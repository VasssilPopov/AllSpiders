{"url": "https://trud.bg/%d1%88%d0%b2%d0%b5%d0%b9%d1%86%d0%b0%d1%80%d1%86%d0%b8-%d0%b4%d0%b0%d1%80%d0%b8%d1%85%d0%b0-%d0%bb%d0%b5%d0%b3%d0%bb%d0%b0-%d0%b7%d0%b0-%d1%88%d1%83%d0%bc%d0%b5%d0%bd%d1%81%d0%ba%d0%b0%d1%82%d0%b0/", "text": "Дарение от 39 болнични легла и друго обзавеждане и оборудване зарадва болницата в Шумен. Сдружение „Солидарност Швейцария – Източна Европа“, чрез представителя си за България Боряна Налетова, предоставя освен новите легла, 48 нощни шкафчета, две операционни лампи, операционна маса и реанимационен транспортьор. Дарението вече е разпределено в отделенията на болницата. Най-много са обновените легла в Акушерогинекологично отделение – 12 броя. Швейцарско дарение влиза и в Отделение по неврология, в Ортопедично, в Първа и Втора хирургия, Второ вътрешно и в Спешно отделение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.24", "title": " Швейцарци дариха легла за шуменската болница"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%b2-%d1%80%d0%b8%d0%bc-%d1%80%d0%b0%d0%b7%d0%b3%d0%be%d0%bd%d0%b8-%d0%bc%d0%b8%d0%b3%d1%80%d0%b0%d0%bd%d1%82%d0%b8-%d1%81-%d0%b2%d0%be%d0%b4/", "text": "Операция по разчистването на издигнат лагер в центъра на италианската столица завърши със сблъсъци между мигранти и полиция. По данни на телевизионния канал Sky TG 24, полицейските служители са използвали водни оръдия срещу мигрантите, които са хвърляли камъни и бутилки срещу тях. Агенция Ansa съобщава, че акцията е завършила с двама арестувани. До безредиците се е стигнало, след като мигрантите са отказали да напуснат импровизирания лагер, за да бъдат настанени в специализирана структура. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.24", "title": " Полицията в Рим разгони мигранти с водни оръдия (ВИДЕО)"}
{"url": "https://trud.bg/%d0%b2%d0%b8%d0%b4%d0%b5%d0%be%d0%ba%d0%b0%d0%bc%d0%b5%d1%80%d0%b0-%d0%bf%d0%be%d0%ba%d0%b0%d0%b7%d0%b2%d0%b0-%d0%b0%d1%82%d0%b5%d0%bd%d1%82%d0%b0%d1%82%d0%be%d1%80%d0%b8%d1%82%d0%b5-%d0%be%d1%82/", "text": "Трима от атентаторите в Барселона, които бяха убити в Камбрилс в нощта на атаката, са заснети от камерите на местна бензиностанция часове преди атаката. Според каталунския всекидневник „Ара”, който публикува кадрите, нападателите са посетили мястото четири пъти в деня на атаката. Те били редовни клиенти и пазарували с предплатени карти. Полицията продължава да разследва атентата на „Ла Рамбла”. В Каталуния са извършени множество обиски, свързани с членовете на джихадистката клетка, предаде  . Междувременно „Ислямска държава” похвали атаките от миналата седмица и призова за още нападения в страната. В пропагандно видео терористите описват нападателите от Барселона като „братя” и обещават да върнат страната към халифата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.24", "title": " Видеокамера показва атентаторите от Барселона часове преди атаката"}
{"url": "https://trud.bg/%d0%be%d0%b3%d1%80%d0%be%d0%bc%d0%b5%d0%bd-%d0%b8%d0%bd%d1%82%d0%b5%d1%80%d0%b5%d1%81-%d0%ba%d1%8a%d0%bc-%d0%bd%d0%be%d0%b2%d0%b8%d1%8f-samsung-galaxy-note8-%d1%83-%d0%bd%d0%b0%d1%81/", "text": "Трите мобилни оператора „Виваком“, Мтел и „Теленор“ отчитат огромен интерес у нас към новия Samsung Galaxy Note8, чиято световна премиера се състоя в сряда вечерта. Над 40 са заявките за новия смартфон от старта на предварителното записване до днес сутрин през сайта на „Виваком“, съобщиха от компанията . Моделът ще бъде наличен в магазините на телекома на 15 септември. Мтел също започна предварителна продажба на новата марка на Samsung. Той ще се предлага от Мтел за 54,99 лв. на месец или 1 199,99 лв. в брой с план Мтел без граници 3XL с Екстра нет+. Предварителни записвания стартира и „Теленор“, като цената на устройството е 1629,99 лв. в брой и с  двугодишен договор за абонаментен план Тотал 44.99 или за 74,98 лв. на месец при лизинг с двугодишен абонаментен план. Клиентите и на трите телекома могат да заявят желаните устройства до 23:59 часа на 13 септември  на сайтовете на компаниите. Като първите 100 клиенти на всеки оператор ще получат устройството в комплект с работна станция Samsung DeX. Samsung Galaxy Note 8 впечатлява с 6.3-инчов Quad HD+ Super AMOLED Инфинити дисплей, двойна камера – 12 MP широкоъгълна и телефото камери с Optical Image Stabilization (OIS), осемядрен процесор и подобрен SPen стилус, който създава усещане за истинска писалка при водене на бележки. Сигурността на Galaxy Note8 предлага възможност за избор на биометрични опции за удостоверяване – включително сканиране на ириса и пръстов отпечатък. Устройството разполага със сертификат за водо- и прахоустойчивост IP68, благодарение на който телефонът може да бъде потопен на дълбочина до 1.5 м. за половин час.", "date": "2017.08.24", "title": " Огромен интерес към новия Samsung Galaxy Note8 у нас"}
{"url": "https://trud.bg/21-%d1%85%d0%b8%d0%bb%d1%8f%d0%b4%d0%b8-%d0%b4%d0%b5%d1%86%d0%b0-%d0%bf%d1%80%d0%b5%d0%b4%d0%b8%d0%bc%d0%bd%d0%be-%d0%be%d1%82-%d1%80%d0%be%d0%bc%d1%81%d0%ba%d0%b8-%d0%bf%d1%80%d0%be%d0%b8%d0%b7/", "text": "По данни на образователното министерство 21 хиляди деца, предимно от ромски произход, са отпаднали от училище. Информацията беше съобщена на провеждащата в Асеновград Национална кръгла маса по проблемите на етническата интеграция. Инициативата е на Община Асеновград, а поводът бяха протестите след инцидента през юни с децата от местния клуб по гребане, предаде  . В днешната дискусия за образованието и трудовата заетост се включиха вицепремиерът Валери Симеонов и омбудсманът Мая Манолова. В началото на срещата вицепремиерът Валери Симеонов подчерта, че всички набелязани мерки от страна на държавата и местната власт пред протестиращите са изпълнени. Този модел на работа дава резултат, категоричен беше Симеонов. Той припомни предприетите действия от правителството конкретно в сферата на образованието: „Групи от различни институции, които не само да обхванат всички деца, които са извън образователната система, но също така са включени и мерки спрямо родителите, които не осигуряват присъствието на децата. Държавата ще положи за първи път такива мащабни усилия и съм сигурен, че те ще дадат резултат по отношение на обхващането на всички цигански деца в образователната система“. Омбудсманът Мая Манолова, заяви, че подкрепя третия механизъм за обхващане на всички деца в училището и ще наблюдава как правителството ще се справи. Според нея обаче задължителността трябва да върви ръка за ръка с безплатността. „Трябва да бъдат безплатни училищните форми за 4-годишните. Това ще струва около 18-19 милиона лева, които би следвало да бъдат осигурени от ресурса на Министерство на образованието. Следващата стъпка и предизвикателство е осигуряването на безплатен обяд на децата, които са обхванати в предучилищните форми“, каза Манолова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.24", "title": " 21 хиляди деца, предимно от ромски произход, са отпаднали от училище"}
{"url": "https://trud.bg/9-%d0%b3%d0%be%d0%b4%d0%b8%d0%bd%d0%b8-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%ba%d1%80%d0%b0%d0%b6%d0%b1%d0%b0-%d0%bd%d0%b0-600-%d0%bb%d0%b2/", "text": "Районен съд-Казанлък осъди на 9 години „лишаване от свобода“ при първоначален „строг“ режим 38-годишния Кольо С., който отнел 600 лева от 82-годишен мъж, като употребил за това сила. На 9 декември 2016 г. Кольо С. и двама негови познати се срещнали в гр.Мъглиж. Тримата пили алкохол, като през това време дошъл и пострадалия М. М., на 82 г. Заедно с него те тръгнали към дома му, защото имал плуг за продаване. При влизането в двора на къщата, Кольо С. забелязал, че в задния джоб на панталона на М.М. имало портфейл. Той посегнал да го вземе, като възрастния мъж се опитал да предотврати това. Кольо С. го хванал за ръката, дръпнал М.М. и отнел портфейла с парите. С отнетата сума, в размер на 600 лева, Кольо С. няколко дин купувал алкохол и черпил негови познати. Присъдата е влязла в законна сила и понастоящем осъдения изтърпява наказанието си в Затвора в гр.Ст.Загора. До момента Кольо С. е бил осъждан 15 пъти за престъпления против собствеността, като последно е излязъл от затвора през април 2011 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.24", "title": " 9 години затвор за кражба на 600 лв.\t\t\t"}
{"url": "https://trud.bg/%d0%bd%d0%be%d0%b2%d0%be-%d0%b8%d0%b7%d0%bc%d0%b0%d0%bc%d0%bd%d0%b8%d1%86%d0%b8-%d0%be%d0%b1%d0%b5%d1%89%d0%b0%d0%b2%d0%b0%d1%82-%d0%bd%d0%b0%d0%b3%d1%80%d0%b0%d0%b4%d0%b0-%d0%bd%d0%b0-%d0%b6%d0%b5/", "text": "Телефонните измамници, които непрекъснато сменят уловките към жертвите си, вече прилагат нов зарибяващ подход – обещават парична награда. За това съобщил шуменец, който се обадил в ОДМВР в града в четвъртък, за да провери дали наистина имат нужда от неговото съдействие. Телефонни измамници му позвънили, представяли се за полицаи и го увещавали, че тече акция за заляване на мошеници. Ако участва в нея, после щял да получи и парична премия.  За съжаление има хора, които се доверяват на подобни уловки. Криминалисти съобщиха, че шуменка е дала преди време 10 000 лв., след като ало измамниците са я уверили, че ще бъде похвалена в медиите, ако съдейства на „полицията“. В четвъртък телефонните атаки в Шумен и Велики Преслав продължиха. Общо шестима души са се оплакали, че ги безпокоят в домовете им с различни сценарии.  За пореден път призоваваме хората да не се подвеждат по обещания и твърдения на непознати по телефона, съобщават от пресцентъра на полицията. Ако ви искат пари по телефона бъдете сигурни, че е измама! АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.24", "title": " Ново: Измамници обещават награда на жертви"}
{"url": "https://trud.bg/%d0%b3%d0%be%d1%82%d0%b2%d1%8f%d1%82-%d0%bf%d1%80%d0%be%d0%bc%d1%8f%d0%bd%d0%b0-%d0%bf%d0%be%d0%bc%d0%be%d1%89%d0%b8-%d1%89%d0%b5-%d1%81%d0%b5-%d0%b4%d0%b0%d0%b2%d0%b0%d1%82-%d1%81%d0%b0%d0%bc/", "text": "„Съвсем скоро ще има промяна в социалната система у нас и помощи ще се дават само срещу трудова заетост”, обяви вицепремиерът по икономическата и демографската политика Валери Симеонов в четвъртък в Асеновград по време на националната кръгла маса за реална политика и ефективно решаване проблемите на етническата интеграция. „Уверявам всички, че програмата на ГЕРБ и Обединените патриоти се изпълнява, че се работи ефективно и че мерките са в няколко насоки – образование, трудова заетост, законност и подобряване на работата на социалните служби. Когато институциите се обединят, може да има резултат и може да се овладеят едни изключително опасни за цялата държава процеси”, декларира Валери Симеонов. Той остана много изненадан от информациите, че тази неделя в града под Асеновата крепост се стяга нов голям протест и за него дори е поканена народната певица Валя Балканска. „Всичко, което е поето като ангажимент, е изпълнено. Днес открихме и полицейския участък, което беше последната и най-тежка задача, и тя вече също е изпълнена. Овладени са процесите на етническо противопоставяне, от службите за регистрация също са си свършили работата, така че надявам най-сетне Асеновград да се успокои. Всички искания на протестиращите са изпълнени до едно”, подчерта дебело вицепремиерът. „На първо място беше осигурено 24-часово полицейско присъствие в циганската махала в квартал „Лозница”. И в момента го има. Второто, което бяхме поели като ангажимент, беше описването и премахването на незаконните постройки в квартала. До момента са съборени 16 постройки и са подготвени документите за още 17. Това са бавни процеси, тъй като имат право и на обжалване в съд, но процесът върви. Третото беше да се проверят живеещите в „Лозница” по постоянен адрес и това беше направено и бяха констатирани над 830 души без регистрация. По наше предложение беше осигурена охрана на всички тренировки на децата на язовир „40-те извора”. Прекратено бе къпането в язовира със съдействието на „Напоителни системи” и с присъствие на полицията. От 26 юни до момента има регистрирани 4 жени в циганската махала, като две от тях са се върнали от Турция, и 181 души в цял Асеновград. Едва 463 одобрени заявления за помощи за отопление от около 10 000 живеещи в квартал „Лозница”, допълни Валери Симеонов. Йордан Тодоров от Инициативния комитет на протестиращите асеновградчани призна свършеното от местната и държавна власт и уточни, че конкретният повод за предстоящото неделно шествие са внесените от адвокатите на арестуваните цигани контражалби в съда, че техните клиенти не са биячи, а са жертви на побой, извършен от тях от деца спортисти, родители и треньори от клуба по кану-каяк „Асеновец”. Кметът на Асеновград д-р Емил Караиванов съобщи, че заседанието на 24 август е първата от трите работни срещи на местната и държавната власт и институциите по проблемите на етническата интеграция. Първото заседание бе уважено от заместник-министрите на образованието и науката Деница Сачева и на труда и социалната политика Росица Димитрова и омбудсманът на Република България Мая Манолова. „Аз съм тук, защото съм убедена, че проблемите, колкото и да са сложни, трябва да се решават на място и на терен. А българските общини са мястото, където са реалните проблеми на хората. Добре е, че този разговор тръгва от Асеновград. Може би и промяната ще тръгне от Асеновград. Много се надявам, че това няма да е поредната говорилня с празни приказки, мащабни стратегии, визия и планове, а ще се коментират конкретни практически мерки, които да дадат реални резултати. Всички сме наясно, че за ромското включване се похарчиха не малко и европейски, и национални пари без реални резултати поради липсата на устойчивост на политиката на редица правителства по една тема, която тиктака в нашето ежедневие”, заяви в словото си на кръглата маса Мая Манолово. Според националния омбудсман проблемът на проблемите у нас е образованието, отпадането на децата и специално на тези от ромската общност от училище и изобщо тяхното невключване в образователния процес. „Предизвикателството е да се набележат конкретни мерки, които да обхванат всички малчугани и то още от детските градини. Ще настоявам за задължително въвеждане на детска градина или предучилищно образование за 4- и 5-годишните деца. Но считам, че задължителността трябва да върви ръка за ръка с безплатността. А това означава, че трябва да бъдат безплатни предучилищните форми за 4-годишните, като това ще струва на бюджета около 18-19 млн. лв. Годишната издръжка на дете е по 280 лв., които би следвало да бъдат осигурени от ресурса на МОН. Първата следваща стъпна е това да включва безплатна закуска, а след това и осигуряване на безплатен обяд на децата, които са обхванати в предучилищните форми”, предложи Мая Манолова. Според нея обаче „прекрасните стратегии и новият закон за училищното и предучилищното образование като чели си остават в столицата на жълтите павета, защото местните власти и кметовете по места или не са разбрали, или не желаят да разберат за какво става дума”. Омбудсманът даде за пример Община Исперих, където напук на правителствената политика, която казва „Всички деца в училище и задължителна предучилищна подготовка”, се закриват училища и детски градини в малките населени места за деца, за които родният майчин език не е българският. Едва 14% от ромите говорят български в домовете си, разкри още Мая Манолова. Заместник-министърът на образованието Деница Сачева отбеляза, че в момента Министерски съвет изработва механизъм, целят да обхване всички деца, които не ходят училище. 20 % от децата в България не ходят на училище, като почти всички са от ромската общност,показват последните данни. В момента 1103 екипа от МОН заедно с агенция „Социално подпомагане” и МВР описват на децата, които евентуално са отпаднали от училище. Според зам.-министър Сачева ставало дума за 21 146 деца в цялата страна.Всичко това трябва да приключи до 1 септември, докогато трябва да бъдат изготвени и конкретни и работещи предложения за стопиране на тази негативна тенденция. България е на трето място в ЕС по брой на млади хора, които не работят и не учат. Става дума за 170 000 души, като 74% от тях живеят в малките населени места или селата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.24", "title": " Готвят промяна – помощи ще се дават само срещу трудова заетост"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d1%80%d0%b0%d0%b4%d0%b5%d0%b2-%d0%bf%d1%80%d0%b8-%d0%be%d1%82%d0%ba%d1%80%d0%b8%d0%b2%d0%b0%d0%bd%d0%b5-%d0%bd%d0%b0-%d0%bf%d1%80%d0%b8%d0%b5%d0%bc/", "text": "„Доволни ли сте, че тук вече има полицейска приемна?! Аз не, защото тук трябваше да има детска площадка или парк! Не се радвам и затова няма да прережа лентата”, декларира министърът на вътрешните работи Валентин Радев при откриването на нова полицейска приемна на улица „Дружба” 34а в циганската махала „Лозница” в Асеновград. „Затова не съм в приповдигнато настроение. Всички видяха как тук се бихте и после се сдобрихте. Над 10 години тук не е имало приемна. Не се радвам и няма да прережа лентата. Но ще се радвам, ако другия път дойда и на мястото на приемната открием детска площадка. Тази приемна има временната задача да спомогне за спазване на закона. Но държавата ще дава тук всеки месец по 15 000 лв. Това са ваши пари и тези разходи е по-добре да отиват за училища. Малките тук нека бъдат грамотни и да решават всичко с ум”, призова министър Радев. „Чрез откриването на този обект се въдворява реда, а където има ред има законност”, заяви от своя страна вицепремиерът Валери Симеонов, който допълни, че откриването на полицейската приемна в квартал „Лозница” е по настояване на протестиращите асеновградчани след събитията на 26 юни. Вицепремиерът пожела „пълно разбирателство между етносите“ и поздрави присъстващите с „Да живее България!“ Новата полицейска приемна на площад „Ново време” в циганската махала е част от трайните мерки за повишаване на обществения ред и сигурност и гарантиране спокойствието на местните жители. Приемната е с площ от 60 квадратни метра, струва на бюджета 27 000 лв. и в нея денонощно ще дежурят трима полицейски служители от РУ на МВР – Асеновград. В най-скоро време приемната ще попада и в обсега на системата за видеонаблюдение на Асеновград, за която местната власт ще отпусне още 33 000 лева от бюджета си.", "date": "2017.08.24", "title": " Министър Радев при откриване на приемна в ромската махала на Асеновград: Тук трябваше да има детска площадка"}
{"url": "https://trud.bg/%d0%bf%d0%b5%d1%80%d0%b0%d0%bb%d0%bd%d1%8f-%d0%bf%d0%be%d0%b4%d0%bf%d0%b0%d0%bb%d0%b8-%d0%ba%d1%8a%d1%89%d0%b0/", "text": "Късо съединение в програматора на пералня предизвика пожар в къща в Шумен. Инцидентът станал към 10 часа в сряда и домакините са били в дома си. 56-годишната собственичка потърсила помощ от пожарната и на адреса й на ул.“Владайско въстание“ в Шумен веднага бил изпратен противопожарен екип. Пламъците били погасени със сто литра вода. Опушени са 100 кв.м. стени в къщата. Пералнята е унищожена, съобщават от полицията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.24", "title": " Пералня подпали къща"}
{"url": "https://trud.bg/%d0%b2%d0%b0%d0%bd%d1%8f-%d0%ba%d0%b0%d1%81%d1%82%d1%80%d0%b5%d0%b2%d0%b0-%d0%b4%d0%b8%d1%80%d0%b5%d0%ba%d1%82%d0%be%d1%80%d1%8a%d1%82-%d0%bd%d0%b0-%d1%81%d0%bc%d0%b3-%d0%b4%d0%b0-%d0%bf%d0%be%d0%b4/", "text": "Началникът на Регионалното управление на образованието в София, д-р Ваня Кастрева призова директора на Софийската математическа гимназия Антони Стоянов да подаде оставка във връзка с продължителните конфликти в елитното училище. По   Кастрева обяви, че ако Стоянов не направи това, вътрешно разследване на РУО-София, вече е установило редица нарушения в работата на директора, които са повод той да бъде освободен от работа. И тази сутрин пред Софийската математическа гимназия родители обявиха готовноста си за протест пред училището, заради уволнената миналия месец учителка Петя Тодорова. Днес от Министерството на образованието се очаква да дадат окончателен отговор за това дали тя ще бъде възстановена на работа. Петя Тодорова беше отстрана от директора на елитното училище Антони Стоянов, защото, по думите му, тя е уронила престижа на математическата гимназия като не е допуснала негови ученици до национален кръг от състезанието „Европейско кенгуру“ като член на комисията. Родители и ученици от СМГ застанаха твърдо зад Петя Тодорова. Според тях тя е отличен професионалист, който трябва да остане на работа в гимназията. Междувремнно директорът Стоянов не продължи договрите и на други учители, които изразяват несъгласие с подхода му на управелние. В този момент Антони Стоянов е официално в отпуска, но според непотвърдена информация, втора нощ спи в училището, заключен в кабинета си с печата на гимназията и други документи. Потърсихме за коментар по темата Стоянов, но не го открихме. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.24", "title": " Ваня Кастрева: Директорът на СМГ да подаде оставка, защото има повод той да бъде освободен!"}
{"url": "https://trud.bg/%d0%bf%d0%be%d0%b6%d0%b0%d1%80-%d0%bd%d0%b0-%d1%87%d0%b5%d0%bb%d0%be%d0%bf%d0%b5%d1%88%d0%ba%d0%be-%d1%88%d0%be%d1%81%d0%b5-%d0%b2-%d1%81%d0%be%d1%84%d0%b8%d1%8f/", "text": "Екипи на столичната пожарна гасят огън, възникнал в склад на ул. „Челопешко шосе“, съобщи пресцентърът на МВР. Сигналът за пожара е постъпил в пожарната към 12.20 часа. Незабавно са насочени противопожарни екипи, извършват се гасителни дейности. Очаквайте подробности", "date": "2017.08.24", "title": " Пожар на Челопешко шосе в София"}
{"url": "https://trud.bg/%d0%b0%d0%bb%d0%b5%d0%ba%d1%81-%d0%b0%d0%bb%d0%b5%d0%ba%d1%81%d0%b8%d0%b5%d0%b2-%d0%bf%d1%80%d0%b5%d0%b4-%d1%82%d1%80%d1%83%d0%b4-%d0%b0%d1%84%d0%b3%d0%b0%d0%bd%d0%b8%d1%81/", "text": " – О, това се знае отдавна.  – Защото Афганистан по принцип е проблем без разрешения, по различни причини. Между другото аз много дълги години съм се занимавал с тази държава, още от времето на съветската война там. Писал съм много, давал съм показания пред Сената на САЩ. Дълъг е въпросът защо не може да се намери разрешение там, но е факт. Американците са там от началото на съветската окупация, наясно са с нерешимостта на ситуацията и са също така наясно, че ако не постигнат поне донякъде някакъв баланс, не постигнат някакъв модус вивенди (modus vivendi, лат. – начин на мирно съвместно съществуване, б.р.), за да не позволят на талибаните да вземат властта и затова се дразнят с основание от руската военна подкрепа за ислямистите.  – Това ще бъде огромно поражение за САЩ, но това не означава непременно, че ще Русия ще спечели каквото и да е.  – За съжаление наистина е доста балканска ситуацията в Афганистан – във всяко едно отношение. Не знам дали знаете, но по време на съветската окупация, всички огромни племена и етноси водеха война срещу руснаците. В същото време се ненавиждаха и водеха война един срещу друг – узбеки, киргизци, тюркмени… Дори пущуните, които са най-многобройният етнос там, дори те воюваха междукланово. Афганистанците се сплотяват единствено, когато имат силен общ враг.  – Аз не бих нарекъл американското присъствие окупация, тъй като те имат едва няколко бази – в Кабул, Кандахар и още няколко места. В огромната част на Афганистан няма американска армия. Обикалял съм цялата страна с бившия командващ войските на НАТО и първи съветник по национална сигурност на Барак Обама – генерал Джим Джоунс още, когато имаше огромен контингент и мога да кажа, че не може да се сравнява операцията на НАТО – ISAF (International Security Assistance Force, б.р.) със съветската окупация, която беше тотална. Освен това, руснаците се опитаха да променят начина на живот на афганците. Кремъл се опита да наложи ТКЗС-та (Трудово-кооперативно земеделско стопанство, по времето на комунизма, б.р.), Совхози („Советское хозяйство“, от руски, форма на държавно земеделие, б.р.) и този опит да се променят народите и техния начин на живот приключи с катастрофа. И според мен окупацията на Афганистан беше началото на края на края на Съветския съюз. Когато бях за първи път в Москва през 1987-а ми бе казано, че тази война е огромна грешка и има решение за изтегляне на армията оттам, защото тази война не може да бъде спечелена.  – Американците погрешно си мислеха, че когато влязат ще елиминират „Ал Кайда“, което и стана, и че това ще доведе до някакво решение на афганския проблем. Това не стана и не може да стане. Другото нещо, което те не разбираха и до ден днешен не разбират е, че Пакистан действа в собствен интерес, който няма нищо общо с американските интереси. Талибаните са дете на Саудитска Арабия и Пакистан.  – Не, не съвсем. Това е едно общество, което живее в някои от средните векове. Те са далеч от всякакво понятие за демокрация, въпреки че в интерес на истината имаше и един друг епизод на афганистанската действителност. През шейсетте години, когато светът е залят от хипи движението, Кабул беше един интернационален град, в който можеше да се видят минижуп, къси поли, да се слуша рокендрол. Американците масово отиваха там, за да пушат евтин хашиш и марихуана – те се продаваха навсякъде. Кабул беше доста еманципиран град, но след като дойдоха комунистите на власт, нещата се промениха радикално. Понятието демокрация не съществува и не може да съществува поне дълго време в Афганистан. Законът, който управлява страната се нарича „Pakhtunwali“ – етичния код на пущуните, техния традиционен начин на живот. Между другото те са много гостоприемни хора, просто невероятно гостоприемни – изпитвал съм го на собствен гръб. Такива си докато не ги засегнеш или направиш неща, които смятат за ненормални, в контекста на техния етичен код.  – Ако поставите афганистанците в различна среда, която не разбират, те реагират особено. Ето ви пример – всички тези имигранти, които пристигат в Европа, те не разбират свободата, атмосферата, в която живеем. Те са отраснали в една култура, която е силна, противоположна, антагонистична с европейската цивилизация. Според „Пю рисърч център“ (Pew Research Center, б.р.), след доста дълбочинно изследване в Афганистан, 91 процента от жителите вярват, че шериатът трябва да бъде единственият закон. Там мъжете не виждат жени. Когато едно момче, което е израснало с убежденията, че мюсюлманките имат половината права на човек, а немюсюлманките нямат никакви права като човек, представете си как реагират те, когато гледат разкрепостени, свободни, разголени (според техните стандарти) жени в Германия, Холандия, Франция? Те ги приемат като обект, който им се полага. Дори вчера (сряда, б.р.) имаше един панаир, на който имаше отново атаки срещу момичета, жени. Не казвам, че ги оправдавам, но разбирам защо го правят. Невъзможно е да се очаква, че такива хора, израснали в норми от средновековието, ще разберат европейския начин на живот. Европейците обаче едва ли разбират това.  – Наистина там няма нищо, но стратегически той е важен, още от времето на „Великата игра“ между Британската и Руската дипломатическа война в Южна Азия. От времето на Александър Велики Афганистан винаги е бил стратегически кръстопът. Ако погледнете къде сега се изгражда новият копринен път, Афганистан играе изключително важна роля. Тя е кръстопът между Индия, Китай, Близкия Изток и Европа. По интересен е Афганистан като съревнование между великите сили – Русия, Китай, САЩ.  – Защото Китай смята за свой основен и естествен икономически партньор Пакистан и с право. Знаете, че те имат голяма база там.  – Едва ли, защото китайците в много отношения са по-умни от нас. Те знаят, че да се влезне в Афганистан е много лесно, но да се излезе от там е изключително трудно. Четете спомените на Чърчил. Той е бил доброволец в английската война там. Ще разберете, че там си в едно блато, от което няма измъкване, защото единственият начин всички афганистанци да се обединят е да имат общ външен враг. Това бяха англичаните, сетне руснаците, а сега може би американците.  – Точно това, което казах и в началото – начин да не загуби. Не да победи, а да не загуби. А защо руснаците пращат оръжие на талибаните, не мога да си обясня. Това е голяма грешка – те няма да получат някакви лаври от тази си дейност.  – Да! И то доста отдавна го правят. Част от оръжията, които притежават талибаните, могат да дойдат само от Русия. Те винаги са имали руски оръжия като автомат „Калашников“, но днес има нови образци. Това, което прави Путин, е неразбираемо от гледна точка на историческите интереси на Русия, защото според мен Москва няма друг начин да се съвземе, ако не се сдобри с Европа. Докато се занимава с такива работи, няма как да се сдобри с нас.  – Още по-странното е, че това се случва и благодарение на руските пари. Това според мен е политическо късогледство. Аз не смятам Путин за много умен човек, поради такива решения. Факт е, че това, което се случи в Северен Кавказ с руски пари е пълна грешка. Чечня не произвежда нищо, тя зависи изцяло от дотациите в Кремъл. Ходил съм много пъти там и там винаги е имало едно доста солидно руско население – никой не знае колко, но може би между 10 и 30 на сто. Сега там са под един процент. Никой не говори руски в Чечня. Тази република е територия, която утре може да напусне федерацията и никой няма да забележи. Същото става в Дагестан, в Ингушетия. Тези територии по егидата на Путин са загубени за Русия завинаги. Ще видите, че няма да минат много години и те ще се отделят. Ако аз бях владетел на Русия, щях да ги изгоня моментално.  – Има, да, но те обективно се контролират от Грузия, Азербайджан и донякъде от Армения. Фундаменталимът в Северен Кавказ е руска грешка. Защо например хиляди джихадисти се появиха в Сирия точно от тези републики? Защото Кремъл ги пусна. Преди игрите в Сочи руснаците помагаха на всеки джихадист да тръгне към Сирия, защото се страхуваха от атентати по време на Олимпиадата. В Турция излязоха доста статии по темата и репортажи за севернокавказски наемници в Сирия.  – Така е. Аз лично имам видео, дадено ми от турски приятели, в което се вижда как се обучават бойци на „Ислямска държава“ на чеченски. Стотици кавказци бяха и са там.  – Не знам какво печели. Мисля, че Путин направи голяма грешка. Той иска да бъде актуален. Той не може да бъде актуален никъде другаде освен чрез най-лесното – военна провокация. Да прави такива провокации в балтийските републики е опасно, но в Сирия може, макар че нищо няма да спечели. Башар Асад е обречен, макар да не е ислямист, но поради тази война е обречен и не се знае какво ще дойде след него.", "date": "2017.08.24", "title": " Алекс Алексиев пред „Труд“:  Афганистан е блато, от което няма измъкване\t\t\t"}
{"url": "https://trud.bg/%d0%b8-%d0%bd%d0%b5-%d1%81%d0%b0%d0%bc%d0%be-%d0%b7%d0%b0-%d0%bf%d1%80%d0%be%d1%82%d0%be%d0%ba%d0%be%d0%bb%d0%b0/", "text": "В традиционно бедния на събития, различни от туристическите неволи, месец август, на официално посещение в България днес пристига най-новата поп-звезда на западната политика, президентът на Франция Еманюел Макрон. В компанията на също така придобилата холивудски статус френска първа дама, Бриджит. Държавната визита ще и дебют за президента на България Румен Радев и съпругата му Десислава като домакини на държавен глава на голям съюзник от НАТО и ядрена сила. С всички почести и привилегии, разбира се. Хляб и зрелища! Абстрахирайки се все пак от суетните трепети на родните телевизии, е добре да обърнем внимание, че въобще не говорим за светска визита, а за част от европейска мини-совалка на френския държавен глава. Несъмнено с цел да сондира настроенията сред партньорите от ЕС още преди началото на политическия сезон. А и не само. С „Тасманийския дявол – Таз“ в Белия дом и произтеклите, и произтичащи от това обстоятелства, международни наблюдатели коментират от месеци, че най-сериозния претендент за овакантената титла на „лидер на свободния свят“ (приписвана традиционно на президента на САЩ) е именно новият държавен глава на Франция. И след първите си сто дни не особено убедително представяне в Елисейския дворец, но с няколко успешни публични сблъсъка с Доналд Тръмп на родна и международна почва (в частност около оттеглянето на Вашингтон от Парижкото споразумение за климата), Еманюел Макрон несъмнено има основания да търси по-широка изява навън, за да утвърди имиджа си на предводител. Още повече, че като президент на единият от двата носещи двигателя на Европейския съюз, Франция, голяма част от вътрешните реформи, които Макрон е обещал на сънародниците си при избирането му, зависят пряко от това да убеди в нуждата от тях и другите държави-членки. Особено в областта на либерализирането на френския пазар на труда – успешното реализиране на което пряко ще зависи от получаването на сигурни гаранции от останалите членове на ЕС, че ще спазват общи правила. И първата стъпка в постигането на това е уравняване на осигурителните права на т.нар. „командировани работници“ по предлагания от Макрон модел. Мнозинството специалисти са единодушни, че на европейско ниво, въпросът за ниско-квалифицираната работна ръка от Източна Европа, която „залива“ трудовия пазар в Западна е чисто политически. Според официалните данни на ЕС мигриращите работници от Източна Европа на територията на ЕС представляват едва 1% от общата работна сила в съюза. Но за последните 13 години (от първото разширяване на ЕС на Изток през 2004 г.) наложилия се на Запад стереотип за „полския водопроводчик/санитарка“ превърна темата за свободното движение на работна ръка от Изток на Запад в политическа, а преекспонирането й в различните държави членки несъмнено вече има пагубни последствия за самия ЕС (за справка: Брекзит/Марин льо Пен на балотаж за президент на Франция). Толкова разбираемо е  Макрон да търси единомислещи в ЕС по тези въпроси, колкото и защо не ги намира на Изток. Или поне по оста от Румъния до Полша, чиито правителства привидно ревностно защитават правата на гражданите си, които се трудят на Запад и съвестно помпат с банкови преводи родните си икономики. Някои вече са склонни на отстъпки срещу привилегии, други въобще не искат и да чуят – пък било и то само за да се правят на важни; въпрос на самочувствие, какво да се прави?! В крайна сметка става въпрос за техни компании-работодатели, които печелят пари, финансират предизборните кампании на съответните правителства и прочие, от всичките тези разминавания в законодателствата. Основателно е тук да се запитате: а ние?! Предвид какъв разграден двор е българското родово-общинно трудово законодателство, толериращо укриване на данъци, експлоатация и унижение на работници; как функционира социалното осигуряване в България и какви гаранции дава на гражданите (за унифицирането на които така ревностно настоява Макрон пред всички от Източна Европа) е съвсем естествено човек да се усмихне ехидно при мисълта. А за кои печелят у нас от разминаванията в законите последните години и какво правят с приходите си, е тема за многотомен алманах. Макар и така нахвърлян „на едро“, въпросът за правата на нашите работници в Европа е важен, дори и за държавата да е една грижа по-малко. И следва да е сред основните теми по медиите от визитата на френския президент у нас, а не само „за протокола“ в официалните разговори с президента и премиера.  В крайна сметка, кой от вас, ако не е ходил лично, то не познава поне трима, които последните години, да не са заминали за няколко седмици/месеци „някъде на Запад“, „по работа“? Дали по законни, полулегални или на откровено измамни схеми, всеки всеки трети българин под 40 годишна възраст под една или друга форма вече е бил на гурбет „по Европа“, планирал е заминаване или се е отказал за догодина. Повече от половината падат жертви на измами, най-често от български „работодатели“. Но не се отказват. То си ни е в кръвта, както се казва. Пък и каква друга полза от този пусти Европейски съюз, ако не можеш поне да отидеш да работиш „като бял човек“. Дълбоки брожения се водят във френското общество последните дни около инициативата на президента Еманюел Макрон да формализира ролята на „първа дама“, като част от управленческия апарат на Елисейския дворец. С правомощия на съветник в областта на културата и образованието – в крайна сметката госпожата е бивш преподавател. И ако първата дама на Франция досега винаги е била активна публична личност, легитимирането й като част от президентската институция е нововъведение. Откъдето идва и конфликтът между  републиканските ценности и монархическите аспирации, в който живее френското общество от над 200 години насам.", "date": "2017.08.24", "title": " И (не) само за протокола\t\t\t"}
{"url": "https://trud.bg/%d0%bf%d0%b5%d0%b2%d1%86%d0%b8-%d0%b8-%d1%82%d0%b0%d0%bd%d1%86%d1%8c%d0%be%d1%80%d0%b8-%d0%be%d1%82-%d1%81%d0%b5%d0%b4%d0%b5%d0%bc-%d0%b4%d1%8a%d1%80%d0%b6%d0%b0%d0%b2%d0%b8-%d0%bf%d0%be%d0%b4%d0%ba/", "text": "Духов оркестър с мажоретки и 10 танцови формации от 7 държави ще изнесат два благотворителни концерта този уикенд в Grand Mall-Варна, посветени на малките пациенти от детската клиника по онкохемотология в УМБАЛ „Св. Марина“. Изпълненията са част от фестивала „Балкан Фолк Фест“, чието XI издание у нас тече в морската столица от началото на юни и включва 24 концерта на формации от 14 страни. Едноименната фондация – организатор на фестивала, дари приходите от билети за 4 спектакъла за онкоболните малчугани. В акцията се включиха и легендите на българския фолклор Янка Рупкина и Златка и Ирина Ставреви, които имаха два съвместни концерта с ансамбли-участници във фестивала. „Екипът на клиниката и ръководителят й доц. Валерия Калева дават максимум от себе си, за да помогнат на децата да оздравеят, но има 1000 други неща, с които може да ги зарадваме и да направим живота им по-добър. Нека помогнем, защото всяко дете заслужава щастие“, призова председателят на фондация „Балкан Фолк Фест“ Душан Милкович. Концертите в мола ще са безплатни, а организаторите канят всички посетители да носят подарък по избор за малките пациенти или да дарят средства по сметката на болницата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.24", "title": " Певци и танцьори от седем държави подкрепят онкоболни деца"}
{"url": "https://trud.bg/%d0%b4%d0%b5%d0%b2%d0%bd%d1%8f-%d0%bf%d1%80%d0%b0%d0%b7%d0%bd%d1%83%d0%b2%d0%b0-%d1%81-%d0%b1%d1%8a%d0%b3%d0%b8-%d1%88%d0%b0%d0%bc%d0%bf%d0%b8%d0%be%d0%bd%d0%b0%d1%82-%d0%b4%d0%b0-%d1%81%d0%bf%d1%80/", "text": "С бъги надпревара под мотото „Да спрем войната по пътищата“ тази неделя Девня ще чества 48 години от обявяването си за град. Състезанието е VI кръг от Националния шампионат по автокрос и ще се проведе на 26 и 27 август в местността Глиган чешма. Организатори са Българската федерация по автомобилен спорт, община Девня и АСК „Търговище Авто 2001“. 23 екипажа от цялата страна ще премерят сили на 1050-метровата писта, съобщи кметът на Девня Свилен Шитов, който е председател на организационния комитет на „Автокрос Девня – 2017“. Състезателите ще спорят за медалите в два класа – Бъги (до 1600 куб. см) и Супербъги (над 1600 куб. см). Съботният ден ще е отреден за свободни тренировки и квалификации за място, а в неделя от 10 часа ще бъде даден стартът на надпреварите. За публиката са предвидени атрактивни изненади – кросови мотори ще препускат по трасето, за да вдигнат до краен предел адреналина, а малчугани от възродения девненски мотоклуб „Марцианопол“ и деца на състезатели ще премерят бързина и умения с АТВ-та в две категории – „Джуниър“ и „Биберон“. По този начин те ще напомнят, че мястото на четириколесните мотори е на пистата, а не по улиците на градовете и селата, уточниха организаторите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.24", "title": " Девня празнува с бъги шампионат „Да спрем войната по пътищата“"}
{"url": "https://trud.bg/%d0%b2%d0%be%d0%b9%d0%bd%d0%b0%d1%82%d0%b0-%d1%81-%d0%bf%d0%b0%d0%bc%d0%b5%d1%82%d0%bd%d0%b8%d1%86%d0%b8%d1%82%d0%b5-%d0%b5-%d0%bf%d1%80%d0%be%d1%8f%d0%b2%d0%b0-%d0%bd%d0%b0-%d1%82%d0%be%d1%82%d0%b0/", "text": "Тъкмо украинските пределни демократи обявиха, че смело са съборили паметника на маршал Ватутин, освободителя на Киев от хитлеристите, в САЩ отпочнаха събарянето на паметници на неполиткоректни герои от Гражданската война. От двете страни на Атлантика обезумели от либерален фундаментализъм индивиди и групички в името на правата на малцинствата и светата политкоректност са повели борба до изтребването и на последния човек на планетата. Тази битка с историята и здравия разум на промити с мулти-култи сапун мозъци започна в няколко щата през 2015 г., но сега рязко се активизира. Очевидно с оглед препятстване на намеренията на Доналд Тръмп да промени пагубния за страната досегашен либерален курс. Президентът заяви намерение Америка отново да стане велика, налага се непрекъснато да му се пречи да обедини американците за тази разумна цел.  Предшествениците му обаче настояват тя на всяка цена да се наложи като Свърх-Аза на човечеството, Всеблагия и Въздаващия, събрал в едно Разрешаващото и Забраняващото начала, държател на Истината от последна инстанция. Непостижимо, като всяка „богоизбранска“ цел, твърде силно родееща се онази отпреди сто години за световната комунистическа революция, която, според група революционери-неруснаци, Съветска Русия била длъжна да извърши с цената на руския народ. Доказано от практиката е, че целта на политиката е да потушава крайностите, да укротява прекалено страстните последователи на резките действия, да хармонизира обществото, а не да вкарва в него допълнителни разцепления и раздори. Хана Аренд твърди, че „Тоталитаризмът и авторитаризмът са системи, които разрушават социалните връзки между хората и като резултат довеждат до смърт на обществото… Всеки вид милитаристична или монополистична социална система води до същото – до социална дезинтеграция, разпад, катастрофа, гибел…“ Пето и десето е как се наричат тоталитаризимите: Християнският – с кръста, Ислямският – с корана, Болшевишкият – със сърпа и чука, Хитлеристкият – с обърнатата свастика, Маоисткият – с червеното знаме или либераленият – със заплашително  размахания показалец на чичо Сам. Принципно много сходни са методите и изходът от прилагането им. Сатанизирането на президента Тръмп в САЩ днес видимо се родее със свирепите чистки на „враговете с партиен билет“ в СССР и Китай при Мао Дзедун. Преди няколко дни в американския град Шарлотсвил по време на сблъсъци, при премахването на паметник на генерал Лий, трима души загинаха и над 30 бяха ранени. Разрушаването на паметници е глупост, не можем да преправим историята, а само да се учим от нея“, заяви президентът Тръмп. Беше прав, но политическите му противници очаквано го оплюха в медиите. Особено важна особеност на тоталитарното поведение е непрестанното изтриване на сегменти от истинската история и манипулативното им заместване с измислици. Това релефно се вижда при съпоставяне на сегашните тъпи лъжи за генерал Робърт Лий и документирания му образ.  Син е на героя от американската война за независимост генерал Хенри Лий, прославил се като „Кавалериста Хари“. Роберт завършва блестящо военната академия „Уест Пойнт“ втори във випуска и без нито една забележка. Жена му Мери е правнучка на Джордж Вашингтон. През 1861 г. вече е полковник, известен като противник на робството и отделянето на Юга. Вероятно затова лично президентът Абрахам Линкълн му предлага да командва сухопътните войски на федерацията. Лий е южняк, отказва да воюва с южните щати и на това основание подава оставка. Приема да служи при президента на Конфедерацията Джеферсън Дейвис, активно участва в създаването на редовната армия на Юга, получава генералско звание, става неин командващ. Постига редица победи над федералните войски, авторитетът му сред конфедералисти става огромен. След поражението на Конфедерацията е амнистиран, заслугите му са признати и от южняците, и от северняците. дори от неговите противници на бойното поле. Много скоро след гражданската война са му издигнати паметници, макар на власт да са противниците на конфедералисти. Робърт Лий е една от легендарните личности на САЩ, символ за чест и смелост, герой на цяла Америка. Знакова фигура в американската история до 1970 г., когато се надига либералната вълна и правозащитни групи започват да му ровят кокалите и преиначават историята на Гражданската война. Громенето и преместването на паметници напоследък придобиха формата на епидемия. Тя започна обаче  в постсъветска Русия и в бившите соцстрани, прокарваха я емисари от САЩ и още се вихри в Полша и Украйна. Закономерно я получиха и у дома си, разгаря се предимно в южните щати, които през последните години се напълниха с пришълци, за които американската история и нейните герои са чужди и непознати. Те са активистите срещу бялата американска общественост, срещу чуждата им памет на американския народ. Дълбоко ешелонираната в различните власт либерална политическа класа е намерила в тях и политическите им амбиции важен ресурс за запазването на позициите си.Както и за противодействие на президента Тръмп и обезценяване на волята на 60 милиона избиратели. Повечето бели и отговорни за страната си хора, отвратени от либерални бяс. Сблъсъкът на здравите сили с безбрежната политкоректност и мултикултурализма се изостря до степен на стрес-тест за единството на американците. И естествено се фокусира около оценките за Гражданската война. Не се ли спре либералната полуда, ще се стигне до преразглеждане на ролята и значението на още по-знакови фигури и от генерал Лий. Бащите на американската конституция начело с Джеферсън са били едри робовладелци – долу! Вашингтон също е бил робовладелец – да се преименува столицата! Линкълн е искал свобода за робите, но е добавял, че целта е да се прогонят от Америка – правилно са го гръмнали! „Цветните революции“ са патент на либералите и глобалистите, предвидени са за износ, но като нищо могат да се реализират и като модел за американска употреба. С подобни или дори същите деструктивни последствия. Не е добра перспектива за света, твърде голяма и въоръжена до зъби страна са САЩ.", "date": "2017.08.24", "title": " Войната с паметниците е проява на тоталитаризъм\t\t\t"}
{"url": "https://trud.bg/%d0%b1%d0%bb%d0%b8%d0%b7%d0%be-60-000-%d0%be%d0%bf%d0%b0%d0%ba%d0%be%d0%b2%d0%ba%d0%b8-%d1%81-%d0%b1%d0%be%d0%bd%d0%b1%d0%be%d0%bd%d0%b8-%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%bc/", "text": "56 448 опаковки с бонбони с имитационни изображения на анимационния герой „Hello Kitty“ задържа Митница Бургас за нарушени права върху интелектуална собственост, съобщават от Агенция „Митници“. Пратката е пристигнала на Митнически пункт „Пристанище Бургас Център“  в корабен контейнер със стоки от Китай,  декларирани като внос за България. Митнически служители от сектор „Оперативен контрол“ към отдел „Митническо разузнаване и разследване“/МРР/ в Митница Бургас селектират контейнера за щателна митническа проверка. При извършената проверка на 11 август 2017 г. се установява, че съдържанието на контейнера отговаря  на декларираните стоки по вид и количество, но 196 от колетите в контейнера съдържат 2 352 кутии с общо 56 448 опаковки с  бонбони с имитиращи изображения на популярното коте „Hello Kitty“. Пратката с бонбони е задържана от митническите служители в изпълнение на Регламент (ЕС) № 608/2013 и Закона за марките и географските означения. Митница Бургас е сезирала за случая официалните представители в България на правопритежателя на търговската марка за установяване дали задържаните стоки са фалшиви. В получен официален отговор до Митница Бургас днес правопритежателят съобщава, че след направен анализ от тяхна страна е установено, че задържаните стоки с изображения на „Hello Kitty“ са фалшиви и са нарушени правата върху интелектуалната им собственост. Задържаните бонбони  подлежат на унищожаване под контрола на Митница Бургас, като разходите за изпълнение на процедурата са за сметка на правопритежателя на търговската марка.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.24", "title": " Близо 60 000 опаковки с бонбони задържаха митничари"}
{"url": "https://trud.bg/%d0%bf%d1%80%d0%b5%d0%b4%d1%81%d1%82%d0%b0%d0%b2%d1%8f%d1%82-%d0%bc%d0%b8%d1%81%d1%82%d0%b5%d1%80%d0%b8%d0%be%d0%b7%d0%bd%d0%b0%d1%82%d0%b0-%d0%ba%d1%80%d0%b0%d1%81%d0%be%d1%82%d0%b0-%d0%bd%d0%b0/", "text": "Изложбата „Традиционни занаяти от Иран” е част от проявите по време на XV Международен панаир на традиционните занаяти, който се провежда в Етнографски музей на открито /ЕМО/ „Етър” в Габрово от 2 до 6 септември. Изложбата е организирана от Културното представителство на Иран в София. Посетителите на музея могат да я видят до 6 септември в изложбените зали, разположени до Билкарницата. Експозицията съдържа произведения на традиционната иранска миниатюра и калиграфия, както и предмети на традиционните ирански занаяти „каламзани“ – вид гравиране върху метал, минакари“ – вид емайлиране, както и „хатамкари“ – инкрустация върху дърво. „Иранската миниатюрата е позната в цял свят. Най-древният познат представител на това изкуство в историята на Иран е Мани, който преди около 1800 години украсява с рисунки книгата си „Аржанг”, съдържаща религиозни предписания. При този вид изобразително изкуство са известни много стилове и школи, всяка от които носи следите на определен исторически период и епоха на управление. От тях могат да се споменат школите в Херат, Шираз, Табриз и Исфахан”, обясняват етнографи. Специалистите допълват, че изкуството миниатюра в периода на управление на Сефевидите, познато като Исфаханска школа, се характеризира с много специфики. През този период изобразителното изкуство е представено чрез нежни и приятни окраски и един от стиловете изобразително изкуство през този период всъщност представлява вид рисуване, познат като „каламгири”.  „Разнообразните литературни и епични теми и използването на различни орнаменти през ислямския период оставят особен печат върху това изкуство. В съвременния период миниатюрата е също широко разпространена и следва свои собствени правила.Калиграфията е изкуство на красивото писане. Иранското калиграфско изкуство е клон от ислямското калиграфско изкуство и се ползва със значимо влияние както на територията на Иран, така и на територията на други съседни държави в Средна Азия и Индийския полуостров, повлияни от иранската култура”, изтъкват организаторите на изложбата. Те добавят, че най-голям принос в превръщането на обикновеното писмо в изкуство се дължи на персите, то на тях се дължи също така и изобретяването на различните стилове калиграфско изкуство. Въпреки че тези различни стилове са имали през вековете свои последователи и в други страни, те са били най-широко разпространени на територията на Иран и други държави, като Афганистан, Пакистан и Индия. На тази географска територия калиграфското изкуство винаги е било смятано за най-възвишено сред визуалните изкуства и се е характеризирало с особено изящество и финес. Изкуството „каламзани” в Иран има история от 7000 години, за която свидетелстват откритите и съхранявани в Националния музей на Иран предмети на изкуството. Това изкуство бележи забележителен напредък по времето на управлението на Сефевидите -преди около 450 години и е взаимствало и продължава да взаимства черти от определени стилове като дърворезба, релеф, ажур, арабеск и портретизъм. Изкуството „минакари” пък датира хилядолетия назад. Още по времето на Кир Велики този занаят е бил практикуван в Персеполис, древната столица на Персия.  Подобен вид занаятчийско изкуство е съществувало и в Европа при келтските племена преди около 1500 години. „Хатамкари” е един от най-известните ирански занаяти, имащ голяма художествена стойност. Този занят представлява вид инкрустация върху дърво. Самият „хатам” се състои от регулярни многостранни парченца метал или слонова кост, които се декорират ръчно върху дървото. „И до днес, школата на иранския град Исфахан е една от най-значимите и запазили се школи по „хатамкари”, допълват етнографите от Габрово. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.24", "title": " Представят мистериозната красота на Изтока в изложбата „Традиционни занаяти от Иран” в Габрово"}
{"url": "https://trud.bg/%d0%bd%d0%b0%d0%b4-45-%d0%ba%d0%b3-%d1%82%d1%8e%d1%82%d1%8e%d0%bd-%d0%b8-%d0%b0%d1%80%d0%be%d0%bc%d0%b0%d1%82%d0%b8-%d0%b7%d0%b0-%d0%bd%d0%b0%d1%80%d0%b3%d0%b8%d0%bb%d0%b5-%d0%be%d1%82%d0%ba%d1%80/", "text": "Над 45 кг тютюн и аромати за наргиле откриха митнически служители от Митница Бургас в магазин за сувенири в Слънчев бряг, съобщават от Агенция „Митници“. Проверката в търговския обект е извършена на 17.08.2017 г. от служители от сектор „Оперативен контрол“ към отдел „Митническо разузнаване и разследване“ /МРР/ в Митница Бургас. Митническите служители са установили, че между сувенирите по щандовете на магазина се предлагат мостри на тютюн и аромати за наргиле. От щандовете и складовата зона на магазина са иззети общо  44,28 кг аромати за наргиле – мента, шоколад, ананас, ягода и др. в 369 кутии по 12 грама, без акцизен бандерол.  В обекта е установено и наличие на 24 кутии с общо 1,2 кг тютюн за наргиле, облепени с български акцизен бандерол, но за търговския обект не е представено валидно разрешително за търговия с тютюневи изделия. Цялото количество тютюневи изделия е иззето от митническите служители. Предадени са проби за лабораторен анализ. Предстои образуване на административнонаказателно производство. Това е второ поредно нарушение на същия търговец в рамките само на месец август. При митническа проверка в този търговски обект в Слънчев бряг на 3 август 2017 г. са иззети от бургаските митнически служители други 168 кутии с общо 15 кг аромати за наргиле и 2,750 кг тютюн за наргиле- всички без български акцизен бандерол. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.24", "title": " Над 45 кг тютюн и аромати за наргиле откриха митничари в магазин за сувенири в Слънчев бряг"}
{"url": "https://trud.bg/%d0%b1%d0%b5%d1%82%d0%be%d0%bd%d0%bd%d0%b8-%d0%b1%d0%bb%d0%be%d0%ba%d0%be%d0%b2%d0%b5-%d0%bf%d0%b0%d0%b7%d1%8f%d1%82-%d0%ba%d1%8c%d0%be%d0%bb%d0%bd%d1%81%d0%ba%d0%b0%d1%82%d0%b0-%d0%ba%d0%b0%d1%82/", "text": "Германската полиция постави вчера бетонни бариери пред прочутата в цял свят Кьолнска катедрала след съобщенията, че една от мишените на каталунските джихадисти е била прочутата базилика “Саграда Фамилия” в Барселона, съобщи Ройтерс. Много германски градове повишиха мерките за сигурност след атаката в каталунската столица миналата седмица, когото с ван бяха убити 13 души по пешеходния бул. “Ла Рамбла”.  “Взехме решението възможно най-бързо след преглед на атаките в Европа”, заяви полицейска говорителка. Испанският в. “Мундо” съобщи, че заподозреният Мохамед Хули Шемлал (21 г.) казал пред съд в Мадрид във вторник, че джихадистката клетка се готвела да взриви архитектурни забележителности в Барселона, след които “Саграда фамилия”. Плановете се провалили от взрива в къща в Алканар, където терористите били струпали 120 бутилки с газ.", "date": "2017.08.24", "title": " Бетонни блокове пазят Кьолнската катедрала от атаки"}
{"url": "https://trud.bg/%d0%b5%d0%bc%d0%b0%d0%bd%d1%8e%d0%b5%d0%bb-%d0%bc%d0%b0%d0%ba%d1%80%d0%be%d0%bd-%d1%83%d1%81%d0%bf%d1%8f-%d0%b4%d0%b0-%d0%bf%d0%be%d1%81%d1%82%d0%b8%d0%b3%d0%bd%d0%b5-%d0%bf%d1%80%d0%b8%d0%bd/", "text": "Франция и Австрия успяха да изтръгнат от Чехия и Словакия принципно споразумение за затягане на мерките от европейската директива за командированите работници. Тази директива, в сегашната си форма се приема от френския президент Еманюел Макрон за „предателство на европейския дух“, предаде  . Рамките остават размити, но отбелязахме воля да намерим истински компромис през октомври /когато ще се проведе европейска социална среща на върха/, каза президентът след среща с правителствените ръководители на Австрия, Словакия и Чехия. Държавният глава на Франция, който се чувства силен с подкрепата на Германия, ще посети в четвъртък и петък Румъния и България. Той се надява да убеди достатъчно страни в Източна Европа, за да постигне болшинство за прокарване на реформа. Париж, Берлин и Виена считат, че директивата засилва социалния дъмпинг в полза на страните от Източна Европа, където социалните осигуровки са по-малки. Франция и Австрия, която се чувства много притеснена от потока командировани работници, както и защото не е изключено крайната десница да влезе в управлението на изборите през октомври, застанаха убедено зад искането на реформа. Постигането на споразумение в рамките на 27-те е добра новина на ЕС“, каза словашкият премиер Роберт Фицо. Той обаче изрази желание да се присъединят и Полша и Унгария в името на единството на страните от Вишеградската четворка – Полша, Унгария, Чехия и Словакия. Въпреки това Макрон отчете „истинска трансформация“ от страна на Чехия и Словакия, които през май още бяха против всякаква реформа. Евросъюзът трябва да премахне така наречения социален дъмпинг чрез реформиране на директивата от 1996 година за временно работещите от други страни-членки, заяви австрийският канцлер Кристиан Керн след днешните си преговори Залцбург с френския президент Еманюел Макрон. По думите му това е необходимо, защото става дума за социална справедливост за всички жители на Европа. В сегашната система Керн вижда заплахи за заплатите и социалните стандарти в Австрия. Затова той предлага да се определят сроковете, при които чуждата работна сила от ЕС ще може да работи в други страни-членки, разчети за заплащане и възможности за глоби. Миналата година в Австлия по действащата сега система са работили 166 000 гастарбайтери от Източна Европа, а през първото полугодие на тази година техният брой е нараснал, добави канцлерът. Въпросната директива премахва междудържавните бариери за свободно движение на работещите вътре в европейската общност. Самият работник получава заплата по норми в страната, в която пребивава, а социалните отчисления се правят по стандартите на родната му страна. Поради различните норми и стандарти в страните на ЕС такъв работещ получава доход по високи стандарти, а отчисления – по-ниски.                     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.24", "title": " Еманюел Макрон успя да постигне принципно споразумение с Чехия и Словакия"}
{"url": "https://trud.bg/%d0%ba%d0%b0%d0%bb%d0%ba%d0%b0%d0%bd-%d0%b7%d0%b0-%d0%bc%d0%b0%d0%ba%d1%80%d0%be%d0%bd-%d0%b2-%d1%81%d0%bb%d1%8a%d0%bd%d1%87%d0%b5%d0%b2%d0%be%d1%82%d0%be-%d0%b1%d1%83%d0%bd%d0%b3%d0%b0%d0%bb%d0%be/", "text": "Слънчевото бунгало в резиденция “Евксиноград”, известно като най-скъпото плажно бунгало у нас, ще приюти в четвъртък вечер френския президент Еманюел Макрон и съпругата му Брижит. Гостите пристигат за еднодневна визита край Варна по покана на президента Румен Радев и премиера Бойко Борисов. Двамата ни първи мъже решили да настанят ВИП-гостите си в бунгалото, в което лете само те могат да почиват. Цената за нощ в уединеното кътче на брега на морето е 700 лв. до 1 септември, а после пада със 100 лв. Слънчевото бунгало е любимият пристан на държавниците ни от времето на Тодор Живков до днешни дни. Строено е през 70-те години на миналия век по личните указания на Людмила Живкова, която също обичала да отмаря там. Името му идва от близостта с уникалния Слънчев часовник, дарен от кралица Виктория на цар Фердинанд. Всъщност, бунгалото е еднофамилна къща, кацнала на малък плаж в най-северния край на парка на резиденцията. На първия етаж има просторен хол и две големи спални, а на мансардния – още две. Барбекю, оборудвана кухня, веранда с морски изглед, побираща до 30 души, басейн и асансьор допълват екстрите на къщата на властта. През годините лете тук редовно почиваха Иван Костов, Георги Първанов, Сергей Станишев, Росен Плевнелиев. Често в бунгалото отсяда и Бойко Борисов, който не пропуска да излезе с лодка от малкия пристан, стига в морето да има риба. Семейство Макрон ще се чувства като у дома си в “Евксиноград”, тъй като резиденцията много наподобява френските замъци. Оттам камък по камък с Ориент експрес през 1891 г. е бил докаран централният фронтон на Двореца, украсен с френския кралски герб. Цар Фердинанд го взел от покрива на разрушения замък Сент Клу, където десетилетия по-рано се венчали родителите му, а архитектите на Двореца го вградили под главната тераса. От нея се ширва панорама към кокетната френска градина и изящното езеро с водни лилии. Върху облицованите с италиански мрамор камини в реставрираните наскоро с близо 10 млн. лв. царски покои пък е изложена колекцията от часовници на цар Борис III. Най-впечатляващият от тях е часовникът с лика на Луи XIV – Краля Слънце. Нищо френско обаче няма да има в менюто за ВИП-гостите, научи “Труд”. Официалният обяд, който премиерът дава за Еманюел Макрон, ще бъде лек – славянска салата с българско сирене и вкусен калкан, полети с прочутите евксиноградска ракия и дъхав “Врачански мискет” от избата на резиденцията. За първите дами на България и Франция е предвидена отделна програма. В петък те ще разгледат Ботаническата градина и Двореца в Балчик. Очаква се Еманюел Макрон да посети и ВВМУ “Никола Вапцаров”, където домакините ще му покажат модерния тренажор за обучение на капитани. “Изборът на Варна за домакин на визитата не е случаен – ще говорим за съвместно изпълнение на проекти в областта на отбранителната индустрия”, каза преди 2 седмици  Бойко Борисов. Еманюел Макрон ще разговаря с него след среща с президента Румен Радев. Очаква се държавните мъже да обсъждат европейската перспектива на страните от Западните Балкани, охраната на външните граници на ЕС, както и въпроси на двустранното сътрудничество между България и Франция. Уникална царска винена колекция къта най-старата у нас и единствената останала държавна изба в резиденция “Евксиноград”. Най-старият екземпляр е френско бордо от 1878 г. – връстник на Освобождението. Отлежавалите десетилетия бутилки се пазят в енотеката. А в избата в половинвековни бъчви се пълнят гроздови еликсири от лозовите масиви на резиденцията, които се ширят на 104 дка. Персоналът сам прибира грижливо гроздето от сортовете траминер, немски ризлинг, червен мискет, шардоне, мускат отонел и любимият на Тодор Живков врачански мискет. Отвън се внася само малко димят за дестилат на прочутия коняк “Евксиняк”, създаден от Леонид Лукианов, един от първите управители на избата. В продукцията й не се влага нито грам захар. Освен вина, се произвеждат и гроздови ракии – млада и отлежала резерва. “Евксиноград” върна блясъка си отпреди 130 години след мащабен двугодишен ремонт за близо 10 млн. лв., осигурени от ОП “Регионално развитие”. Реставрацията на двореца на приключи миналата Коледа, а от пролетта обектът отново бе включен в каталозите на големите туроператори. Всеки може да разгледа за час и половина с гид красотата на резиденцията срещу 12 лв. и 3 лв. за деца и пенсионери. При ремонта бяха възстановени изцяло оригиналните фасади на Двореца от периода 1893-1908 г., княжеската спалня, оглеалният салон за ВИП-срещи, работният кабинет. В пищното входно фоайе блести френски полилей, украсен със златни лилии и корона – знаците на династия Бурбон, към която принадлежал по майчина линия цар Фердинанд. Сред най-интересните мебели е шкаф с дърворезба – раковина, символизираща Освобождението ни от турско робство. Той бил дарен на царя от майстори от Самоков и е изложен в трапезарията. Чаеният салон и пушалнята пък са украсени с шедьоври на Златю Бояджиев и Иван Мърквичка. Уникат е и гобленът на стълбището, везан през 1908 г. във френския град Бобе. Третият етаж от Двореца е превърнат в музей с експонати на царската фамилия. При мащабния ремонт бяха възстановени в оригиналния си вид бившата конюшня, паркът с лилиите, розариумът, холандската, френската и палмовите оранжерии. Ударни козметични акции за разкрасяване на централния бул. “Цар Борис I” текат преди визитата на френския президент във Варна. От ВВМУ “Никола Вапцаров” до изхода на града в посока Златни пясъци по уличните стълбове грейнаха български и френски трикольори и знамето на ЕС. Булевардът бе измит основно, а зелените зони между платната – окосени и разкрасени с нови цветни килими. В сряда работници се заеха трескаво да подновяват и изтритата на места пътна маркировка по трасето към “Евксиноград”.   При визитата си в Румъния, България и Австрия френският президент Еманюел Макрон ще лобира за затягане на правилата в ЕС за командировани работници – въпрос, задълбочаващ разделението между Западна и Източна Европа, предаде Ройтерс. Париж отдавна се оплаква от “социалния дъмпинг”, с който командированите нископлатени работници удрят работните места в членките с по-високи надници. Макар те да са под 1% от работната сила в ЕС, повечето работят в транспорта и строителството и проблемът там е най-видим. Евродирективата за командированите позволява изпращане на работници в други членки, като се гарантира минималното заплащане на приемащата страна. Макрон смята за недостатъчни предложенията на ЕК в заплащането да влизат и предвижданите в приемащата страна допълнителни възнаграждения и договорите им да са за не повече от две години. Той иска в доходите на работника изрично включване на разходите за храна, транспорт и настаняване. Както и право на оставане до максимум година, а не 3 година, както е сега. От Елисейския дворец казват, че Макрон избрал да посети страни, държащи най-много на връзката си с Европа – Румъния, България и Австрия (където ще се срещне и с лидерите на Чехия и Словакия), като нарочно пропуска Унгария и Полша, за да им изпрати послание. Френският военноморски корабостроител “Навал груп” отново проявява желание да строи две корвети, които българските Военноморски сили (ВМС) предстои да купят, пише френският в. “Трибюн”. Според изданието не е случайност, че търгът за доставката на двата бойни кораба е обявен седмици преди визитата на френския президент Еманюел Макрон в България, където ще разговаря с колегата си Румен Радев и премиера Бойко Борисов. Неотдавна командирът на ВМС контраадмирал Митко Петев обяви, че седем компании, една от които българска, са кандидатствали с конкретни проекти за изграждането на двете корвети. Българското правителство е заделило за тях около 800 млн. лв., като според “Трибюн” французите от “Навал груп” предлагали корвети Gowind, въоръжени с ракети Aster и/или VL-Mica на европейския производител MBDA, каквито вече били продадени на Малайзия и Египет.  През 2009 г. България се отказа да купи две френски корвети за около 700 млн. евро, като се мотивира с бюджетни ограничения. Според “Трибюн” Румъния, която Макрон ще посети преди България, също проявява интерес за покупка на корвети. Румънският военен министър Адриан Тутуяну обяви миналата седмица, че ще внесе законопроект в парламента за покупка на корвети и модернизация на фрегати.", "date": "2017.08.24", "title": " Калкан за Макрон в Слънчевото бунгало\t\t\t"}
{"url": "https://trud.bg/%d0%be%d1%82%d0%bc%d0%b5%d0%bd%d0%b8%d1%85%d0%b0-%d0%ba%d0%be%d0%bd%d1%86%d0%b5%d1%80%d1%82-%d0%b2-%d1%80%d0%be%d1%82%d0%b5%d1%80%d0%b4%d0%b0%d0%bc-%d1%81%d0%bb%d0%b5%d0%b4-%d1%81%d0%b8%d0%b3%d0%bd/", "text": "Рок концерт в Ротердам беше отменен в последната минута по сигнал за заплаха на испанската полиция, съобщи Ройтерс. Близо до залата беше открит малък бус с испански номера и газови бутилки. Кметът на града Ахмед Абуталеб каза пред журналисти, че засега не е ясно дали заплахата и бусът са свързани. Шофьорът, който е испански гражданин, е задържан и отведен за разпит, добави той. Градоначалникът призова да не се правят прибързани заключения. В съобщение на управата на концертната зала се казва, че събитието е анулирано от полицията във връзка с терористична заплаха. В концерта е трябвало да участва калифорнийска група, наречена „Аллах-Лас“ (Allah-Lahs). Той трябваше да започне в 20,30 ч. местно време (21:30 ч. наше време), а вратите на залата трябваше да бъдат отворени час по-рано. Сградата бе евакуирана, а десетките зрители бяха върнати от звеното за борба с тероризма към службата за специални интервенции на полицията. Групата бе съпроводена от полицаи, които евакуираха и събралата се в залата публика.         Испанската Гражданска гвардия е получила сигнал за възможна атака на концерт в Ротердам снощи, съобщи представител на органите за борба с тероризма в Испания, цитиран от АП. Тя е споделила информацията с холандските власти и разследва предполагаемата заплаха.         Засега Холандия остава встрани от вълната от терористични атаки, която разтърси съседни европейски държави, отбелязва АФП. Холандските власти обаче са нащрек заради няколкото сигнала за тревога през последните месеци и съобщенията, че хора, свързани с атентатите в Париж и Брюксел, са били за кратко в страната. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.24", "title": " Отмениха концерт в Ротердам след сигнал от Испания за заплаха\t\t\t"}
{"url": "https://trud.bg/%d0%bc%d1%8a%d0%b6-%d1%81%d0%ba%d0%be%d1%87%d0%b8-%d0%bf%d0%be%d0%b4-%d1%82%d0%be%d0%b2%d0%b0%d1%80%d0%b5%d0%bd-%d0%b2%d0%bb%d0%b0%d0%ba-%d0%b2-%d0%ba%d0%b0%d0%b7%d0%b0%d0%bd%d0%bb%d1%8a%d0%ba/", "text": "Възрастен мъж скочи под товарен влак в Казанлък. Инцидентът стана в сряда около 21:30 часа, предаде  . Машинистът е видял силует, който се приближава към влака, в района на фабрика „Кремона“. След проверка на мястото, където е забелязан силуетът, се установи, че там има труп на възрастен мъж. Предстои органите на реда да установят самоличността на загиналия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.24", "title": " Мъж скочи под товарен влак в Казанлък"}
{"url": "https://trud.bg/%d0%b8%d1%81%d0%bb%d1%8f%d0%bc%d1%81%d0%ba%d0%b0-%d0%b4%d1%8a%d1%80%d0%b6%d0%b0%d0%b2%d0%b0-%d0%bf%d1%80%d0%b8%d0%b7%d0%be%d0%b2%d0%b0-%d0%b7%d0%b0-%d0%be%d1%89%d0%b5-%d0%bd%d0%b0/", "text": "„Ислямска държава“ похвали терористичния атентат в Барселона и призова за още нападения в Испания, предава  . В пропагандно видео „Ислямска държава“ описа нападателите от Барселона като „наши братя“. Същевременно групировката заплаши „испанските християни“, обещавайки, че ще върне Испания към „земята на халифата“. Терористичната клетка в Барселона е планирала по-мащабни и големи нападения. Това признаха двама от обвиняемите по делото за двойния атентат в Барселона и Камбрилс. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.24", "title": " „Ислямска държава“ призова за още нападения в Испания"}
{"url": "https://trud.bg/%d0%ba%d0%bd%d0%b4%d1%80-%d0%b7%d0%b0%d1%8f%d0%b2%d0%b8-%d1%87%d0%b5-%d0%b2%d0%be%d0%b5%d0%bd%d0%bd%d0%b8%d1%82%d0%b5-%d1%83%d1%87%d0%b5%d0%bd%d0%b8%d1%8f-%d0%bd%d0%b0-%d1%81%d0%b0%d1%89-%d0%b8/", "text": "Северна Корея осъди съвместните командно-щабни учения на Южна Корея и САЩ под названието „Ulchi – Freedom Guardina’’, предава  . Режимът в Пхенян обеща да даде мощен отговор на „враждебните действия“. „Ще дадем мощен отговор на всяко враждебно действие. Действията на САЩ и Южна Корея са игра с огъня. Те седят на буре с ядрен барут“, заявиха по държавната телевизия на Северна Корея.  Севернокорейските медии заявиха, че американско-южнокорейските учния „наливат масло в огъния“ и изострят напрегнатата обстановка на Корейския полуостров. Президентът на Южна Корея Мун Дже-ин подчерта, че ученията имат отбранителен характер. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.24", "title": " КНДР заяви, че военните учения на САЩ и Южна Корея са „игра с огъня“"}
{"url": "https://trud.bg/%d0%b4%d1%8a%d0%bb%d1%8a%d0%b3-%d1%82%d1%83%d0%bd%d0%b5%d0%bb-%d0%b8-%d0%bf%d1%8a%d1%82-%d0%bf%d1%80%d0%b5%d0%b7-%d0%ba%d1%80%d0%b5%d1%81%d0%bd%d0%b5%d0%bd%d1%81%d0%ba%d0%be%d1%82%d0%be-%d0%b4%d0%b5/", "text": "Пет варианта за изграждане на лот 3.2 на автомагистрала „Струма“ през Кресненското дефиле предлага Агенция „Пътна инфраструктура“. По повод предстоящото обществено обсъждане на  строителството на отсечката на 11 септември в общините Симитли и Кресна „Труд“ се обърна към АПИ, за да представим различните варианти. В предишния брой показахме какво предвижда Източният проект за магистралата, при който е заложено изграждането на две големи зони за търговия и отдих  . Днес представяме другите четири предложения. Началото на участъка е при пътен възел „Крупник“. Преминава през река Струма и река Резена, като между двете реки е разположен съществуващият пътен възел за Крупник и Черниче. Преди портала на тунела трасето пресича последователно река Струма и ж. п. линията София – Кулата. След изхода на тунела магистралата пресича съществуващ третокласен път и р. Струма с мостово съоръжение. Непосредствено след това е предвидено изграждането на пътен възел „Кресна“. Тунел „Кресна“ е с дължина 15,4 км. Той е с две тръби и с възможност за евакуация във втората тръба през напречни връзки. Дължината на цялото трасе на автомагистралата в този участък, включващо пътна и тунелна част, е около 21 км. Предвидено е освен изграждането на тунел „Кресна“, на подпорни и укрепителни стени, 3 подлеза, 6 моста, две зони за отдих и един пътен възел. Според него тунел „Кресна“ ще се изгражда по класически тунелен метод с пробивно-взривни работи и стоманобетонова облицовка. Участъците при порталите на тунела ще бъдат изпълнени по открит способ. Този проект е по нов терен извън Кресненското дефиле. И двете платна на движение са изнесени в източна посока около селата Брежани, Стара Кресна и Ощава. Трасето започва около 100 м след пресичане с ж.п. линията за мина Ораново, ляво от съществуващия път Е-79 и се развива успоредно на него, след което тръгва на югоизток, успоредно на река Градевска, между кварталите Ораново и Дълга махала на град Симитли. Пресича път II-19 Симитли – Гоце Делчев на две нива, където е предвидено изграждането на пътен възел за връзка на автомагистралата с гр. Банско и обратно. След пресичане на II-19 трасето навлиза в ската и се преминава през тунел с дължина 350 м, а след това е по виадукт дълъг 200 м. Надлъжните наклони в пътния възел, тунела и виадукта са 4%, след което наклонът е 5% и е предвидена трета лента за спускащите се в посока София, а също така и аварийни изходи. След това трасето поема в югоизточна посока, обхожда с. Полето и пресича пътя Полето – Брежани и р. Резена. След това отново се преминава през тунел с дължина 1 130 м. По-нататък пътят върви на юг, западно от с. Ракитна и успоредно на пътя Ракитна – Мечкул, след това го пресича и преминава западно от с. Мечкул. Продължавайки на юг и източно от с. Стара Кресна, пресича пътя Стара Кресна – Ощава и преминава в тунел. Трасето продължава в южна посока, след което поема в югозападна посока близо около съществуващия път за с. Влахи. На местата, където пътното трасе преминава в тунел, за всяко платно е предвидена отделна тръба, което от своя страна налага раздалечаването им едно от друго, с цел осигуряване на необходимото разстояние между тръбите. Пред порталите са проектирани площадки, които са за обслужващата инфраструктура. Поради по-високите надлъжни наклони, които се намират в началото и края на трасето, с цел подобряване на пропускателната способност и осигуряване на безопасността, е предвидена трета лента за бавно движещи се превозни средства в двете посоки. При този вариант ще бъдат изградени 5 тунела с обща дължина 4 200 м, 18 виадукта с дължина 5087 м, един мост от 96 м, подлези и надлези, както и подпорни и укрепителни стени. При пресичане на съществуващите напречни пътища са предвидени пътни възли, осигуряващи всички посоки на движението. Вариант Г20 – син, при който трасето преминава през Кресненското дефиле, при максимално използване на терена на съществуващия път I-1 (Е79). Двете платна на автомагистралата са разработени така, че последователно се раздалечават и доближават едно спрямо друго в ситуационно и нивелетно отношение. Трасето започва южно от пътен възел „Крупник” при км 376+000. В Кресненското дефиле едното платно в основната си част следва съществуващия път Е-79, а другото се развива по нов терен с тунели и съоръжения в западния масив на дефилето. След излизане от Кресненското дефиле преминава източно от гр. Кресна и завършва при пътен възел „Кресна”. Лявото платно на участъка е в началото на Кресненското дефиле – при км 376+000, след пътен възел „Крупник”. Трасето на лявото платно в основната си част следва съществуващия път, като ползва съществуващите мостове над р. Струма, надлеза при и ж.п. линията и тунела. На местата, където трасето напуска съществуващия път Е79, са предвидени нови мостове и тунели. Дясното платно се развива вдясно от съществуващия път и е изцяло по нов терен. Следва ситуационно лявото, а в отделни случаи се отдалечава от него. В нивелетно отношение често е на второ, по-високо ниво от лявото, в изкоп или в тунел. Към края двете платна отново са успоредни едно на друго и се развиват заедно до края на участъка, като се раздалечават само при тунелните съоръжения. Участъкът завършва на около 2,5 км преди гр. Кресна, като се напуска съществуващия път по левия бряг на р. Струма. Трасето преминава над реката няколко пъти, пресича и съществуващия път I-1 и ж. п. линията София – Кулата. Към края на отсечката се предвижда нов тунел, мост над р. Влахинска и обход от североизток и изток на гр. Кресна. Предвидено е изграждането на общо 3 пътни възела – при Крупник, Ощава и Кресна, както и две зони за отдих. По този вариант е необходимо да се изградят 13 виадукта с обща дължина 3 075 м, 23 тунела с дължина 7 345 м, 5 моста, надлези и подлези, подпорни и укрепителни стени. Ще се извършат реконструкции на 4 съществуващи виадукта, 2 съществуващи тунела и един мост. Приблизителната дължина на трасето е 21 км. При Вариант Г20 – червен трасето в по-голямата си част преминава през Кресненското дефиле. То започва южно от пътен възел „Крупник”. В Кресненското дефиле едното платно следва в основната си част съществуващия път Е79, а другото се развива по нов терен с тунели и съоръжения в западния масив на дефилето. След излизане от Кресненското дефиле преминава източно от гр. Кресна и завършва при п. в. „Кресна”. Приблизителната му дължина е около 21 км. Началото на лявото платно на участъка е при км 376+000 – в началото на Кресненското дефиле. Първоначално лявото платно следва нивото на съществуващия път, като се ползват съществуващите мостове на р. Резена и р. Струма и преминава над ж. п. линията София – Кулата. Предвижда се изграждането на нов мост над р. Струма, нов тунел успореден на ж. п. тунела и още един нов мост над р. Струма, след което се включва в съществуващия път, като се ползват съществуващите два моста и тунел. Предвидени са подходи към местата, които са за каяк и рафтинг. След това лявото платно следва съществуващия път. Ползва съществуващия тунел с дължина 340 м и преминава край „Кресненско ханче”. Дясното платно се развива изцяло по нов терен, вдясно от съществуващия път, като следва ситуационно лявото. Предвидени са нови мостове над р. Резена, р. Струма и ж. п. линията София – Кулата.Най-характерното при този вариант е решението за разполагане на двете платна едно над друго на голяма дължина. Целта е незасягане на картираните граници на резерват „Тисата“. За безконфликтно пресичане са предвидени три пътни възела – „Крупник”, „Ощава” и  „Кресна”. При изпълнението на вариант Г20 е предвидено да се изградят 4 виадукта с обща дължина 1 165 м, 12 броя тунела с дължина 2 892 м, 14 моста и 12 надлеза и подлеза. Ще се реконструират подпорни и укрепителни стени, както и два съществуващи тунела и 4 съществуващи моста. Приблизителната дължина на трасето е 21 км.  ", "date": "2017.08.24", "title": " Дълъг тунел и път през Кресненското дефиле предвиждат проекти за „Струма“\t\t\t"}
{"url": "https://trud.bg/%d0%bd%d0%b0%d0%b9-%d0%bc%d0%b0%d0%bb%d0%ba%d0%be-9-%d0%b4%d1%83%d1%88%d0%b8-%d1%81%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%b7%d0%b0%d1%80%d0%b0%d0%b4%d0%b8-%d1%82%d0%b0%d0%b9%d1%84/", "text": "Тайфунът Хато, който вилнее от вчера в Югоизточна Азия, причини смъртта на най-малко 9 души в Южен Китай. Петима са загинали, двама са в неизвестност а над 150 бяха ранени в административния район Ао-мън, Макао.         Други четирима са загинали, а един е изчезнал в провинция Гуан-дун. Стотици хиляди местни жители и туристи в Южен Китай са били евакуирани. Обширни земеделски площи са наводнени. Близо 2 млн. домакинства останаха без ток.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.24", "title": " Най-малко 9 души са загинали заради тайфуна Хато в Южен Китай"}
{"url": "https://trud.bg/%d0%be%d1%82%d0%ba%d1%80%d0%b8%d1%82%d0%b8%d1%8f%d1%82-%d0%b8%d1%81%d0%bf%d0%b0%d0%bd%d1%81%d0%ba%d0%b8-%d0%b1%d1%83%d1%81-%d0%b2-%d1%80%d0%be%d1%82%d0%b5%d1%80%d0%b4%d0%b0%d0%bc-%d0%bd%d1%8f%d0%bc/", "text": "Микробусът с испански регистрационни номера и газови бутилки,   вчера близо до концертна зала в холандския град Ротердам, не е свързан с терористичните атаки в Каталуния миналата седмица, предаде  . Сигналът, подаден от испанските власти до холандските, е резултат от разследване, водено от известно време от испанската Гражданска гвардия. То не е пряко свързано с терористичните атаки в Барселона и Камбрилс, при които бяха убити общо 15 човека. Задържаният в Ротердам шофьор на микробуса е испанец, потвърди испански полицейски източник.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.24", "title": " Откритият испански бус в Ротердам няма връзка с терористичните атаки в Барселона"}
{"url": "https://trud.bg/%d0%b8%d0%b7%d1%82%d0%b8%d1%87%d0%b0-%d1%81%d1%80%d0%be%d0%ba%d1%8a%d1%82-%d0%b7%d0%b0-%d0%bf%d0%be%d0%b4%d0%b0%d0%b2%d0%b0%d0%bd%d0%b5-%d0%bd%d0%b0-%d0%be%d1%84%d0%b5%d1%80%d1%82%d0%b8-%d0%b7%d0%b0/", "text": "Днес изтича срокът за подаване на оферти за изработването и поддръжката на интернет сайта за Българското председателство на Съвета на ЕС, а постъпилите предложения ще бъдат отворени в петък. Сумата, разписана в обществената поръчка, е 70 000 лева без ДДС. Очаква се официалният интернет портал на Българското европредседателство да бъде пуснат на 1 декември, предаде  . Сайтът на председателството ще е на четири езика – български, английски, френски и немски и ще бъде съобразен с нуждите на хората с увреждания. Той ще бъде основният източник на информация, свързана с председателството. На него ще бъде разположен календар с подробностите за всички събития. Порталът ще осъществява връзката с акредитационната система, през която ще се регистрират и журналистите. Той ще дава възможност да се гледат пряко или на запис откритите дебати чрез лайк стриминг. Достъпът до него ще бъде свободен, както и до всички публикувани статии, документи, прессъобщения, снимки и видеозаписи. Към портала ще бъде разработено и мобилно приложение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.24", "title": " Изтича срокът за подаване на оферти за изработване на сайта за Българското европредседателство"}
