{"url": "https://trud.bg/%d0%bc%d0%b8%d0%b3%d0%bd%d0%be%d0%b2%d0%b5%d0%bd%d0%b0-%d1%81%d0%bc%d1%8a%d1%80%d1%82-%d0%bf%d0%be%d0%ba%d0%be%d1%81%d0%b8-%d1%81%d0%b8%d0%bb%d0%b2%d0%b0-%d0%b7%d1%83%d1%80%d0%bb%d0%b5%d0%b2%d0%b0/", "text": "Телевизионерката си отиде на 61 г. Професионалната й биография е свързана с Нова телевизия Известната журналистка и бизнес дама Силвия Зурлева е починала в къщата си в село Ковачевица. Сигнал е подаден до Спешния център в 9,50 часа в първия ден на Новата година. Съпругът й Минко я открил бездиханна до стълбите на старинната къща. На място веднага са пристигнали полиция и медици, които са установили, че жената е паднала по стълбите и е починала от фрактура на гръбначния стълб. Нелеп инцидент е това, няма никакви сигнали за насилие, категорични са от полицията. Зурлева и съпругът й са празнували до 4 часа сутринта, имали са приятели на гости. Фаталният инцидент е станал около 9,30 часа сутринта. Професионалната биография на Зурлева е свързана предимно с Нова телевизия, на чието управление посвещава близо 20 години. Родена е на 26 февруари 1958 г. в Кюстендил. Завършила е СУ “Св. Климент Охридски” със специалност българска филология и новогръцки език и литература. Дипломира се със златен медал и започва кандидатска дисертация на тема “Морето в съвременната гръцка поезия”. Преводач е на художествена литература, пише рецензии за книги от балкански автори. Работи като редактор последователно в БНТ и София прес, става кореспондент на гръцки вестници и списания. От 10 май 1999 г. е управител на медийната групировка “Антена България”, а от март 2001 г. – председател на Съвета на директорите на Нова телевизия. От 2009 е член на Управителния съвет до 8 май 2019 г. Ще запомним Силва Зурлева като интелигентен, културен, мил и внимателен човек. Тя оставя съпруг Минко, дъщеря Мила, зет Августин и малък внук Алексей. Вестник “Труд” изказва съболезнования на опечалените. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.01", "title": "\n\t\t\tМигновена смърт покоси Силва Зурлева (обзор)\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b7%d0%b0%d0%bf%d0%b8%d1%81-%d0%be%d1%82-%d1%81%d0%bf%d1%80%d0%b5%d1%87%d0%ba%d0%b2%d0%b0%d0%bd%d0%b5%d1%82%d0%be-%d0%bc%d0%b5%d0%b6%d0%b4%d1%83-%d0%ba%d0%bc%d0%b5/", "text": "Появиха се кадри от   в центъра на Симитли в новогодишната нощ с участието на кмета Апостол Апостолов. В новогодишната нощ Апостолов е произнесъл приветствие към гражданите, последвала заря, а после всички се хванали на хоро. Тогава от заведението до площада полетели към хората мощни пиратки, хвърляни от собственика на “Агромах” (сега “Громахолд”) Методи Бачев, въпреки че имало забрана от кмета за ползването им. Апостолов направил забележка на Бачев, който му отговорил с агресия. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.01", "title": "\n\t\t\tВижте запис от спречкването между кмета на Симитли и бизнесмен (ВИДЕО)\t\t\t"}
{"url": "https://trud.bg/%d0%bf%d0%bb%d0%b0%d1%89%d0%b0%d0%bc%d0%b5-300-%d0%bb%d0%b5%d0%b2%d0%b0-%d0%b3%d0%bb%d0%be%d0%b1%d0%b0-%d0%b7%d0%b0-%d0%b8%d0%b7%d1%82%d0%b5%d0%ba%d0%bb%d0%b0-%d0%b2%d0%b8%d0%bd%d0%b5%d1%82%d0%ba/", "text": "Може да проверите валидността на е-винетката си на bgtoll.bg В първия ден на Новата година изтичe валидността на 14 067 годишни електронни винетки за леки автомобили. Това съобщиха от специализираното звено към Агенция “Пътна инфраструктура” – “Национално тол управление”. Общо над един милион е-винетки изтичат в първите два месеца на 2020 г. При установено нарушение – липсваща е-винетка, специализираните мобилни екипи предлагат на водача да заплати компенсаторна такса, за да може да довърши спокойно пътуването си до 23:59 часа на същия ден. Компенсаторната такса за леките автомобили остава 70 лева за автомобил с обща технически допустима максимална маса до или равна на 3,5 тона. Ако водачът откаже да плати на място компенсаторна такса и оспори нарушението, му се съставя акт за установяване на административно нарушение. В случай, че в 14-дневния срок не постъпи плащане, влиза в сила наказателно постановление, в резултат на което водачът на пътното превозно средство дължи глоба – за леките автомобили тя е 300 лева, а за тежкотоварните автомобили над 3,5 тона е 1800 лв. Проверката за валидността на е-винетка се прави на bgtoll.bg. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.01", "title": "\n\t\t\tПлащаме 300 лева глоба за изтекла винетка\t\t\t"}
{"url": "https://trud.bg/30-%d0%b6%d0%b8%d0%b2%d0%be%d1%82%d0%bd%d0%b8-%d0%b7%d0%b0%d0%b3%d0%b8%d0%bd%d0%b0%d1%85%d0%b0-%d0%bf%d1%80%d0%b8-%d0%bf%d0%be%d0%b6%d0%b0%d1%80-%d0%b2-%d0%b7%d0%be%d0%be%d0%bf%d0%b0%d1%80%d0%ba/", "text": "30 животни са убити при пожар в зоопарк в Германия. Огънят се разразил в ранните часове на новата година до клетките на маймуните.  Зоопаркът Крефелд близо до холандската граница съобщи, че цялото отделение на човекоподобните маймуни е изгоряло. Сред загиналите животни са орангутани, горили, шимпанзета, а също и прилепи и птици.   Смята се, че пламъците са тръгнали от паднал китайски фенер в зоопарка. От зоологическата градина, както и от страна на градските власти, обаче заявиха, че не знаят причината за пожара и че полицията разследва трагичния инцидент. Те отказаха да коментират и твърденията в местни медии, че новогодишни фойерверки може би стоят в основната на пожара.    \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.01", "title": "\n\t\t\t30 животни загинаха при пожар в зоопарк в Германия (ВИДЕО)\t\t\t"}
{"url": "https://trud.bg/%d0%bc%d0%b0%d0%b3%d0%b0%d0%b7%d0%b8%d0%bd%d0%b8-%d1%81-6-%d0%b4%d0%bd%d0%b8-%d0%b7%d0%b0-%d1%80%d0%b5%d0%b3%d0%b8%d1%81%d1%82%d1%80%d0%b0%d1%86%d0%b8%d1%8f-%d0%bf%d0%be-%d0%b4%d0%b4%d1%81/", "text": "Фирмите получават актове на НАП на електронната си поща Облекчения за автомати на самообслужване В оставащите дни до 7 януари много барове, ресторанти, сладкарници и магазини за дрехи и обувки ще трябва да бъдат регистрирани по ДДС. Причината за това са промени в Закона за ДДС, които влязоха в сила на 1 януари. Досега много заведения и магазини не плащаха ДДС като използваха проста схема – щом оборотът им доближи 50 хил. лв. дейността се прехвърля на друга фирма на същия собственик. А същевременно персоналът, касовите апарати, оборудването в ресторанта и стоката в магазина остават същите. С промените в закона обаче използването на тази схема вече не е възможно. При последователното извършване на еднородна дейност в един и същи търговски обект от две или повече фирми, действащи съгласувано, в облагаемия оборот на всяка следваща фирма се включва оборотът, реализиран в обекта от предишната фирма, гласят новите текстове. Затова още на 1 януари, с влизането в сила на закона много заведения и търговци се оказва, че вече имат оборот от 50 хил. лв. за последните 12 месеца и имат срок до 7 януари да бъдат регистрирани по ДДС. В новите тестове на закона специално е посочено, че ако при прехвърляне на дейността в търговски обект от една фирма на друга работата е спряла за повече от един месец, няма да се счита, че се извършва последователна еднородна дейност и оборотът на двете дружества няма да се събира. Друга промяна предвижда, че заявените електронни адреси за кореспонденция вече се считат за електронен адрес за получаване на съобщения от НАП. Това означава, че при получаване на ревизионен акт или покана за плащане на задължение на електронната поща, документите вече се считат за връчени на фирмата. С друга промяна в закона при онлайн търговия и плащане с банкова кредитна или дебитна карта вместо касова бележка може да се предоставя на клиента по електронен път документ за продажбата, който не е издаден от фискално устройство. Съдържанието на този документ, както и редът за издаването му и предоставянето на данни за продажбата към НАП ще бъдат определени с наредба. Автоматите на самообслужване, в които са вградени фискални устройства, вече може да показват само на екран данни за извършената продажба, без да отпечатват хартиена касова бележка, гласят още промените.   Налог за основен ремонт на сграда Разширяват се случаите, при които ДДС ще се плаща при сделка или ремонт на сграда. За нови сгради вече се считат и обособени отделни части от съществуващи сгради в резултат на извършено надстрояване и/или допълващо застрояване, ако тези части могат да бъдат продадени отделно. За нови се считат и сгради, за които направените разходи за реконструкция, обновяване или преустройство са не по-малко от една трета от пазарната им цена и не са минали 60 месеца от ремонта. Това означава, че ако такива сгради бъдат продадени, вече трябва да се плати ДДС. Данък ще трябва да се плати, и ако сгради са дадени на наемател и той извърши съответните съществени реконструкции или преустройства. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.01", "title": "\n\t\t\tМагазини с 6 дни за регистрация по ДДС\t\t\t"}
{"url": "https://trud.bg/%d1%83%d0%bd%d0%b8%d0%ba%d0%b0%d0%bb%d0%bd%d0%b8%d1%8f%d1%82-%d0%ba%d1%83%d0%ba%d0%b5%d1%80%d1%81%d0%ba%d0%b8-%d1%84%d0%b5%d1%81%d1%82%d0%b8%d0%b2%d0%b0%d0%bb-%d1%81%d1%82%d0%b0%d1%80%d1%87%d0%b5/", "text": "Хиляди хора се събраха на уникалния кукерски фестивал „Старчевата“ в Разлог. Традицията оживява още в първите часове на Новата година, за да прогони злите духове и да донесе здраве и благоденствие. Подготовката за фестивала започва в ранни зори. Още в 6.00 часа на 1 януари водачът на групата или както го наричат – чауша – облича кожите и звънците и събира цялата махала, информира  . В Разлог всяка махала участва в маскарадния фестивал със своя кукерска група. Броят им надхвърля 1000 души. В групите има различни персонажи – старци, войводи, мечкари. Има и танцьори в народни носии, някой от които запазени отпреди 120 години. Новогодишният фестивал в Разлог събира все повече млади хора, които ще предадат традицията жива и за идните поколения. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.01", "title": "\n\t\t\tУникалният кукерски фестивал „Старчевата“ събра хиляди в Разлог (СНИМКИ)\t\t\t"}
{"url": "https://trud.bg/%d0%bf%d0%be%d0%b3%d0%b1%d0%b0-%d0%b4%d1%80%d0%b0%d0%b7%d0%bd%d0%b8-%d0%bc%d0%b0%d0%bd%d1%87%d0%b5%d1%81%d1%82%d1%8a%d1%80-%d1%8e%d0%bd%d0%b0%d0%b9%d1%82%d0%b5%d0%b4/", "text": "Пол Погба не спира да лази по нервите на „Манчестър Юнайтед“ и феновете му. В последния мач за 2019-а срещу „Бърнли“ (2:0) французинът не игра, защото му трябвало повече почивка след контузията. Но вместо да демонстрира съпричастност към каузата на „червените дяволи“, халфът замина с частен самолет за Париж, за да гледа как братята му Матиас и Флорентен играят благотворителен мач. А докато лекуваше контузия на глезена, си пусна клип в интернет как играе баскетбол в Маями с Джими Бътлър, звезда от НБА. Погла не попадна в групата на „Юнайтед“ за мача с „Арсенал“ на 1 януари в Лондон. А мениджърът му Мино Райола съвсем наля масло в огъня. „Дори Пеле и Диего Марадона биха се провалили в „Манчестър Юнайтед“, рече импресариото, след като желаният на „Олд Трафорд“ Ерлинг Хааланд отиде в „Борусия (Дортмунд). Търпението на шефовете и треньора Оле Гунар Солскяр е пред лимита, твърдят на Острова. Все повече гласове се чуват, че Погба трябва да бъде продаден на този, който го поиска. Фаворит е „Реал“ (Мадрид) заради треньора Зинедин Зидан. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.01", "title": "\n\t\t\tПогба дразни „Манчестър Юнайтед“\t\t\t"}
{"url": "https://trud.bg/%d0%b7%d0%b0%d0%b2%d0%b8%d1%81%d1%82-%d0%b8-%d0%b7%d0%bb%d0%be%d0%b1%d0%b0-%d0%bf%d1%80%d0%be%d0%b3%d0%be%d0%bd%d0%b2%d0%b0%d1%82-%d0%b0%d0%b4%d1%80%d0%b8%d0%b0%d0%bd%d0%b0-%d0%b1%d1%83%d0%b4%d0%b5/", "text": "Адриана Будевска е първата ни актриса, която се осмелява да се разголи на сцената. Това става през януари 1921 г. в Народния театър. Тя играе Далила в едноименната драма на Владимир Мусаков. Появява се на сцената със зашеметяващ прозрачен костюм, обсипан с бели и черни перли и аквамарини. Раменете са едва покрити с криле от продълговати перли, гърдите са зад прозрачна коприна, обшита със скъпоценни камъни. Пъпът е покрит само от перли, надолу се спуска ефирна материя. Тя прилича на 20-годишна девойка, а всъщност е на 43 години. И никой от публиката не подозира, че тя е в дълбока депресия след смъртта на мъжа си Христо Ганчев – талантлив актьор, един от създателите на българския професионален театър, с когото се запознават през 1903 г. Той загива на фронта през Балканската война, 1912 г., заразявайки се от коремен тиф. Това не е единственият удар, който актрисата понася в живота си.  Адриана Будевска е родена на 13 декември 1878 г. в сърцето на Златна Добруджа, Добрич. Великата българска актриса е дъщеря на „буйния като кон и силен като Крали Марко” тревненец Кънчо Будевски. В детството си бъдещата актриса е нежно и слабо момиченце, което все пак оцелява, след като тежка заразна болест отнася в гроба двете й по-големи сестри. Едва седемнадесетгодишна, след като завършва с отличие Девическата гимназия във Варна, тя има шанса да получи стипендия за Москва – да учи за актриса. За четири години в школата на Малий театър при прочутия педагог Александър Ленски изключително интелигентната и упорита млада жена ще усвои много от тайните на актьорския занаят. В руската страна тя ще има щастливи, паметни срещи с именити руски театрали. Ще се запознае дори с великия Чехов. И въпреки че получава няколко покани да остане в Русия, Будевска се връща в родината си. Тя дебютира през 1889 г. на сцената на театър „Сълза и смях”. След няколко години постъпва в трупата на Народния театър и скоро се утвърждава като абсолютната примадона. За по-малко от четвърт век изиграва повече от 100 роли. Сравняват я с французойката Сара Бернар. Сред най-големите й постижения е Ибсеновата Нора от „Куклен дом”. Тя е първата изпълнителка на тази сложна роля. През театралния си път играе Офелия от „Хамлет“, лейди Макбет, Мария от „Иванко“, Настася Филиповна в драматизацията на „Идиот“ от Достоевски, кралица Елисавета в „Мария Стюарт“ на Шилер, Маргарита Готие и още много роли. Низ от трагедии Адриана и Христо имат три деца ­- момиченце и двама сина. Дъщерята Галя, която се ражда малко преди баща й да замине на фронта, живее само няколко месеца. По-големият син Гани, студент по химия, загива в Торино, Италия, при престрелка. Гани имал леви убеждения и бил следен от италианската полиция. Срещу по-малкия син на актрисата ­- Вили, също социалист-бунтар, се води в София съдебен процес. Вили Ганчев успява да избяга в Буенос Айрес и там става пилот. Освен личната мъка, Будевска е принудена да устоява в конфликти и интриги, които бушуват в трупата на Народния театър. Засипват я злостни коментари от страна на театралните критици. Но Адриана не се поддава на тормоза и блестящо се справя с ролите на сцената. Все пак през 1926-а, когато е на 48 години и е в своята сила, ръководството на театъра я пенсионира. Със заповед на министъра на Народното просвещение е отстранена от трупата с официалното обяснение, че на нейно място трябва да влезе млада и свежа сила. Предишната година й е устроен национален юбилей и получава орден от цар Борис Трети… Заедно с нея от театъра е уволнен и друг колос на сцената ­- Васил Кирков, основателят на трупата, който не понася обидата и унижението, заболява тежко и не след дълго умира. \nАдриана е огорчена от жестокостта  на тези, които е смятала за свои колеги. В театралните среди тръгва клюката, че примадоната на българския театър е уволнена, понеже страда от амнезия и забравя текстовете си. В този невероятно тежък момент тя е съвсем сама. По това време актрисата пише в дневниците си: „И двадесет деца да имах, нито едно от тях не бих съветвала да стане актьор. Пътят, който ние – моите колеги и аз – извървяхме при създаването и изграждането на българския народен театър, беше път на постоянна тежка борба, която продължава и до днес. По-рано се борехме с неподходящи за работа материални условия, а сега се борим с бездушното отношение към театралното изкуство, с некомпетентността на отговорни фактори, от които зависи нашето творчество и хлябът ни. Фаворизацията, задкулисните борби на незадоволените славолюбия и амбиции, злобата морално ни терзаят и тровят атмосферата, в която трябва да изграждаме светлите образи“. \nБудевска остава извън сцената цели десет години. Не намира сили да преживее ада около себе си и през 1937 г. решава да емигрира  – отлита при сина си Вили в Аржентина. \nНеин горещ почитател обаче се оказва вождът Георги Димитров. Той я кани да се завърне в родината, когато тя е вече на 70. Българската общност в Аржентина я изпраща с тържествен коктейл и прочувствени речи. Държавата плаща каютата й в първа класа на югославския пътнически кораб „Партизанка“. Може определено да се каже, че стъпването на Адриана Будевска на българска земя на 22 юни 1948 г. е триумфално. Тържествено я честват в Народния театър. Тогава получава Златен орден за наука и изкуство и Златен пръстен на изкуството. Държавата й дава етаж от къща в квартал „Лозенец” в София. Последните около седем години от живота си тя прекарва в този дом на ул. „Миджур” 12. Днес сградата е превърната в арт-пространство, наречено Къщата на София. \nЖивотът напуска гениалната драматична актриса на 9 декември 1955 г. Нейните внуци и правнуци живеят в Аржентина. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.01", "title": "\n\t\t\tЗавист и злоба прогонват Адриана Будевска в Аржентина\t\t\t"}
{"url": "https://trud.bg/%d0%bd%d0%be%d0%b2%d0%be%d0%b3%d0%be%d0%b4%d0%b8%d1%88%d0%b5%d0%bd-%d0%b0%d0%b4-%d0%b2-%d1%81%d1%82%d1%80%d0%b0%d1%81%d0%b1%d1%83%d1%80%d0%b3-%d0%bf%d0%be%d0%b4%d0%bf%d0%b0%d0%bb%d0%b8%d1%85%d0%b0-22/", "text": "220 автомобила са били унищожени от пожари в новогодишната нощ в Страсбург, съобщават местни медии. Полицията е задържала 40 души във връзка с мащабните палежи в западните райони на френския град. Потребители в социалните мрежи публикуваха шокиращи кадри, на който се виждат коли, преобърнати и горящи насред улиците. Властите признаха, че не са се сблъсквали с подобна ситуация.   Съобщава се за най-малко един пострадал гражданин от взрив на запален автомобил. Няколко служители на реда са били ранени.        \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.01", "title": "\n\t\t\tНовогодишен ад в Страсбург: Подпалиха 220 автомобила (ВИДЕО)\t\t\t"}
{"url": "https://trud.bg/%d1%82%d1%80%d1%8a%d0%bc%d0%bf-%d0%b7%d0%b0%d0%bf%d0%bb%d0%b0%d1%88%d0%b8-%d0%b8%d1%80%d0%b0%d0%bd-%d1%89%d0%b5-%d0%bf%d0%bb%d0%b0%d1%82%d1%8f%d1%82-%d0%b2%d0%b8%d1%81%d0%be%d0%ba%d0%b0-%d1%86%d0%b5/", "text": "Президентът Доналд Тръмп заяви, че Иран ще плати висока цена след нападението на посолството на САЩ в Багдад от хиляди проирански иракчани, предаде БТА. „Иран ще бъде държан изцяло отговорен за загубата на животи или нанесени на наши обекти щети“, написа в туитър американският президент. „Те ще платят ВИСОКА ЦЕНА! Това не е предупреждение, а заплаха. Честита Нова година!“, добави Тръмп, който благодари на иракските власти за „бързата им реакция“.   В отговор Техеран призова швейцарския шарже д’афер, за да протестира срещу „войнолюбивите изявления“ на САЩ. Швейцария представлява интересите на САЩ в Иран поради липсата на дипломатически отношения между Вашингтон и Техеран.  Швейцарският дипломат е бил призован след „войнолюбивите изявления на американски представители, които са в нарушение на Устава на ООН“, заяви иранското външно министерство. Иранският върховен водач аятолах Али Хаменей осъди САЩ след американските въздушни удари от неделя по проиранска милиция в Ирак. „Иранският народ, правителството и аз енергично осъждаме враждебността на САЩ“, написа аятолах Хаменей в Туитър. Това е първата му реакция на въздушните удари по бази на Бригадите на Хизбула в Западен Ирак. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.01", "title": "\n\t\t\tТръмп заплаши Иран: Ще платят висока цена за атаката над посолството ни в Багдад\t\t\t"}
{"url": "https://trud.bg/%d1%83%d1%80%d0%b0%d0%bd-%d0%b8-%d0%bc%d0%b5%d1%82%d0%b0%d0%bb%d0%bd%d0%b8%d1%8f%d1%82-%d0%bf%d0%bb%d1%8a%d1%85-%d0%bf%d1%80%d0%be%d0%bc%d0%b5%d0%bd%d1%8f%d1%82-%d0%b6%d0%b8%d0%b2%d0%be%d1%82%d0%b0/", "text": "Нептун продължава да е в Риби до 2025 г. Успехът и провалът вървят ръка за ръка, трябва да разчитаме на опит и знания Планетата Уран и Металният плъх са господарите на новата 2020 г. Предстои тя да е изпълнена с трудности, изпитания, конфликти, разруха, но и на много работа, спокойствие, градеж. Това гласи астрологичната прогноза на Светлана Тилкова – Алена за 2020-а. Причината е, че докато Юпитер през 2019 година водеше до войни, битови драми, агресия и смърт, заради една изречена дума, то догодина Уран и без изречена дума ще руши всичко онова, което някой е решил да си присвои, да завладее без да му се полага, да завземе нечии дом, територия на друга държава, само защото цели власт над хората, а защо не и над цялото човечество, казва Алена. По думите й успехът е гарантиран, ако се отдадем на рутината и натрупания опит, ако разчитаме на знанията и интелекта си. Провалът е сигурен, ако решим да се настаним наготово в нечия чужда обител без оглед на средствата и за сметка на чуждото нещастие или провал. “Новата 2020 година е подвластна на Уран и вибрация 4. Година на разруха на старото, изживяло времето си битие, съзнание, отношения. Година на градеж и поглед в бъдещето. Уран ни води към промените, към революциите, но в полза на човечеството, защото знае кое е добро за нас. И най-голямата разруха ще бъде полезна и не бива да страдаме за загубеното, защото знаем, че след него идва по-доброто, по-многото, новата любов, новите отношения, но и новият възход… Ако искаме, разбира се”, уточнява Алена. Тя е категорична, че традициите ще бъдат разчупени, някои от тях дори унищожени. “Уран идва и възвестява градежа на новото, дори ако се наложи да го роди от пепелта, където времето е скрило забравени и полезни знания и умения. Цената обаче може да е висока – земетресения и наводнения, с които да ни напомни за силата на природата заедно с Нептун, който продължава да е в Риби до 2025 г.”, смята астрологът. “Уран изисква да уравновесим кармата си, затова е необходимо да приемаме без емоция, разумно и спокойно съдбовните изпитания, за което мнозина няма да имат сили и воля. Отношенията на мнозина, делови и лични, ще изживеят своя крах заради Металния плъх, под чийто знак е годината. Той подтиква към крайности в поведението в подвластните на всички зодиакални знаци без изключение. Както сме очарователни, привлекателни, спокойни, уравновесени и весели, така в неочакван миг и неизвестно защо ще избухваме в словесната агресия, която прераства в нападателно поведение, а при някои и във физическа агресия. Хората, обичащи да харчат, сякаш по чудо ще станат пестеливи. Пестеливите или ще започнат да си позволяват повече разходи за себе си, или ще се превърнат в стиснати до маниакалност, преболедуващи всяка изхарчена стотинка”, уточнява Алена. За мнозина първата половина на 2020-а е проверка за тяхната почтеност, воля, работливост. Издържат ли изпитанията, Уран ще ги зарадва с градеж на новото и заслужено от тях. Провалят ли се, ще бъдат възприемани от околните дори като ненужни, а разрухата, носена от господаря на годината, ще се превърне в ежедневие за тях, изключващо идването на по-доброто в живота им. През април и май промените са заложени при мнозина, дори и неочаквани – нова работа, преместване в друг град или държава. Лятото е спокойно, защото всичко, започнато от началото на годината, дава своите плодове. При някои богата реколта, при други плевели красиви, но горчиви, ялови. През летните месеци ще осъзнаем дали сме направили верните крачки в началото на годината на Плъха. “Все пак, предупреждавам, преумората през пролетта на 2020 година може да породи проблеми с нервната система, раздразнителност, безсъние, депресия, тласкащи по-слабите хора и такива, вкопчили се в миналото, към отчаяни действия спрямо околните и себе си. Претоварването с физически труд през лятото, дори и при калени хора води до неочаквани травми, които може да се превърнат в изнервящи хронични болежки”, казва Алена. Парите ще се множат и при по-бедните заради пестеливостта на Плъха, който никога не се жали от недоимък, защото винаги спастря за черни дни. Металният плъх не обича да рискува и затова наказва авантюристите и любителите на хазарта във всичките му разновидности. Късметът е капан, в който не малко пристрастени ще загубят пари, имоти, жените си дори.   Да не се допуска вмешателство отвън Все по-стабилна е родината ни и с нарастващ авторитет, ако продължи да води по същия начин своята вътрешна и външна политика. Предупреждението към президента и премиера, както и към министрите от кабинета, е да не допускат пряко вмешателство на държави извън и в ЕС във вреда на държавата, съветва Алена. “В никакъв случай в годината на Уран не бива да допускаме опитът на Северна Македония да ни докаже колко стара държава с древна история е, да отрича истината и да унижава нашия народ. Вярно, историята е древна, защото е нашата, българска. Езикът им и той е древен, с което съм съгласна, защото е умишлено осакатен преди 70 години диалект на българския. Време е държавниците ни да преценят дали стремежа на Северна Македония не повтаря този на Йосиф Брос Тито, насаждан години наред във времето на комунистическия режим, че е тяхно правото да са държава, граничеща с две морета – Бяло и Черно”, разяснява тя.   Нови политически формации ще блеснат Трудна година в първата й половина за министър-председателя За поредна година управляващите в България са подвластни на сериозни изпитания във вътрешен и международен план заради Уран, който ги засилва, и заради рождената дата на България – 27.10.679 г., като вибрация на годината, която ги удвоява, категорична е Алена. “Правителството е подвластно на трудна година за България, на трудна година в първата й половина за министър-председателя и година на емоции за президента. Ако разумът отстъпи, е възможно противопоставянето да избухне в крайни проявления. Премиерът и министрите да премълчават до последния момент за намеренията и плановете си, където е възможно, за да избегнат злонамерените удари на родна почва, а и от други държави заради родни предатели във всички нива на йерархичната управленска стълбица, които за радост Уран с лекота ще разкрива”, съветва астрологът. По думите й не съществува астрологична предопределеност за предсрочни избори. “Държавата е във възход, но правя уточнение, че звездните аспекти предполагащи или недопускащи предсрочни избори далеч не зависят само от работата на правителството, което и да е то. Премиерът Борисов, на каквито провокации да е подложен, няма да се подведе от емоциите си и да позволи държавата да бъде ограбена по време на поредното служебно правителство, но и няма да предаде хората, гласували първо за него и едва на второ място за ГЕРБ”, казва Алена. Според прогнозата й, въпреки това изненади от страна на водещите политически сили няма да липсват. Едната се е свързана с новите политически формации, чиято регистрация ще блесне през 2020 година, въпреки че Уран бързо ще ги заличи, дори и ако бъдат допуснати за участие на парламентарните избори през 2021 година.   Рай или ад за Водолея Зодиакалният знак като проекция на зодиакалното съзвездие е понятие за съвкупност от качества, положителни и отрицателни, а не живо същество. Поради тази причина годината на Уран не би могла да е благосклонна към някои зодии и изпълнена с изпитания за други, независимо дали в любовта или бизнеса, успокоява Алена. “Дори ако кажем, че Уран ще помага на родените във Водолей, като управител на знака, това е най-общо казано. За някои от родените във Водолей годината ще е върхова в професионален план, за други – пълен крах. Човекът и неговите индивидуални характеристики в рождената му карта твори своя личностен успех или провал през годините. Обобщено правило не съществува”, категорична е тя. По думите й първо трябва да се изчисли нумерологично личната година на човека. “Ако тя е с вибрация 4 или 9, трудностите ще са ежедневие, а заради емоцията ще са чести скандалите, приключването на отношения, провалените проекти. И тук зодията е без значение. За важното в живота няма типови астрологични съвети”, уточнява астрологът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.01", "title": "\n\t\t\tГодишната прогноза за 2020-а на астролога Светлана Тилкова – Алена, специално за “Труд”\t\t\t"}
{"url": "https://trud.bg/%d0%ba%d0%b8%d0%bc-%d1%87%d0%b5%d0%bd-%d1%83%d0%bd-%d0%be%d0%b1%d1%8f%d0%b2%d0%b8-%d0%ba%d1%80%d0%b0%d0%b9-%d0%bd%d0%b0-%d0%bc%d0%be%d1%80%d0%b0%d1%82%d0%be%d1%80%d0%b8%d1%83%d0%bc%d0%b0-%d0%b2%d1%8a/", "text": "Севернокорейският лидер Ким Чен-ун обяви край на мораториума върху севернокорейската ядрена и балистична програма, предаде Франс прес. Агенцията се позовава на съобщение на севернокорейската информационна агенция КЦТА. „Нямаме никаква причина да продължаваме да сме едностранно обвързани“ с този мораториум. „Светът скоро ще види новото стратегическо оръжие, с което разполага Северна Корея“, заяви Ким Чен-ун, цитиран от КЦТА. Ким обяви през 2018 г., че Северна Корея вече няма нужда от ядрени опити и опити на междуконтинентални балистични ракети. Днешните изявления на Ким изглеждат слагат край на две години ядрена дипломация със Съединените щати, отбелязва Франс прес. Преговорите между Пхенян и Вашингтон навлязоха в задънена улица след неуспеха на срещата между Ким и американския президент Доналд Тръмп в Ханой през февруари миналата година. На заседание на централния комитет на Корейската трудова партия Ким заяви, че КНДР е готова да продължи да живее в режим на международни санкции, за да съхрани ядрения си потенциал. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.01", "title": "\n\t\t\tКим Чен-ун обяви край на мораториума върху севернокорейската ядрена програма\t\t\t"}
{"url": "https://trud.bg/%d0%bf%d0%b0%d1%82%d1%80%d0%b8%d0%b0%d1%80%d1%85-%d0%bd%d0%b5%d0%be%d1%84%d0%b8%d1%82-%d0%b4%d0%b0-%d1%81%d0%b5-%d0%be%d0%b1%d0%b8%d1%87%d0%b0%d0%bc%d0%b5-%d0%b4%d0%b0-%d1%81%d0%b8-%d0%bf%d0%be/", "text": "За много години – ще се помолим за успех на българския народ, това каза Негово светейшество патриарх и Софийски митрополит Неофит пред журналисти. „През новата година-нови успехи. Много радости в нашите усилия в спазването на Христовия закон. Да се обичаме, да си помагаме, да бъдем истински Христови ученици. За много години!“, каза Негово светейшество. В деня на Св. Василий Велики и Обрезание Господне в патриаршеската катедрала „Свети Александър Невски“ традиционно бе отслужена тържествена Света Василиева литургия. Негово светейшество патриарх Неофит отслужи и молебен за новата 2020г. Много миряни, дошли в храма, се помолиха най-вече за здраве. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.01", "title": "\n\t\t\tПатриарх Неофит: Да се обичаме, да си помагаме, да бъдем истински Христови ученици. За много години!\t\t\t"}
{"url": "https://trud.bg/%d1%81%d0%b8%d0%b3%d0%bd%d0%b0%d0%bb-%d0%b7%d0%b0-%d0%bc%d0%b0%d1%81%d0%be%d0%b2%d0%be-%d1%81%d0%b1%d0%b8%d0%b2%d0%b0%d0%bd%d0%b5-%d0%b2-%d1%81%d0%b8%d0%bc%d0%b8%d1%82%d0%bb%d0%b8-%d1%81-%d0%ba%d0%bc/", "text": "Около 00.30 ч. на новогодишната нощ в Симитли в кафене е получен сигнал за масово сбиване, съобщава БГНЕС. 51-годишния С.Т. е с избити зъби и травма на долна челюст. Според подадения сигнал в сбиването са участвали кмета на Симитли Апостол Апостолов и синът му Стефан Апостолов, който е футболен съдия и депутат от ГЕРБ. Това не е единственият инцидент в новогодишната нощ в Благоевградско. 51-годишен мъж от Петрич е транспортиран към УМБАЛСМ „Пирогов“ с трамва на окото. Пострадал е от пиратка. Състоянието на окото е тежкко. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.01", "title": "\n\t\t\tСигнал за масово сбиване в Симитли с кмета и сина му\t\t\t"}
{"url": "https://trud.bg/%d1%81-%d0%bd%d0%b0%d0%b9-%d0%bc%d0%bd%d0%be%d0%b3%d0%be-%d1%82%d1%80%d0%b0%d0%b2%d0%bc%d0%b8-%d0%bd%d0%b0-%d0%b3%d0%bb%d0%b0%d0%b2%d0%b0%d1%82%d0%b0-%d1%81%d0%b0-%d0%bf%d0%be%d1%81%d1%82%d1%80%d0%b0/", "text": "163 –ма пациенти са преминали през Шокова зала в новогодишната нощ в МБАЛ ”Св.Анна” във Варна, съобщиха от пресцентъра на здравното заведение. Сред тях няма нито един пострадал от пиратки, за сметка на това най-голям е броят на травмите на глава-най-често при пациенти, употребили алкохол.  14 са хоспитализирани във варненския „Пирогов” в новогодишната нощ. Най-старото родилно отделение в региона в МБАЛ ”Св.Анна” изпрати 2019 г. с 1479 родени бебета. Последното новородено е момиченце, проплакало на 31 декември сутринта. Момиченце е и първото бебе в АГ болницата във Варна, което се е появило на бял свят в първата минута след полунощ.  Майката е на 25 г. и това  е нейната трета рожба, съобщават от СБАГАЛ „Проф.д-р Д. Стаматов”. От лечебното заведение напомнят, че за изминалата 2019 г. в специализираната болница са родени 2018 бебета. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.01", "title": "\n\t\t\tС най-много травми на главата са пострадалите в новогодишната нощ във Варна\t\t\t"}
{"url": "https://trud.bg/%d1%81%d0%b8%d0%bb%d0%b2%d0%b0-%d0%b7%d1%83%d1%80%d0%bb%d0%b5%d0%b2%d0%b0-%d0%b5-%d0%be%d1%82%d0%ba%d1%80%d0%b8%d1%82%d0%b0-%d0%bc%d1%8a%d1%80%d1%82%d0%b2%d0%b0-%d0%b2-%d0%b4%d0%be%d0%bc%d0%b0-%d1%81/", "text": "Известната журналистка и бизнес дама Силва Зурлева е починала в дома си в село Ковачевица. Сигнал е подаден до Спешния център в 9,50 часа тази сутрин. Тя се е строполила по стълбите на старинната къща и издъхнала. На място оглед прави и екип от полицията. Не е ясно още каква е причината за смъртта, дали падането по стълбите или предшестващ инфаркт. Знае се само, че се касае за нещастен случай, а не за насилие, казаха от полицията. Зурлева бе дълги години директор на Нова телевизия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.01", "title": "\n\t\t\tСилва Зурлева е открита мъртва в дома си в село Ковачевица\t\t\t"}
{"url": "https://trud.bg/%d1%85%d0%b8%d0%be%d0%bb%d1%8f%d0%b4%d0%b8-%d1%85%d0%be%d0%bb%d0%b0%d0%bd%d0%b4%d1%86%d0%b8-%d1%81%d0%b5-%d0%b8%d0%b7%d0%ba%d1%8a%d0%bf%d0%b0%d1%85%d0%b0-%d0%b2-%d1%81%d0%b5%d0%b2%d0%b5%d1%80%d0%bd/", "text": "Хиляди холандци се хвърлиха в леденостудените води на Северно море в Шевенинген, близо до Хага, в първия ден от новата година. Ежегодното новогодишно плуване е традиция в много части на Европа. В Лондон плувците се потопиха в езерото в Хайд парк. 68-годишен дядо пък скочи в река Тибър в Рим, след като преди това присъства на празничен побяд с внуците си. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.01", "title": "\n\t\t\tХиоляди холандци се изкъпаха в Северно море новогодишно (ВИДЕО)\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-552/", "text": "Развеждаме се бързо при нотариус Реформа по френски образец – процедурата ще отнема само 40 дни.             Шофьорският изпит става риалити шоу Металдетекторни рамки, скенери за засичане на радиосигнали и система за лицево разпознаване следи кандидатите.             Пенсионираме се по-късно и с повече стаж Жените трябва да са навършили 61 години и 6 месеца, а мъжете – 64 години и 3 месеца.               Облагане при командировка на собственика в чужбина Данъчен консулт на „Труд“.             “Бурните двадесет” и грохотът на бъдещето Очертава се следващото глобално противопоставяне – между свободния свят и тоталитарния китайски модел – анализ на д-р Борислав Цеков.                 Как гърците скъсаха синджира Нахлуха по търговските центрове като затворници, усетили свободата – коментар на Бойка Атанасова.           Бисмарк е прав – с руснаците се играе честно или не се играе изобщо Инструментът на санкциите, използван от САЩ срещу държавите от ЕС, е голямо лицемерие – казва д-р Станислав Бачев – историк и политолог, в интервю за „Труд“.             Машина за голове Силует на Златан Ибрахимович. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.01", "title": "\n\t\t\tВижте акцентите в броя на вестник „Труд“ в четвъртък, 2 януари 2020\t\t\t"}
{"url": "https://trud.bg/%d1%81-%d0%bc%d0%be%d0%bc%d0%b8%d1%87%d0%b5%d0%bd%d1%86%d0%b5-%d1%81%d1%82%d0%b0%d1%80%d1%82%d0%b8%d1%80%d0%b0-%d0%b3%d0%be%d0%b4%d0%b8%d0%bd%d0%b0%d1%82%d0%b0-%d0%b7%d0%b0-%d0%b0%d0%ba%d1%83%d1%88/", "text": "Момиче е първото родено бебе в АГ-отделението на шуменската болница за новата година. То проплака в 13,15 часа на 1 януари и е първа рожба за 28-годишна шуменка. Шумен изпрати старата 2019-та година с мъжка рожба. Момченцето е 985-то родено дете в шуменската болница. Така новородените не можаха да прескочат заветните хиляда. Раждаемостта намалява – с над 60 деца по-малко са се родили в Шумен през м.г. спрямо предходната. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.01", "title": "\n\t\t\tС момиченце стартира годината за акушерите в Шумен\t\t\t"}
{"url": "https://trud.bg/%d0%b0%d0%ba%d1%82%d1%80%d0%b8%d1%81%d0%b8%d1%82%d0%b5-%d0%b7%d0%b0%d0%bf%d0%b0%d0%b7%d0%b8%d0%bb%d0%b8-%d0%b4%d0%b5%d0%b2%d1%81%d1%82%d0%b2%d0%b5%d0%bd%d0%be%d1%81%d1%82%d1%82%d0%b0-%d1%81%d0%b8/", "text": "Смята се, че в шоубизнеса цари свободният морал, но и сред знаменитите дами има такива, които са си обещали да запазят целомъдрието си до първата брачна нощ. Адриана Лима и Марко Ярич Фактът, че Адриана Лима е на модния подиум по бельо от години, не означава, че е с разюздан морал. През 2006 г. красавицата шокира публиката, признавайки в интервю, че сексът преди брака не се вписва в нейната история. Адриана каза: „Сексът за мен е възможен само след сватбата. Мъжете, които искат да се срещнат с мен, трябва да зачитат този мой избор. Ако не го уважат, значи не държат толкова много на мен“. Три години след това сензационно интервю Лима се омъжва за баскетболиста Марко Ярич на 14 февруари 2009 г. Двамата обявяват раздялата си през 2014 г., но получават официален развод март 2017-а. Според слуховете тя хванала мъжа си да й изневерява с друга манекенка, а Ярич имал любовна авантюра и със съседка. Джесика Симпсън и Ник Лаше  В началото на 2000 г. певицата Джесика Симпсън активно промотира идеята за секс след сватбата, а в интервю директно заяви, че девствеността е готина и секси. Джесика уточни, че от 12-годишна възраст носи „пръстен на невинността“ на ръката си, като знак за решението й. По-късно звездата се хвали, че се гордее най-вече с факта, че за пръв път правила секс в първата си брачна нощ – с вече бившия си съпруг Ник Лаше. От своя страна Ник призна, че не му е било лесно, докато били гаджета, но уважил решението й. Когато се женят, Джесика е на 22 години. Бракът им продължава четири години и те се разделят. Джулиан Хоу и Брук Лейч  30-годишната актриса признава, че липсата на секс преди брака не е попречила на нея и нейния тогавашен приятел, хокеиста Брук Лейч, да практикуват телефонен секс. Що се отнася до интимността, спортистът трябвало да изчака до сватбата. Джулиан казва: „Мисля, че всеки има право да решава дали да прави секс преди брака, но по мое мнение, ако имате само един партньор, то това само укрепва връзката и в семейния живот“. Оказва се, че Брук е трябвало да чака доста, за да прави секс с любимата си – той и Джулиан са гаджета три години, преди да се оженят през 2017 г.     Хилари Дъф и Майк Комри  В стари свои интервюта актрисата Хилари Дъф споделя, че е решила да остане девствена до сватбата, защото иначе „самият секс се обезценява“. Според звездата, тя иска този момент да е специален. „Това е особено трудно, когато вашият приятел е по-възрастен от вас и е нормално да очаква нещо от вас. Но девствеността ми е това, което наистина оценявам“, сподели тогава Хилари. Дъф се омъжва за хокей играча Майк Комри на 23 години, но след шест години се разделят. Лиса Кудроу и Майкъл Стърн Шантавата Фиби Бюфе в култовия комедиен сериал „Приятели“ – актрисата Лиса Кудроу, също се омъжила девствена. „Не знам дали ще ме смятате за твърде старомодна, но истината е, че се страхувах от секса“, казва Лиза. Тя се плашела от факта, че „първият път“ може да се случи на грешния човек. Вероятно Стърн е истинският, защото той и Лиза са женени повече от 20 години, а по стандартите на Холивуд – от векове.     Бионсе и Джей Зи  Според пресата Бионсе е невинна до 21-годишна възраст, а именно, докато срещне с Джей Зи. Преди да се срещне с бъдещия си съпруг, в продължение на 7 години певицата се среща с друг млад мъж, но при връзката им не се стига до секс. С него звездата преживяла само първата целувка, която тогава Бионсе нарича „безполезно“ преживяване. Че за първи път са правили секс едва в първата си брачна нощ, твърдят още двойките Кевин Джонас – Даниел Делиса, Кари Ъндърууд – Майк Фишър, Лили Собиески – Адам Кимел, Тина Фей – Джеф Ричмънд и други. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.01", "title": "\n\t\t\tАктрисите, запазили девствеността си до сватбата\t\t\t"}
{"url": "https://trud.bg/%d0%b2%d0%b5%d1%87%d0%b5-%d1%84%d1%83%d0%bd%d0%ba%d1%86%d0%b8%d0%be%d0%bd%d0%b8%d1%80%d0%b0-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b8%d1%8f%d1%82-%d0%bd%d0%be%d0%bc%d0%b5%d1%80/", "text": "От тази нощ вече функционира европейският номер за спешни случаи „112“ в Гърция. През юли министър-председателят обеща, че „112“ ще бъде напълно действащ до края на годината, предлагайки възможност за предупреждение на обществеността за бедствия и аварии. Телефонната линия ще работи 24 часа 7 дни в седмицата. Набирането на телефон 112 е безплатно и може да се извърши от стационарен или мобилен телефон (дори без SIM карта). Обаждането на тел. 112 може да се осъществи и от обществени телефонни кабини без телефонна карта и работи в обсега на която и да е мобилна мрежа. Повикването към телефон 112 се осъществява и чрез други мобилни мрежи (национална и международна роуминг услуга) и позволява отбелязване местоположението на обаждащия се. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.01", "title": "\n\t\t\tВече функционира европейският номер за спешни случаи „112“ в Гърция\t\t\t"}
{"url": "https://trud.bg/%d1%81%d0%bf%d0%b0%d0%b4-%d0%bd%d0%b0-%d0%b8%d0%b7%d0%bc%d0%b0%d0%bc%d0%b8-%d0%b8-%d0%ba%d1%80%d0%b0%d0%b6%d0%b1%d0%b8-%d0%b2-%d1%88%d1%83%d0%bc%d0%b5%d0%bd%d1%81%d0%ba%d0%be/", "text": "Общ спад на престъпността с близо 12% сочат предварителните анализи на ОДМВР-Шумен за изминалата година. Регистрирани са 1 883 престъпления спрямо 2 120 за 2018-та. Намаление се наблюдава при кражбите – регистрирани са 564, при 612 за предходната година, съобщават от пресцентъра на полицията, а това е над 7,8% по-малко. При грабежите също има намаление с над 31% – регистрирани са 11, спрямо 16 за 2018-та. Най-значително е намалението при измамите – мошеници са успяли да реализират 51, при 87 успешно излъгани доверчивци през 2018 г., което е с над 41% по-малко. При престъпленията против личността, каквито са убийства, телесни повреди, принуда, разврат, отвличане се наблюдава устойчива тенденция – регистрирани са 132 спрямо 130 за 2018 година. Продължава активната работа по противодействието на престъпления с наркотични вещества и затова униформените отчитат 92 засечени случая на държане и разпространение, при 84 за 2018 г. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.01", "title": "\n\t\t\tСпад на измами и кражби в Шуменско\t\t\t"}
{"url": "https://trud.bg/%d0%bf%d0%b5%d0%bd%d1%81%d0%b8%d0%be%d0%bd%d0%b5%d1%80%d0%ba%d0%b0-%d1%81%d0%b8-%d0%b2%d1%8a%d1%80%d0%bd%d0%b0-2500-%d0%bb%d0%b5%d0%b2%d0%b0-%d0%be%d1%82-%d1%82%d0%b5%d0%bb%d0%b5%d1%84%d0%be%d0%bd/", "text": "Самотна жена, изхвърлила всичките си спестявания през балкона, ги получи обратно точно преди Коледа. Госпожа Петрова е една от стотиците жертви на телефонни измами, информира  . Разделя се с около 2 500 лева. Мисли, че съдейства на полицията. „Тези парични средства ги е събирала дълъг период от време за нейно лечение”, каза Димитър Желев от Главна дирекция „Национална полиция”. От МВР отчетоха спад с над 50% на регистрираните телефонни измами от началото на 2019 г. Те са били малко над 500. Конкретният случай е станал в центъра на София. По познатата схема балкон – муле. „Мулето бива пратено от организатора на групата за телефонни измами. Взимайки парите, колегите от Главна дирекция „Национална полиция” са задържали лицето в момента, в който той е взел паричната сума, изхвърлена от г-жа Петрова”, каза още Желев. За късмет 78-годишната жена не чака години да си получи парите. Връщат й ги след разрешение на Специализираната прокуратура, тъй като мулето е било заловено с тях. „Г-жа Петрова си получи средствата преди Коледа. Не можеше да повярва, че всичко това, което го е хвърлила през балкона си, го получава”, допълни още Желев. След три спецоперации през миналата годината в Горна Оряховица, Левски и София разследващите отчитат спад на тези престъпленията. Профилът на извършителите обаче остава непроменен. „Такива лица нямат трудова заетост, живеят в скъпи къщи, което не кореспондира с официалния им трудов доход”, коментира Димитър Желев. По-често обаче столичани се усещат, че ги атакуват. „Искаха да им изпратя пари за съпруга ми на някакъв адрес. Казаха ми, че там е бил докторът и че съпругът ми е точно до тях”, каза Катя Иванова, пенсионерка. Престъпниците се възползват от превантивната кампания на МВР и затова най-успешна се оказва схемата съдействие на полицията. „Няма логика да си събират всички спестявания и да ги слагат в хладилник. Полицията по телефон пари на никого не иска”, посочи Димитър Желев. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.01", "title": "\n\t\t\tПенсионерка си върна 2500 лева от телефонни измамници\t\t\t"}
{"url": "https://trud.bg/%d1%86%d0%b5%d0%bd%d0%b0%d1%82%d0%b0-%d0%bd%d0%b0-%d1%81%d0%b8%d0%bd%d1%8c%d0%be%d1%82%d0%be-%d0%b3%d0%be%d1%80%d0%b8%d0%b2%d0%be-%d0%bd%d0%b0%d0%bc%d0%b0%d0%bb%d1%8f%d0%b2%d0%b0-%d1%81-%d0%b1%d0%bb/", "text": "Комисията за енергийно и водно регулиране днес проведе заседание, на което прие решение във връзка с подаденото от „Булгаргаз” ЕАД заявление за утвърждаване на цени за І тримесечие на 2020 г., по които общественият доставчик продава природен газ на крайните снабдители и на лицата с издадена лицензия за производство и пренос на топлинна енергия, съобщават от КЕВР. Приетото решение е съобразено с последните промени в Закона за енергетиката, с които от субектите, купуващи природен газ от обществения доставчик по регулирани цени, отпадат клиентите, присъединени към газопреносната мрежа, с изключение на лицата, на които е издадена лицензия за производство и пренос на топлинна енергия. Отчетени са и други законови промени, с които се въвежда задължението на обществения доставчик да предлага за продажба на организирания борсов пазар количества природен газ на годишна база за периода 2020 г. – 2024 г., в съответствие със споразумение за изпълнение на програма за освобождаване на природен газ. Утвърдената от Комисията цена за I тримесечие на 2020 г. за продажба на природен газ на крайните снабдители на природен газ и и на лицата, на които е издадена лицензия за производство и пренос на топлинна енергия, е в размер на 44,04 лв./MWh (без цени за достъп, пренос, акциз и ДДС), което в сравнение с действащата цена за ІV тримесечие на 2019 г. е намаление с 0,81 лв./MWh или с 1,81%. В утвърдената цена на природния газ от 44,04 лв./MWh са включени компонента „цена на природния газ на входа на газопреносните мрежи“ в размер на 43,34 лв./MWh лв./MWh, компонента за дейността „обществена доставка“ по чл. 17, ал. 6 от НРЦПГ в размер на 0,56 лв./MWh и компонента за компенсиране на разходи, произтичащи от наложени задължения към обществото по чл. 11а, ал. 2 от НРЦПГ от 0,14 лв./MWh, покриваща разходите на „Булгаргаз“ ЕАД за съхранение на количества в газохранилището Чирен в изпълнение на задължения по Плана за действие при извънредни ситуации. В цената на природния газ не са включени цени за достъп и пренос през газопреносната мрежа и клиентите следва да ги заплащат на крайните снабдители по реда на Методиката за определяне на цени за достъп и пренос на природен газ през газопреносните мрежи, собственост на „Булгартрансгаз“ ЕАД. Компонентата „цена на природния газ на входа на газопреносните мрежи“ се образува от обществения доставчик като среднопретеглена стойност при отчитане на последно заявените прогнозни количества природен газ от внос за вътрешния пазар, от местни добивни предприятия и от запаси природен газ с цел продажба през следващия период, условията по договорите за доставка и за достъп и пренос на природен газ до българската граница. Отчита се и движението на цената на петрола и на алтернативните на природния газ горива на световните пазари за последните 9 месеца, както и промяната в осреднения валутен курс на БНБ на лева спрямо чуждестранната валута, в която се заплаща внасяният в страната природен газ, за период от четиридесет и пет дни, предхождащи месеца на внасяне на предложението за утвърждаване на цени. В правомощията на КЕВР е да установи единствено дали заявлението на обществения доставчик „Булгаргаз“ ЕАД отговаря на изискванията на Наредба № 2 за определяне цените на природния газ и на договора за доставка между „Булгаргаз“ ЕАД и ООО „Газпром Експорт“. С утвърдената цена на природния газ за първото тримесечие на 2020 г. цените на топлинната енергия остават непроменени до края на отоплителния сезон. Без промяна остават и цените на електрическата енергия за битовите и небитовите потребители на регулиран пазар. Преди утвърждаването на решението за цената на природния газ за първото тримесечие, в съответствие с нормативните изисквания на 19.12.2019 г. КЕВР проведе открито заседание за обсъждане на изготвения доклад във връзка със заявлението на „Булгаргаз“ ЕАД. В съответствие с изискванията за публичност и прозрачност на институциите откритото заседание беше излъчено онлайн на интернет страницата на регулатора. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.01", "title": "\n\t\t\tЦената на синьото гориво намалява с близо 2 процента\t\t\t"}
{"url": "https://trud.bg/%d0%bf%d1%80%d0%b8%d1%8e%d1%82%d1%8a%d1%82-%d0%b7%d0%b0-%d0%b1%d0%b5%d0%b7%d0%b4%d0%be%d0%bc%d0%bd%d0%b8%d1%86%d0%b8-%d0%b2-%d0%b1%d1%83%d1%80%d0%b3%d0%b0%d1%81-%d1%81%d0%b5-%d0%bf%d1%83%d0%ba%d0%b0-2/", "text": "Приютът за бездомници в Бургас се пука по шевовете. Капацитетът му е 30 души и в момента няма нито едно свободно легло. Щом температурите паднаха, хората без покрив над главата си, са потърсили топлотата и уюта на Центъра за временно настаняване на бездомни в Бургас, казаха служителите в дома. Настаняването се извършва по утвърдена процедура с решение на дирекция „Социално подпомагане“, а Община Бургас бе осигурила празнична трапеза в Новогодишната нощ. Лично кметът на Бургас Димитър Николов посети обитателите на приюта и седна с тях на трапезата, на която имаше и баница с късмети.  Преди две години градоначалникът разпореди на всички общински фирми, да наемат на работа бездомните хора. Те масово се записват в предприятието за почистване, някои се хващат и като строители. Хората в Центъра са останали без покрив по различни причини – разводи, делби с роднини, някои са проиграли домовете си на хазарт. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.01", "title": "\n\t\t\tПриютът за бездомници в Бургас се пука по шевовете\t\t\t"}
