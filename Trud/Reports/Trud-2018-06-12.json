{"url": "https://trud.bg/%d0%bf%d0%b0%d0%b4%d0%bd%d0%b0-%d1%84%d0%bb%d0%b0%d0%b3%d0%bc%d0%b0%d0%bd%d1%8a%d1%82-%d0%b4%d0%b2%d0%b0%d0%bc%d0%b0-%d0%bf%d0%b8%d0%bb%d0%be%d1%82%d0%b8-%d0%b3%d0%b8%d0%bd%d0%b0%d1%82-%d0%be%d0%b1/", "text": "Пилотите са летели за т.г. едва 17-18 часа, а стандартът в НАТО е 180 часа Вертолет МИ -17 от авиобаза Крумово се разби в понеделник вечер около 20.30 ч. на 500 м от летище Пловдив. Машината паднала от 30 м височина при изпълнение на учебна тренировка за спасяване на хора. Загинаха двамата пилоти – капитаните Пламен Пантилеев и Стоян Неделчев. Бордният техник офицерски кандидат Алексей Каменов оцеля. Той успял сам да напусне разбилата се машина и да извърви 100 м, след което бил прибран от линейка. В момента е във ВМА. Състоянието му е стабилизирано и няма опасност за живота му. Инцидентът се е разиграл за около 3 сек. Пилотите не са имали време да реагират, нито да подадат сигнал. Това е единственият летящ вертолет МИ-17 в родните ВВС, тъй като другите чакат на земята за ремонт. С този вертолет бе открит парада за 6 май, тъй като само той можеше да носи трикольора. Това бе и единствената изправна машина, която имахме за гасене на пожари от въздуха. Веднага след трагедията военният министър Красимир Каракачанов обяви, че най-вероятно причината е техническа неизправност на редуктора към опашния винт. Затова вертолетът започнал да се върти и станал неуправляем, след което рухнал. Именно тази картина са описали очевидци. Президентът Румен Радев и премиерът Бойко Борисов изразиха съболезнования на семействата, близките и колегите на двамата загинали пилоти. Падналият хеликоптер е бил технически изправен, а метеорологичните условия са били подходящи. Двамата загинали пилоти са били с опит, но от началото на 2018 г. до инцидента са летели съответно само 17 и 18 часа. Стандартите на НАТО предполагат нальот от 180 часа годишно, 140 от които задължително трябва да са във въздуха, останалите 40 може и на тренажор.Това стана ясно от изявление на комадира на ВВС ген.-майор Цанко Стойков. “Авиационните ресурси, които имаме към момента, позволяват да се направи този нальот. Това, което ми докладва командирът на авиобаза Крумово е, че специално за тези задачи пилотите са имали достатъчна подготовка”, добави той. Командирът на ВВС заяви, че до този момент не може да потвърди или отрече нито една версия за катастрофата. Екипажът на падналия вертолет е изпълнявал тренировъчен полет по аварийно-спасителни работи от висене над суша. Времето е било добро – видимост 10 км, вятър със скорост 1 м/ сек. Вертолетът се завъртял внезапно и паднал на дясната си страна. Същия ден е летял 5 пъти. За кап. Пантилеев това е бил втори за смяната полет, за кап. Неделчев – трети, а за офицерския кандидат Алексей Каменов – четвърти. Този МИ -17 е произведен през 1988 г., до момента е летял 2820 часа. Капитално-възстановителен ремонт му е правен през 2016 г. в “Терем Летец” – София, и е върнат в авиобаза Крумово през декември с. г. Оттогава е налетял 320 часа. Минал е технически преглед преди летателния ден и технически проблеми не са установени. “Машината е била подготвена и в изправност”, каза ген.-майор Стойков.   Загиналите Капитан Пламен Пантилеев е оден е на 14.06. 1970 г. в гр. Бяла, област Русе. Бил командир на авиационно звено в авиобаза Крумово. В армията служи от 1994 г. Завършил е висше образование във ВНВВУ “Георги Бенковски” – Долна Митрополия през 1994 г. със специалност “летец-пилот”. Летец-пилот ІІ клас с над 600 летателни часа. Летял е на L-29, Bell 206 и Ми-17. Женен с две деца. Капитан Стоян Неделчев е роден е на 31.01. 1973 г. в Елхово. Бил щурман на вертолет в авиационно звено в авиобаза Крумово. В армията служи от 1997 г. Завършил е ВВВУ “Георги Бенковски” – Долна Митрополия през 1997 г. със специалност “летец – пилот” на вертолет. Летец-пилот ІІІ клас с над 500 летателни часа. Летял е на Ми-2, Ми-8 и Ми-17. Награждаван е многократно със служебна благодарност. Женен с две деца.   Върховният главнокомандващ на Въоръжените сили: Милионите за модернизация на армията отидоха за саниране “Многократно през годините алармирах, че ще стигнем до това положение да загиват летци. По тази причина направих и три Консултативни съвета, посветени на Българската армия, за да се промени нещо. Както виждате, мнозинството прекрати модернизационните процеси в Българската армия, върна ги в нулево положение, в изходна точка. Предвидените за тези проекти стотици милиони изтекоха, вместо да отидат за ремонт на техника, въоръжение и за подготовка, те пак отидоха за саниране”, това заяви президентът и Върховен главнокомандващ на Въоръжените сили Румен Радев на излизане от ВМА. Той отиде в болницата, за да види какво е състянието на оцелелия в катастрофата борден техник на МИ-17 офицерски кандидат Алексей Каменов и да разговаря с него. Той каза още, че военният министър Красимир Каракачанов е поставен в “едни политически, финансови и правни рамки, от които той повече от това, не може да направи”. Той смята, че е време е да се потърси отговорност от политици, които заради користни интереси със своите решения излагат на риск живота на военните. “Рискът от тези политически решения носят военните, затова казвам, че лобизмът убива”, посочи Румен Радев.   Военен №1 ген. Андрей Боцев: Думите са безсилни Знам, че в такива моменти думите са безсилни. Но искам да се обърна към семействата и близките на двамата загинали военнослужещи. Няма начин болката им да бъде намалена! Но ги уверявам, че силна болка изпитваме и ние – техните командири и колеги. Ръководството на МО многократно е подчертавало, че въоръжените сили с риск изпълняват задачите си. Причините са недостатъчния бюджет за отбрана, недостигът на хора и остарялото въоръжение и бойна техника. Необходимо е да се възстанови годността на летателните средства и да се повиши количеството на летателните часове на пилотите. Затова трябва да се закупят тренажори. Не бива да се случи такъв фатален инцидент, за да се вземат спешни мерки!   Министър Красимир Каракачанов: ЗОП не работи Няма нужда да чакаме поредния инцидент, за да си даваме сметка, че Законът за обществените поръчки не работи (ЗОП) не работи.Това каза министър Красимир Каракачанов, след като посети във ВМА ранения борден техник Алексей Каменов Относно това, че разполагаме само с един летящ Ми-17 от общо 6 налични и колко средства са необходими, за да започне да подържа дейността им, военният министър коментира: „Около 5 млн. са необходими на хеликоптер. Имаше готовност да се ремонтира другия Ми-17, само че със сегашния ЗОП, който сульо и пульо могат да жалят, оказа се, че някога млада девойка, не помня дали беше от Добрич или някъде другаде, обжалва”. Според него това е парадокс: техника на МО, за да бъде ремонтирана в завод на министерството, трябва да прави обществена поръчка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.12", "title": " Падна флагманът, двама пилоти гинат (обзор)\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%8f%d1%82-%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be-8/", "text": "Mинистър-председателят Бойко Борисов участва в пленарната сесия на Глобалната конференция на Американския еврейски конгрес в Ерусалим, съобщиха от правителствената информационна служба. В българската делегация, която е на работно посещение в Държавата Израел, влизат още вицепремиерът Томислав Дончев, министърът на образованието и науката Красимир Вълчев, заместник-министърът на външните работи и национален координатор по антисемитизма Георг Георгиев и кметът на София Йорданка Фандъкова. В своето изказване по време на форума, премиерът Бойко Борисов изтъкна, че на фона на динамичните глобални и регионални процеси, българо-израелските отношения се развиват устойчиво. \"Тези отношения почиват върху ясни принципи на взаимодействие, върху изграденото взаимно доверие и споделените ценности, като в основата им е общата визия за бъдещето на двата съседни района\", посочи министър-председателят. Българският премиер напомни, че най-яркият израз на връзката между двата народа е спасяването на цялата българска еврейска общност от близо 50 000 човека в най-мрачните години на Втората световна война. Това се случва благодарение на категоричната позиция на българските граждани, на Българската Православна Църква, на видни общественици и интелектуалци. \"Историята на спасяването на българските евреи е част от общата ни история, която ние не трябва да забравяме и трябва да предадем на децата си\", категоричен бе Бойко Борисов. Той подчерта, че днес наша мисия е да не допуснем връщането на ксенофобията и антисемитизма. Премиерът Бойко Борисов благодари на министър-председателя на Израел Бениамин Нетаняху за това, че призна заслугата на нашите предци за спасяването на българските евреи. \"Много скоро ние ще имаме два идентични паметника в София и Тел Авив, посветени на този исторически факт и показвайки нашата съвместна признателност\", съобщи Борисов. \"Като държава-член на ЕС, а още повече и като председател на Съвета на Европейския съюз, България остава ангажирана с регионалните и международните партньори в подкрепа на усилията за възобновяване на мирните преговори за намиране на решение на конфликта между Държавата Израел и Палестина\", заяви още българският министър-председател. Той отчете, че Близкоизточният мирен процес е в застой и не намира необходимия импулс да доведе двата народа до споразумението за окончателния статут. Премиерът Борисов посочи, че визията на Българското председателство за подобряването на свързаността на страните от Западните Балкани като основен инструмент за преодоляването на различията в региона, би могла да се приложи и тук. \"Надявам се, този опит да даде резултат за народите и кураж на други региони за преодоляване на конфликтите\", сподели той. В заключение министър-председателят отбеляза, че Израел е важна и градивна част от съвременната архитектура на международните отношения. \"Без Израел Европа и европейската цивилизация биха били в по-голяма опасност от надигащия се радикализъм и религиозен фундаментализъм в Близкия изток\", каза Бойко Борисов. По думите му откриването на шестия европейски офис на Американския еврейски конгрес в София е още едно изключително признание за активната и балансирана политика, която България провежда на Балканите и в Европа и доказателство за престижа и авторитета на нашата страна. ", "date": "2018.06.12", "title": "Министър-председателят Бойко Борисов участва в Глобалната конференция на Американския еврейски конгрес в Ерусалим (СНИМКИ)"}
{"url": "https://trud.bg/%d0%bf%d1%85%d0%b5%d0%bd%d1%8f%d0%bd-%d0%be%d0%b1%d0%b5%d1%89%d0%b0-%d1%8f%d0%b4%d1%80%d0%b5%d0%bd%d0%be-%d1%80%d0%b0%d0%b7%d0%be%d1%80%d1%8a%d0%b6%d0%b0%d0%b2%d0%b0%d0%bd%d0%b5-%d0%b2%d1%81%d0%b8/", "text": "Лидерите на САЩ и КНДР подписаха съвместно споразумение, с което Ким Чен Ун се ангажира с пълно ядрено разоръжаване на Корейския полуостров в замяна на гаранции от Вашингтон за сигурността на Пхенян. Но текстът, подписан в края на историческата среща на Ким с Доналд Тръмп не дава подробности, как точно ще се случи това. Тръмп заяви, че очаква процесът на денуклеаризация да започне “много, много бързо”, като държавният секретар Майк Помпейо и севернокорейски официални лица в най-скоро време ще имат нови преговори. Но много анализатори и критици на сделката са на мнение, че резултатите от нея са символични и без осезаема тежест. На практика документът не се различава особено от споразумението между Ким и южнокорейския му колега Мун Дже Ин след срещата им в демилитаризираната зона в края на април. Освен това в новия текст не се споменават задушаващите международни санкции над КНДР. В текста на Ким и Тръмп има четири основни точки. Първата от тях е “за установяване на нови отношения между САЩ и КНДР в съответствие с желанието на народите на двете страни за мир и просперитет”. Тя бележи отказ от яростната реторика между Вашингтон и Пхенян и подчертава желанието на Ким за икономическо развитие. На второ място са посочени усилия за постигане на траен мир на Корейския полуостров в евентуална стъпка към мирен договор. САЩ и КНДР технически са в състояние на война от средата на миналия век. Третата и най-важна точка е за ангажимента на Пхенян към ядрено разоръжаване. Според експерти това, ако се случи изобщо, ще отнеме поне 10 г. и милиарди долари. Но обещанието е повторение на заявеното на срещата Ким-Мун през април. За Майк Помпейо най-важна пък е 4-ата точка – взаимно връщане на останки на военнопленници от Корейската война (1950-1953). По данни на Пентагона останките на поне 5300 американски бойци може да бъдат открити и върнати в САЩ.   Менюто – микс на Запада и Изтока Вкусовете на Запада и на Изтока бяха съчетани в менюто на обяда, сервирано на президента Доналд Тръмп и севернокорейския лидер Ким Чен Ун в Сингапур, предаде Ройтерс. За предястие бяха приготвени коктейл от скариди със салата от авокадо, зелено манго с дресинг от мед и лайм, комбиниран с пресен октопод, и корейски специалитет – краставички, пълнени с телешко месо, яйца и моркови. За основно бяха предложени също три варианта – телешки ребра с огретен от картофи, задушени броколи и сос от червено вино, хрупкаво свинско със сладко-кисел сос и гарнитура ориз, приготвен в сингапурски стил с миди, скариди, чесън и чили сос, и корейско блюдо от риба треска със задушена соя, репички и азиатски зеленчуци. За десерт бяха сервирани парфе от черен шоколад с ванилов сладолед и сироп от зрели череши и лимон и тестен десерт с пълнеж от крем.   Гардовете на лидера на КНДР трябва да са с неговия ръст В края на април, когато се проведе историческата среща между лидерите на Южна и Северна Корея, в светлината на прожекторите попаднаха бодигардовете на Ким Чен Ун, тичащи край лимузината му, облечени в черни костюми с вратовръзки. Въпросните охранители са част от т.нар. Главен офис на адютантите, разказва Би Би Си. В неговия състав влизат 200-300 души, половината от които гардове, а останалите шофьори и друг помощен персонал.  Телохранителите от Главния офис формират първия кръг около лидера, подреждайки се винаги като жив щит около него. Подборът на тези гардове е строг, сред изискванията са те да са с ръст като на Ким Чен Ун (170 см) и да нямат видими отличителни белези. Прави се проверка и на произхода им, като се проучват две поколения назад. Наемат ги още докато служат в казармата. След като бъдат одобрени за Главния офис преминават тежка подготовка като за спец­частите на армията. Макар да са въоръжени (с полуавтоматично и резервно оръжие), тези гардове предпочитат да неутрализират заплаха с ръцете си (обучени са на бойни изкуства) или да възпрат куршум с телата си.   САЩ слагат край на ученията със Сеул Важни подробности от “епохалното за световната история събитие” даде Доналд Тръмп на пресконференцията след срещата си с Ким Чен Ун. А също и уверения, че споразумението с КНДР, което може да се окаже сделката на живота му, ще бъде успешно. US президентът изтъкна, че процесът на ядрено разоръжаване е продължителен и изненада анализаторите с обещанието САЩ да се откажат от “скъпите” съвместни военни учения със Сеул, които Северът смята за провокация. “Бих искал US контингентът в Южна Корея да може да се върна у дома”, отбеляза Тръмп. Това може да стане, след като бъде установена денуклеаризацията на полуострова от южнокорейски и международни наблюдатели. Запитан какви гаранции му е дал Ким, предвид факта, че предишни обещания за отказ от ядрен стремеж са се оказали безрезултатни, Тръмп заяви, че този път КНДР ще спази думата си, “защото имате друг президент и друга администрация”. “Знам кога някой иска да сключи сделка – с това се занимавам цял живот. Чувствам го с моя инстинкт и талант”, допълни магнатът, който е автор на книга, наречена “Изкуството на сделката”. “Смятам, че той (Ким) е готов за сделка. Скоро ще разберем това, защото преговорите продължават”, каза още Тръмп. В бъдеще и санкциите над КНДР може да бъдат свалени, каза президентът, който подчерта, че Белият дом бил готов с 300 нови тежки наказателни мерки, но той предпочел да изчака срещата. “В подходящ момент Ким ще бъде поканен в Белия дом, а аз също може да посетя Пхенян в бъдеще”, каза Тръмп. На пресконференцията, която продължи повече от час, той неколкократно похвалия “талантливия Ким” като “много умен преговарящ” и “много различен” лидер.   Денис Родман се просълзи от щастие Баскетболната звезда Денис Родман, който е посещавал Северна Корея пет пъти след идването на власт на Ким Чен Ун, се просълзи от щастие заради днешната успешна среща между севернокорейския лидер и US президента. Бившият спортист не успя да скрие чувствата си и се разхлипа в интервю за Си Ен Ен, спомняйки си как е бил охулен в миналото заради сближаването му с Ким. “Когато се прибрах у дома (в САЩ) получавах толкова много смъртни заплахи, но продължих да вярвам в Северна Корея”, призна Родман. Той застана пред камерите с шапка със слогана на Доналд Тръмп “Да направим Америка отново велика”.   Южна Корея се изненада от новините за маневрите И южнокорейското правителство, и силите на САЩ в региона се изненадаха от неочакваното изявление на президента Доналд Тръмп за прекратяване на съвместните със Сеул военни учения, съобщи в. “Гардиън”. US контингентът в Южна Корея обяви, че не е получавал нови напътствия за маневрите. “В координация с партньорите ни в Република Корея, ще продължим с настоящите си задачи, докато не получим преработени насоки”, заяви армейски говорител пред Ройтерс. Южнокорейската армия публикува становище, в което посочва, че “с оглед на коментарите на президента Тръмп относно прекратяване на общите военни учения, на този етап първо трябва да установим точното значение или намерения зад думите му”. По-рано висши военни от двете страни, включително шефа на Пентагона Джеймс Матис, яростно са се противопоставяли на прекратяване на съвместните маневри, които са в основата на военния алианс на САЩ и Южна Корея.   48 минути разговор на 4 очи Ким-Тръмп Първата в историята среща на действащ US президент и лидер на КНДР започна рано сутринта в сингапурския хотел “Капела” с историческо 12-секундно ръкостискане на Доналд Тръмп с Ким Чен Ун, съобщиха световните агенции. Двамата се оттеглиха за разговор на 4 очи, на който присъстваха само преводачите им и който продължи 48 минути. Последваха дискусии в разширен състав с участието на по четирима топ съветници на двамата лидери във формат на работен обяд. Позирайки за снимка с Ким, Тръмп настоя фоторепортерите да направят “хубави снимки, на които да изглеждаме красиви и слаби”. Ким Чен Ун пък заяви, че случващото се на мнозина по света ще им се стори като сцена от научнофантастичен филм. “Срещата премина по-добре от очакванията на когото и да било”, каза Тръмп, обсипвайки с похвали Ким преди подписването на съвместна декларация (виж стр. 18). Ким на свой ред обяви, че “двете страни ще загърбят миналото” и че “светът ще стане свидетел на мащабна промяна”.", "date": "2018.06.12", "title": " Пхенян обеща ядрено разоръжаване (ВСИЧКО ПО ТЕМАТА)\t\t\t"}
{"url": "https://trud.bg/%d0%b2%d1%81%d1%8f%d0%ba%d0%b0-%d0%b1%d0%b0%d0%bd%d0%ba%d0%b0-%d1%89%d0%b5-%d0%bf%d0%be%d0%b4%d0%ba%d1%80%d0%b5%d0%bf%d0%b8-%d0%b4%d0%be%d0%b1%d1%8a%d1%80-%d0%bf%d1%80%d0%be%d0%b5%d0%ba%d1%82/", "text": "Сигурността е сред основните ни предимства Съюзяването на хората в хотелиерския и в туристическия бизнес е задължително. Това заяви изпълнителният директор и член на УС на ПИБ Чавдар Златев по време на 5-та годишна среща на Националния борд по туризъм. В момента в сектора наблюдаваме ситуация на разкъсаните царства. А обща организация трябва да подпомага държавата в политиката й за развитие на туризма и това трябва да е сдружение на големите инвеститори в този бизнес, обясни Златев. Те знаят къде да реализират печалба, как да докарат повече туристи и да направят страната ни по-популярна дестинация, допълни той. България има основни дадености, които правят туризма перспективен за страната ни отрасъл и за всички е ясно, че можем да сме 4-сезонна дестинация. За да се случи това са нужни две основни неща – интелигентност, за да се развиват добри проекти и енергия за ефективната им реализация. Естествено нужни са и капитали, каза Златев. Той бе категоричен, че всяка банка би подкрепила един добър туристически проект. Според Златев основният конкурент като модел на туристическо развитие на страната ни е Турция. И тъй като ние не можем да си съперничим със съседите с ниска цена, трябва да подчертаем факта, че сме сигурна дестинация.", "date": "2018.06.12", "title": " Всяка банка ще подкрепи добър проект\t\t\t"}
{"url": "https://trud.bg/%d0%b3%d1%80%d1%8a%d1%86%d0%ba%d0%b0%d1%82%d0%b0-%d0%bf%d0%be%d0%bb%d0%b8%d1%86%d0%b8%d1%8f-%d0%b5-%d0%be%d1%82%d0%ba%d1%80%d0%b8%d0%bb%d0%b0-15-%d0%bf%d0%bb%d0%b0%d0%bd%d1%82%d0%b0%d1%86%d0%b8%d0%b8/", "text": "Гръцката полиция е открила 15 плантации с канабис при акция на остров Крит, съобщи гръцката агенция АНА-МПА, цитирана от ДПА. В операцията, извършена вчера в планински район близо до курорта Ретимно, са участвали тежко въоръжени полицаи и полицейски хеликоптер. Засега не е ясно на кого са били плантациите. Миналата седмица полицията арестува трима души на о-в Крит, заподозрени в отглеждане на канабис. Смята се, че Гърция и съседна Албания са най-големите производители на канабис в Европа, отбелязва ДПА. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.12", "title": " Гръцката полиция е открила 15 плантации с канабис на о-в Крит"}
{"url": "https://trud.bg/%d0%b2-%d1%81%d0%ba%d0%b8-%d0%b7%d0%be%d0%bd%d0%b0-%d0%b1%d0%b0%d0%bd%d1%81%d0%ba%d0%be-%d0%bd%d0%b0%d1%80%d1%83%d1%88%d0%b5%d0%bd%d0%b8%d1%8f-%d0%bd%d1%8f%d0%bc%d0%b0-%d0%b4%d0%b5/", "text": "Концесионният договор за ски зона “Банско” не отговаря на изискванията на съвременното българско законодателство, обяви на пресконференция Румяна Арнаудова, говорител на главния прокурор Сотир Цацаров. От Върховната административна прокуратура съобщиха няколко часа преди брифинга, че Цацаров отправя предложение към Министерския съвет “да предприеме незабавни действия за изменение и допълнение на концесионния договор от 21.12.2001 г. с “Юлен” АД”. По този начин прокуратурата стигна до извода на Междуведомствената работна група (МРГ), създадена през януари 2015 година по време на втория премиерски мандат на Бойко Борисов лично по негово нареждане. Основната задача на МРГ бе да провери спазва ли се концесионният договор. В звеното имаше представители на Министерския съвет, Министерство на финансите, Министерство на околната среда и водите, Министерството на регионалното развитие и благоустройството, Министерството на туризма, Министерството на младежта и спорта, Министерството на образованието, ДНСК и Агенцията по кадастър. След повече от година работа, през 2016-а МРГ излезе с категоричното заключение, че няма никакви нарушения на “Юлен” АД. Всички съоръжения в ски зоната са законни, имат издадени удостоверения за ползване от компетентните органи и е спазено екологичното законодателство. И за да се изпълнят новите законови изисквания трябва задължителна промяна в концесионния договор. Повод за днешната пресконференция на прокуратурата бе да се даде отчет докъде е стигнала проверката за същия договор. Тя е образувана след  . Формацията е едно с Коалицията “За да остане природа в България”. Така наречените “зелени” от години саботират развитието на туризма у нас заради своите политически и финансови интереси. Именно заради техните претенции и протести през 2015 г. бе създадена и МРГ. Но както работната група, така и държавното обвинение, отговорят на “зелените”, че няма никакви нарушения от страна на концесионера, а проблемът е в договора. От Върховната административна прокуратура съобщиха още, че за последните 14 години са постъпили 18 сигнала за нарушения в ски зона “Банско” от страна на “Юлен” АД, но всички са отхвърлени заради липса на доказателства. (виж карето). Вътрешна проверка: Гледат мотиви за отхвърлени сигнали  По време на брифинга Румяна Арнаудова обяви, че в продължение на 8 години в Министерския съвет са били наясно как концесионният договор не отговаря на изискванията. Арнаудова добави, че в рамките на 14 години в прокуратурата по казуса със ски зона “Банско” са постъпвали сигнали и е имало 18 отказа на прокурори да разследват. Тези сигнали са подавани основно в прокуратурата в Благоевград и са съдържали твърдения за незаконно застрояване от страна на “Юлен” АД. В момента е назначен служебен контрол (вътрешна проверка – б.а.) мотивирани ли са били отказите. Федерацията по ски  В сигнала на ПП “Зелените” има и оплакване, че Министерството на младежта и спорта е финансирало нерегламентирано Българска федерация ски. “Българска федерация ски е получила 40 милиона лева помощи от ММС. Прокуратурата изиска всички договори, от които се установява как са се давали средствата”, каза Арнаудова. Тя обясни, че винаги БФСки кандидатства с проект, който мотивира с необходимост да се финансира обучението на деца. Имало и много случаи за искане на финансиране за участие на български скиори в международни състезания. “По силата на договорите, които прегледахме, БФСки е задължена не само да отчете, че е изпълнила договорите, но и да отчита всички направени разходите. Според нас документите, които прегледахме, са неубедителни и е налице небрежност на служители на министерството”, обясни Румяна Арнаудова. От спортното ведомство обявиха, че сътрудничат на прокуратурата и са предали всичката документация, изискана от тях. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.12", "title": " В ски зона „Банско“ нарушения няма, дефектът е в договора (ОБЗОР)\t\t\t"}
{"url": "https://trud.bg/%d0%bd%d0%b5%d0%b8%d0%b7%d0%b2%d0%b5%d1%81%d1%82%d0%b5%d0%bd-%d0%bc%d1%8a%d0%b6-%d0%b2%d0%b7%d0%b5-%d0%b7%d0%b0%d0%bb%d0%be%d0%b6%d0%bd%d0%b8%d1%86%d0%b8-%d0%b2-%d0%bf%d0%b0%d1%80%d0%b8%d0%b6/", "text": "Във вторник във френската столица Париж неизвестен взе заложници. Това съобщиха от местната полиция, предава ТАСС. Съгласно данните, е започната спецоперация. В градът се чуват звуци от сирени на полицейски коли. Както съобщава телевизионният канал BFM, взелият няколко души за заложници мъж е поискал среща с посланика на Иран във Франция. Съобщава се, че не става въпрос за терористичен акт. Улица „Петит екюри“ в 10-и район на Париж е блокирана заради провежданата там спецоперация. Освен подразделенията на полицията там са пристигнали и пожарни. Точният брой на заложниците не е известен. Самият мъж, с когото на полицията се е отдало да установи връзка, твърди, че е хванал трима души. По данни на телевизионния канал CNEWS, един от тях е тежко ранен в главата. Операцията се провежда от спецбригада за борба с организираната престъпност, а не от спецподразделения за борба с тероризма. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.12", "title": " Неизвестен мъж взе заложници в Париж"}
{"url": "https://trud.bg/%d1%82%d1%80%d0%b8-%d1%82%d0%b8%d1%82%d0%bb%d0%b8-%d0%b7%d0%b0-%d0%b1%d0%be%d0%ba%d1%81%d1%8c%d0%be%d1%80%d0%ba%d0%b8%d1%82%d0%b5/", "text": "Три титли спечелиха българските боксьорки на европейското първенство по бокс за жени в София. Най-щастлива от всички обаче беше Стойка Петрова, която грабна златото в категория до 54 кг. На финала в \"Асикс Арена\" тя победи с 5:0 съдийски гласа Делфин Мансини (Франция) и прибави титлата към първата си от 2014-а. Успехът обаче се оказа само подарък към още по-щастливо събитие - по време на награждаването нейният приятел Борил Кръстев й подари годежен пръстен и й предложи брак. Успехът на Стойка обърна шанса за националките и малко по-късно Станимира Петрова също стигна до титла. Във финала при 57-килограмовите тя разби с 5:0 гласа Дария Аврамова (Русия). Победата й донесе трета титла от голямо първенство след световната от 2014-а и европейската в София отпреди 2 години, а освен това бе и своеобразен реванш за българския тим срещу рускините. В първия финал от деня друга представителка на Сборная - Екатерина Палцева, пък надигра с 4:1 гласа Севда Асенова в битката за върха на 48 кг. Така русенката не успя да дублира титлата от София 2016. Второ злато в рамките на два месеца пък спечели Мелис Йонузова, която победи с 5:0 Сема Цалискан (Финландия). Тя прибави титлата към трофея за жени до 22 години.", "date": "2018.06.12", "title": "Три титли за боксьорките"}
{"url": "https://trud.bg/%d0%b0%d0%bb%d0%b5%d0%ba%d1%81%d0%b8%d1%81-%d1%86%d0%b8%d0%bf%d1%80%d0%b0%d1%81-%d0%b8%d0%bc%d0%b0-%d1%81%d0%b4%d0%b5%d0%bb%d0%ba%d0%b0-%d0%b7%d0%b0-%d0%b8%d0%bc%d0%b5%d1%82%d0%be-%d0%bd%d0%b0-%d0%bc/", "text": "Гърция и Бившата югославска република Македония (БЮРМ) са постигнали историческо споразумение за разрешаване на десетилетния спор за името на бившата югорепублика, заяви във вторник вечерта гръцкият премиер Алексис Ципрас, цитиран от електронното издание на гръцкия вестник Kathimerini. \"Имам добри новини: преди малко постигнахме споразумение с премиера на БЮРМ по въпроса, който ни занимава от много години\", каза Ципрас на гръцкия президент Прокопис Павлопулос по време на среща във вторник вечерта, излъчена директно по телевизията. \"Имаме сделка, щастлив съм, защото това е добра сделка, която покрива всички предварителни условия, поставени от гръцката страна\", заяви премиерът. По-рано Ципрас говори с македонския си колега Зоран Заев по телефона. Спорът между двете страни е препятствие пред присъединяването на БЮРМ към НАТО и ЕС, уточнява \"Катимерини\". ", "date": "2018.06.12", "title": "Алексис Ципрас: Има сделка за името на Македония"}
{"url": "https://trud.bg/%d0%b7%d0%b0%d0%bc%d0%b5%d1%81%d1%82%d0%bd%d0%b8%d0%ba-%d0%ba%d0%bc%d0%b5%d1%82%d1%8a%d1%82-%d1%85%d1%80%d0%b8%d1%81%d1%82%d0%b8%d0%bd%d0%b0-%d1%88%d0%be%d0%bf%d0%be%d0%b2%d0%b0-%d0%be%d1%84%d0%b8/", "text": "Заместник- кметът Христина Шопова официално постави началото на Европейска шампионска лига-бейзбол 2018. Тя приветства публиката и зрителите на събитието от името на кмета на община Благоевград д-р Атанас Камбитов и от свое име, съобщиха от общината. „Намираме се на едно прекрасно място, което е с тенденция да става все по-хубаво. Радвам се, че заедно успяхме да създадем по- добри условия за да правим такива големи форуми. Хубавото е, че домът на бейзбола на България е в Благоевград и поздравявам г-н Неделчев за усилията, за ентусиазма, за това, че работи неуморно. Ние като Община сме длъжни да създаваме условия за спорт и го правим, каза в част от словото си зам.- кметът. На обновената бейзболна база, край алеята за парк „Бачиново“ десетки хора бяха заели местата си по трибуните, за да видят началото на турнира. Европейската шампионска лига по бейзбол ще продължи до 17 юни, включително. По време на турнира ще мерят сили отбори от Полша, Румъния, Сърбия, Великобритания, България, Австрия и над 120 бейзболисти. Бейзболен клуб „Бизоните“ от Благоевград приемат своите гости на пълно обновена спортна база. През последнит месеци Община Благеовргад работи за изравняването и облагородяването на терена, създаде чисто нови съблекални- 2 за отборите и 1 за съдиите, оборудвани с душове и тоалетни. За първи път в 26- годишната история на клуба има и тоалетна за зрителите. Има напълно новоизградени трибуни, с дървени пейки за удобството на публиката. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.12", "title": " Заместник- кметът Христина Шопова официално откри Европейска шампионска лига  2018  на бейзболната база в Благоевград"}
{"url": "https://trud.bg/%d1%81%d1%82%d0%be%d0%b8%d1%87%d0%ba%d0%be%d0%b2-%d0%be%d1%82%d0%ba%d1%80%d0%b8-%d0%ba%d0%be%d0%bc%d0%bf%d0%bb%d0%b5%d0%ba%d1%81-%d0%b7%d0%b8%d0%b7%d1%83/", "text": "Такава чест друг българин не е получавал!  Естествено става дума за Христо Стоичков, който беше персонален гост на Зинедин Зидан при откриване на спортен комплекс с неговото име в Париж. Преди мача между звездите на Франция и света от 1998 година един куп легенди се събраха около Айфеловата кула. Стоичков сам реши да остане встрани и да гледа отстрани откриването на комплекс „Зизу“. Зидан обаче взе микрофона и извика по него: „Имаме много скъп гост и го молим да дойде при нас. Христо, яви се!“, каза великият французин.  „Имам много добри спомени от Франция, но и съм запазил много добри приятели – разказа Камата. – Това беше тяхно събитие и нормално трябваше да съм отстрани. Но Юри не ми позволи. Със Зизу после доста си говорихме. Разказа ми за „Реал“ и напускането му. След три поредни титли в Шампионската лига най-нормалното е да поиска почивка. Най-вероятно едва година ще вземе въздух. Заслужил го е. Зидан е един от най-великите футболисти, които светът е виждал. Освен това е и голям приятел.“  В хотела Стоичков бързо събра нападение на „Барселона“ с общо повече от 200 гола в актива. На неговата маса седнаха холандецът Патрик Клуйверт и французинът Тиери Анри. Триото реши, че им трябва треньор. И светкавично намериха разрешение на въпроса – свободен е Арсен Венгер и седи на съседната маса. С усмивка изкаралият 22 години в „Арсенал“ специалист се присъедини, макар че именно „Барса“ бе един от големите му кошмари в Шампионската лига. Включително и с финала на Шампионската лига през 2006-а точно в Париж, когато „артилеристите“ паднаха с 1:2.  Ако си мислите, че Стоичков е забравил за „Парк де Пренс“, много се лъжете? Камата не пропусна шанса на няколко пъти да припомни на френските си приятели за фиаското им на 17 ноември 1993 година. И тъй като от състава през 1998-а нямаше много от този тим, Стоичков получи официална прошка от вратаря Бернар Лама. „Припомних му за Емо Костадинов, а той ме прегърна приятелски в бара“, разкри Стоичков.  Цар Футбол наистина е… цар. Толкова много сълзи и радост акумулира, но на първо място създава приятели. А Стоичков доказа край Айфеловата кула, че е големият посланик на България по света.", "date": "2018.06.12", "title": " Стоичков откри комплекс „Зизу“"}
{"url": "https://trud.bg/%d1%83%d0%bd%d0%b8%d0%ba%d1%80%d0%b5%d0%b4%d0%b8%d1%82-%d0%ba%d1%80%d0%b8%d0%b5-%d0%b4%d0%b0%d0%bd%d0%bd%d0%b8-%d0%bf%d0%be-%d0%b4%d0%b5%d0%bb%d0%be%d1%82%d0%be-%d0%bd%d0%b0-%d0%bc%d0%b0%d1%80%d1%82/", "text": "Съдебната сага за откраднатите над 3,8 млн лв. продължава \"Уникредит Булбанк\" е предала в съда част от документите, въз основа на които са извършени разпореждания със суми по сметките на Мартин Петров. За голяма част от оспорените по делото преводи и тегления на каса обаче банката не е е представила никакви разписки или платежни нареждания с обяснението, че въпросните документи са били унищожени по вътрешни процедури. Това научи \"Труд\" по хода на делото, образувано по иска на големия български футболист Мартин Петров срещу \"Уникредит Булбанк\". Съдебната сага започна, след като миналото лято се оказа, че от сметките на бившия национал са източени над 3,8 млн. лв. От датите на макар и малкото представени от банката документи се виждало, че значителна част от оспорените банкови операции, в това число и тегления на каса от клонове в България, са се случвали в периоди, когато самият Петров изобщо не е бил в страната. По това време той е участвал в тренировъчния процес или дори в официални мачове на Манчестър Сити, Болтън и Еспаньол. Адвокатите на Петров са оспорили като фалшиви всички подписи върху банкови документи, приложени от името на футболиста. Нещо повече - практически всички оспорени банкови операции със сметките на Петров са били извършени въз основа на нареждания, получени от имейл. Той е бил изпращан от фалшив адрес, до който футболиста нямал достъп. В същото време банката е разполагала и комуникирала с него по истинския му адрес, без да се усъмни във фалшивия. Банката е отказала да предостави банковото досие на Петров, както и информация за своята бивша служителка Ирина Аткова, включително и за причините, поради които е прекратен трудовият договор с нея. Отказани са и данни дали са постъпвали други сигнали или жалби от клиенти срещу Аткова - основната заподозряна за кражбите от сметките на Петров. С допълнителна искова молба адвокатите на бившия национал са поискали разкриване на допълнителна и информация и документи от банката по случая, включително и разпити на служители, както и на самия изпълнителен директор Левон Хампарцумян. Той е бил запознат със случая още през август 2017 г. и ще трябва да отговори в съдебната зала на поредица неудобни въпроси по казуса \"Мартин Петров\".", "date": "2018.06.12", "title": "Уникредит крие данни по делото на Мартин Петров"}
{"url": "https://trud.bg/%d0%b7%d0%be%d1%80%d0%b0%d0%bd-%d0%b7%d0%b0%d0%b5%d0%b2-%d1%81%d1%82%d0%b8%d0%b3%d0%bd%d0%b0%d1%85%d0%bc%d0%b5-%d0%b4%d0%be-%d1%80%d0%b5%d1%88%d0%b5%d0%bd%d0%b8%d0%b5%d1%82%d0%be-%d1%80%d0%b5%d0%bf/", "text": "“Да” за македонското бъдеще. Днес, както никога по-рано съм изпълнен с чувство на надежда за нашето бъдеще, за бъдещето на сегашните и бъдещите граждани. Това бъдеще може да бъде видяно на хоризонта, в общността на държавите от Европейския съюз и НАТО“, заяви македонският премиер Зоран Заев в началото на пресконференцията, на която обяви, че е постигнат договор с Гърция по спора за името, предава скопското електронно издание „Фокус“. „Няма вече БЮРМ (Бивша югославска република Македония), няма международни договори, в които се избягва македонският език. С този договор ще бъде потвърдена и засилена македонската етническа и културна идентичност веднъж завинаги. Получаваме гаранция за сигурност, стабилност за гражданите. Имаме прецизирано македонско име – Република Северна Македония с превод на всички езици. Договорът предвижда потвърждаване на македонския език в ООН без бележки под линия, националността е македонска/Граждани на Република Северна Македония. Договорът ще го представим, а след това ще го подпишем и оттам следва ратификация от двете страни. Гърция ще извести, че вече няма спор и няма пречки да бъдем членка на НАТО. Ще изпратят препоръки да бъдем членка на ЕС. Вярваме силно, че ЕС ще започне преговори с Македония, че ще бъдем 30-ата членка на НАТО“, заяви Заев. Според неговите думи, това значи по-добри времена за Македония, а шансът, който се е появил, трябва да се използва храбро и смело, защото той също така е патриотичен. “Ние се осмелихме, защото искаме победи, а не поражение, така че имаме успех тук. Имаме историческо, вековно решение. С разрешаването на спора изграждаме приятелство, което никога не е било по-голямо. Това е ключът към икономическото развитие и по-добро бъдеще, влизането в ЕС, защитата на идентичността, бъдещето на Македония и гражданите. Решаваме 25-годишен спор, който влачеше страната надолу. Когато всички смятаха, че няма изход, ние не подадохме оставка. Македонски език, македонски народ, македонец, македонка, защитени, укрепени веднъж завинаги“, заяви премиерът Заев. Според неговите думи, всички детайли са на масата, пред очите на обществеността, но гласът на гражданите е решаващ. „С договора се гарантира, че на есен ще има референдум, гражданите ще решат за бъдещето. Да кажем „да“ за македонското бъдеще“, призова македонският премиер. „Македонските граждани трябва да излязат на референдум и той да бъде успешен. Гражданите ще вземат решението, а аз ясно заявявам моята позиция и изпращам апел до гражданите да сграбчат този шанс“, заяви  Заев, в отговор на въпрос на журналист на пресконференцията. След края на телефонния разговор между гръцкия премиер Алексис Ципрас и Заев, последният, заедно с министрите от македонското правителство, проведе пресконференция, на която заяви, че етническата и културната идентичност на македонците е защитена и са дадени гаранции за сигурността и просперитета му. „Прецизно македонско име, достойно и географски точно, с превод на всички езици. Ще има изменения на Конституцията“, добави още Заев, като уточни, че споразумението гласи, че през есента ще има референдум, на който гражданите ще могат да заявят своята позиция за „Република Северна Македония“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.12", "title": " Зоран Заев: Стигнахме до решението Република Северна Македония"}
{"url": "https://trud.bg/%d0%bc%d0%b2%d0%bd%d1%80-%d0%bf%d1%80%d0%b8%d0%b2%d0%b5%d1%82%d1%81%d1%82%d0%b2%d0%b0-%d0%bf%d0%be%d1%81%d1%82%d0%b8%d0%b3%d0%bd%d0%b0%d1%82%d0%b0%d1%82%d0%b0-%d0%b4%d0%be%d0%b3%d0%be%d0%b2%d0%be/", "text": "Министерството на външните работи на Република България приветства   между правителството на Република Гърция и правителството на Република Македония по въпроса за името, съобщиха от министерството. По този начин се отваря пътят към европейската и евро-атлантическата интеграция на нашата съседка. Това е реален шанс в края на българското Председателство на Съвета на Европейския съюз да има напредък и хоризонт за започване на преговори за присъединяване. Република България е признала Република Македония с конституционното й име още през януари 1992 г. и новото име Република Северна Македония не следва да бъде интерпретирано като основание за евентуална промяна на съществуващите граници или претенции към съседите относно език, култура, история и идентичност. МВнР ще настоява нашите две съседни, партньорски и приятелски държави да дадат гаранции, че в договора помежду им тези два принципа ще бъдат недвусмислено заявени и потвърдени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.12", "title": " МВнР приветства постигнатата договореност между правителството на Република Гърция и правителството на Република Македония по въпроса за името"}
{"url": "https://trud.bg/%d0%b9%d0%be%d1%85%d0%b0%d0%bd%d0%b5%d1%81-%d1%85%d0%b0%d0%bd-%d0%b8-%d1%84%d0%b5%d0%b4%d0%b5%d1%80%d0%b8%d0%ba%d0%b0-%d0%bc%d0%be%d0%b3%d0%b5%d1%80%d0%b8%d0%bd%d0%b8-%d1%87%d0%b5%d1%81%d1%82%d0%b8/", "text": "Върховният представител на Европейския съюз за международните работи и политиката на сигурност Федерика Могерини и европейският комисар по политиката на съседство и преговори за разширяване Йоханес Хан, в съвместно изявление,   на бившата югорепублика, предава македонското електронно издание „Свободна Европа“. Двамата чиновници очакват Съветът на ЕС да потвърди препоръката за започване на преговори с Македония. „Това, не само, че е заслужено, като признание за значителните резултати в провеждането на реформите в страната, но и ще допринесе за цялостното прилагане на договора в интерес на двете страни, региона и нашия Съюз, като цяло“, гласи изявлението. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.12", "title": " Йоханес Хан и Федерика Могерини честитиха договора на Зоран Заев и Алексис Ципрас"}
{"url": "https://trud.bg/%d0%bf%d0%b0%d0%b4%d0%bd%d0%b0%d0%bb%d0%b8%d1%8f%d1%82-%d1%85%d0%b5%d0%bb%d0%b8%d0%ba%d0%be%d0%bf%d1%82%d0%b5%d1%80-%d0%b1%d0%b8%d0%bb-%d0%b8%d0%b7%d0%bf%d1%80%d0%b0%d0%b2%d0%b5%d0%bd-%d0%b0-%d0%b2/", "text": "Падналият снощи на авиобаза Крумово хеликоптер е бил технически изправен, а метеорологичните условия са били подходящи. Двамата загинали пилоти – кап. Пламен Пантилеев и кап. Стоян Неделчев са били летци с опит, но от началото на 2018 г. до инцидента са летели съответно само 17 и 18 часа. Стандартите на НАТО предполагат нальот от 180 часа годишно, 140 от които задължително трябва да са във въздуха, останалите 40 може и на тренажор. Това стана ясно от изявление на командира на ВВС ген.-майор Цанко Стойков. „Авиационните ресурси, които имаме към момента, позволяват да се направи този нальот. Това, което ми докладва командирът на авиобаза Крумово е, че специално за тези задачи пилотите са имали достатъчна подготовка“, коментира инцидента той. Командирът на ВВС заяви, че до този момент не може да потвърди или отрече нито една версия за катастрофата, и отказа да коментира версията, че причина за падането на машината е повреда в опашния винт. Екипажът на падналия вертолет е изпълнявал тренировъчен полет по аварийно-спасителни работи от висене над суша. Времето е било добро – видимостта е била 10 км, вятърът е били със скорост 1 м/сек. Около 20,30 часа снощи вертолетът се завърта внезапно и пада от 30 метра на дясната си страна. Същият ден е летял 5 пъти, за кап. Пантилеев това е бил втори за смяната полет, за кап. Неделчев – трети, а за офицерския кандидат Алексей Каменов, който единствен оцеля – четвърти. Хеликоптерът Ми-17 е произведен през 1988 г., до момента е летял 2820 часа. Капитално-възстановителен ремонт му е правен през 2016 г. в „Терем Летец“ – София, и е върнат в авиобаза Крумово през декември с. г. Оттогава е летял 320 часа. Минал е технически преглед пред вчерашния летателен ден и технически проблеми не са установени – нито от инженерния, нито от летателния състав. „Машината е била подготвена и в изправност“, каза ген.-майор Стойков. Командирът на авиобаза Крумово бригаден генерал Димитър Иванов обясни, че хеликоптерът е паднал за 1-2 секунди и пилотите не са имали никаква възможност да подадат сигнал за проблем. Бордният техник Алексей Каменов, който е настанен за лечение във ВМА, все още не е разпитван, защото състоянието му не позволява това. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.12", "title": " Падналият хеликоптер бил изправен, а времето – подходящо\t\t\t"}
{"url": "https://trud.bg/%d1%80%d1%83%d1%81%d0%b8-%d0%b8%d0%b2%d0%b0%d0%bd%d0%be%d0%b2-%d0%b4%d0%b8%d1%80%d0%b5%d0%ba%d1%82%d0%be%d1%80-%d0%bd%d0%b0-%d0%b5%d0%bc%d1%82%d0%b5%d0%ba%d1%81-%d0%b8%d0%bd%d0%b6%d0%b5/", "text": "– Господин Иванов, проектът за строителството на АЕЦ „Белене” има нов рестарт, след като през годините няколко пъти бе пускан и прекратяван. Кое наложи подобно решение, шест години след окончателното му спиране през 2012-а и препотвърдено през 2013-а от Народното събрание? – Зрялата икономическа формула в енергетиката надделява – казвам това не като политик, а като човек, който повече от 15 години се занимава с енергетика. Българската ядрена енергетика до голяма степен е продукт на науката и на един голям капацитет в тази област професор Никола Тодориев. Той имаше теза, че от енергетика човек започва да разбира едва след 15 години работа в нея, а може да взема някакви решения след 20 години. Проблемът на българската ядрена енергетика е, че е политически обременена. Тя трябва да се освободи до голяма степен от ролята на политиците. Немският бизнес успя да наложи „Северен поток – 2” като изключително икономически проект. Така и българският бизнес трябва да има волята и силата да убеди политиците, че това е икономически проект, необходим на българския народ и за бъдещите му поколения. – Това не беше ли изразено от българите и на референдума през 2013 година? -Точно така – тогава повече от 850 000 български граждани подкрепиха изграждането на АЕЦ „Белене”. Жалко е за България, че изгубихме толкова време. А проектът започна още през 1981-1982 година с решение на Министерския съвет. До 1992 се работеше по него, дори се внесе голяма част от основното оборудване за повече от 1 милиард долара. Най-интересното е, че благодарение на таланта и добрите бизнес взаимоотношения – „Белене” е бил не само българо-съветски проект, той е бил проект на СИВ. Участва и Чехословакия като оборудване, Полша също. До голяма степен ние сме се разплащали с български стоки. – Да не гледаме назад, да се върнем днес – как така проектът „Белене” от гьол, както го нарече премиерът преди години, сега се оказва, че е един много сериозен проект? – Пак ще кажа, че не съм политик, но за съжаление нашите политици някой път се изказват емоционално, прибързано и неподготвено по въпроси, за които трябва повече да прочетат и анализират внимателно преди да правят изявления. Сравнението с гьол – това според мен бе абсолютно неуместна метафора. Площадката на ядрената централа е изчислена така, че дори ако ядрен бомбардировач падне върху нея, тя няма да се разруши и да наруши инфраструктурата на ядрената централа. – Политици от десния сектор – от времето на Иван Костов и след това, и сега продължават да протестират срещу бъдещата АЕЦ. Доколко е вярно това, че проектът е много опасен, защото се намира в земетръсна зона? – Това е мит, който не почива на никакви научни изследвания, нито пък на здравата логика. Говореха го политически глашатаи като Мартин Димитров и Иван Иванов тогава. Това е манипулация чрез насаждане на страх у хората чрез един абсолютно политически аргумент. Централата е изчислена да издържи дори и на земетресение от 9-а степен по скалата на Рихтер. Такива са изследванията на голяма част от професорите учени в Катедра „Топло и ядрена енергетика” – в момента тя се ръководи от изключителния специалист проф. Тотю Тотев. Това сочат и многократните проверки на световни ядрени експерти – и руски, и от Виенския институт по ядрени изследвания. – Ако трябва да се върнем на решението на НС от 2012 г. за спиране на проекта – в него е записано, че „споделя опасенията от сеизмичен риск на площадката в Белене особено след ядрената катастрофа във „Фукушима”. – Да, този ужасен случай беше възможен, защото, първо, там имаше цунами, второ – оказа се, че системите за безопасност не са сработили, трето – там не е бил правен и достатъчно качествен ремонт. Точно това е пример, че държавата трябва да участва в атомната централа, трябва да има наблюдение върху нея, а не тя да се изгражда само от частен инвеститор. Защото една АЕЦ е пряко зависима и пряко влияе върху националната сигурност на страната. За съжаление, този период, когато кресливи политици създаваха едва ли не паника сред населението, се отрази много негативно и уплаши хората, а оттук се стигна и до вземането на решение за спиране на проекта. – Веднага ще ви репликират, че такава е работата на защитниците на проекта – да говорите, че той е безопасен. – Безопасен е. Категоричен съм в това. Защото той отговаря на абсолютно всички най-високи и строги изисквания, които световната атомна агенция има за безопасност. Ние ги имаме, а за да ги получиш, за тях трябват години. Нужни са минимум 7 години, за да получим санкция за безопасност след тези проверки. Ние буквално имаме всичко. Ако проектът не беше спрян, през 2016-2017 г., реакторите трябваше да тръгнат. Ако сега ги рестартираме, това означава, че през 2025-2026 година трябва да бъде готов първият реактор, а през 2028 година – вторият. И пак ще сме със 7-8 години напред пред другите, които строят нови блокове. Турция строи 4 блока, а румънците вече пуснаха два блока. Това е една много дълга геополитическа игра, чиято цел беше нашите реактори да се спрат. – Припомнете каква беше тази игра? – Румънските реактори КАДУ – те бяха канадски, трябваше да тръгнат, за да могат да се изплатят инвестициите от френската банка „Париба”, която инвестира изграждането на двата блока в „Черна вода”. Играта беше ние да затворим 3-и и 4-и блок на „Козлодуй”, което беше голям абсурд, и едно от най-големите икономически престъпления срещу българския народ и държава. Защото вече сме забравили, но преди да бъдат затворени тези два блока, бяха инвестирани 250 милиона евро български пари за реконструкция и модернизация. Бяха минали и всички изпитания и реакторите можеха да работят още минимум 10 години, като щяха да носят печалба всяка година по 2 милиарда. И накрая по политически причини без никой да го иска, ние спряхме блоковете. Е, госпожа Меглена Кунева след това стана член на борда на директорите на същата тази банка „Париба”… – Сега има няколко кандидати за „Белене”- основната цел на правителството е това да стане без държавни гаранции. Е, чуват се доста силно и „изисквания” от някои хора, ако може инвеститорите да не бъдат руски. – Да, известно е, че вече има подадени предложения. Г-н Герман Титов, който беше тук на ядрената конференция на „Булатом” във Варна, заяви, че „Росатом” е готов да се върне веднага към изграждането на проекта, когато България реши да го възобнови. „Росатом” е подал заявление за участие в тръжна процедура. Другият заявител е най-голямата Китайска електрическа компания, а „Фраматом” – най-голямата ядрена френска компания – бившата АРЕВА (сега името й е ОРАНО), според мен неправилно се третира. Тя не е трети участник, защото работи с „Росатом” в партньорство със „Сименс”. – Искате да кажете, че е неправилно да наричаме „Белене” руски проект? – Да, точно така – „Белене” не е руски проект! Тя е международен проект, в който участват „Росатом”, „Сименс” и бившата АРЕВА или „Фраматом”. Те са партньори и имат споразумение за сътрудничество като участват съвместно в изграждането на ядрени централи по света. Освен това повече от 30% от дейностите трябваше да бъдат изпълнени от български фирми подизпълнителки, повече от 10 000 работни места щяха да бъдат отворени, а в централата да работят над 2000 човека. – Нашите специалисти обаче вече ги няма, защото в Козлодуй работят само два реактора. Откъде ще дойдат такива кадри? – За съжаление, е вярно и това е голям проблем за българската ядрена енергетика. Нашата компания също търси специалисти да назначи и не можем да намерим млади и подготвени кадри. Всяка година от АЕЦ „Козлодуй” се пенсионират между 50 и 80 човека, а нови попълнения ядрени специалисти няма. Огромен проблем ще е бъдещото обезпечение на централата с такива хора. Трябва да се помисли много сериозно, защото след 2027-2028 година, когато пуснем реакторите, ще трябва да се назначат минимум 1000 човека. А дотогава поне още 500-600 души от АЕЦ „Козлодуй” ще излязат в пенсия. Има вакуум за специалисти и това трябва незабавно да се реши. – А колко голям проблем ще бъде това, че държавата не иска да даде гаранция? Кое притеснява големите компании инвеститори? – Добре, няма да има държавни гаранции. Но инвеститорите искат да имат политическа сигурност да не се случи като досега – спиране, рестартиране, пак спиране и т. н. Ето – те влагат средства, а след 2 години, примерно, някоя политическа сила им казва: Спираме проекта. Тогава какво става със средствата на инвеститора? Затова, вкл. и китайците, казват – искаме социална гаранция и по някакъв начин държавата да застане зад проекта, да гарантира, че няма да има политически промени в решението. Че няма пак да стане гьол, метафорично казано. Подчертавам – те не искат пари, а сигурност. Представяте ли ако се появи някой премиер или президент тип Росен Плевнелиев? Затова пак ви казвам – нормалният, сериозният и големият инвеститор не иска банкова гаранция, а форма на сигурност от държавата. Политиците трябва да измислят каква да е формулата на държавата. Защото АЕЦ „Белене” трябва да бъде гарантиран от политически риск и от поредната политическа глупост, която теоретично е възможна. – Бихте ли се наели да кажете кой е най-добрият вариант за нас? – Първо да уточня, че като компания, която ръководя, ние нямаме никакъв интерес. Но аз като българин имам интерес в името на нашите деца и внуци. Най-добрият вариант според мен – все пак работя толкова години в енергетиката и мога да го кажа, е унгарският вариант на тяхната централа „Пакш”. При него държавата си запазва контролния пакет. Тя е съсобственик и след изплащането на централата на „Росатом”, държавата ще си остане собственик. По този начин тя ще получава печалбата от централата, която ще е минимум 2 милиарда евро годишно. Затова в случай, че българската държава не стане собственик, тази печалба ще отиде в джоба на инвеститора – който и да е той. А българският народ няма да спечели нищо. Пак казвам – при унгарския вариант България нищо няма да плаща. Държавата влиза, както иска уважаемото правителство и министър Петкова, с апортна вноска с инвестициите, които е направила досега, а „Росатом” довършва проекта. Както каза един английски консултант, който се изказа на конференцията на „Булатом”, най-добрият вариант е този, който е направил проекта и е започнал изграждането, той да го довърши. – Колко години ще трябва да се разплащаме на „Росатом”? – България за 8 до 10 години след като проектът бъде завършен, ще се е разплатила на „Росатом”. После печалбата ще остава в България и ще носи приходи в продължение на 50 години. Разбра се и се доказа, че без базова мощност не става. А сега ние увеличаваме живота на 5-и блок на „Козлодуй” с още 10 години – ще увеличим с още толкова живота и на 6-и блок, което означава, че до започването на АЕЦ „Белене” ще имаме сериозна базова мощност от ядрена централа. Затова нямаме време, тя сега е гръбнакът на енергетика. Ние – ядрените и топло- енергетиците не сме против възобновяемите източници на енергия, те са хубаво нещо, но базовата мощност си е базова. Не можеш да развиваш предприятия без нея. – Противниците на АЕЦ „Белене” имат достатъчно силен глас, трудно ще бъдат убедени да спрат виковете си. – Всеки едни проект има привърженици и противници. Има и конкуренти. Спомнете си какви атаки имаше и срещу Виктор Орбан в Унгария, но той взе държавническа и мъжка позиция, независимо, че голяма част от западните политици бяха срещу това. Той защити интереса на страната си. „Росатом” работи в тясно сътрудничество с най-сериозните компании в света. Заедно със „Сименс” и АРЕВА в момента изграждат съвместно около 30 блока в света. Само преди ден бе съобщено, че „Росатом” и Китайската ядрена компания са подписали по време на заседание на Шанхайската група договор за изграждане на два ядрени блока в централата „Тян Вам”. А ние искаме китайците да ни строят „Белене”… Все пак съм оптимист – за промяна в ситуацията много допринесоха посещенията в Русия, първо на президента Румен Радев, а след това на премиера Бойко Борисов и срещите им с Владимир Путин. Очаквам истинска промяна в отношенията ни с Русия и излизане от ледниковия им период.", "date": "2018.06.12", "title": " Руси Иванов – директор на „Емтекс инженеринг“, пред „Труд”: За АЕЦ “Белене” трябва гаранции от политически риск и глупост\t\t\t"}
{"url": "https://trud.bg/%d0%be%d1%81%d1%82%d0%b0%d1%80%d1%8f%d0%b2%d0%b0%d0%bc%d0%b5-%d0%b1%d1%8a%d1%80%d0%b7%d0%be-%d0%b8-%d0%b7%d0%b0%d0%b5%d0%b4%d0%bd%d0%be/", "text": "Нужно е международно сътрудничество в демографската политика Демографската политика често е обект на ограничително тълкуване, като в повечето случаи се свежда до раждаемост и застаряване. Тя е по същество отчетна дейност, която очертава тенденциите и ги анализира във времеви план. Процесите, които определят нивата на раждаемост и активност на застаряващото население, са свързани с промените, които настъпват в обществените отношения под влиянието на индустриалните отношения и на цивилизационния модел като цяло. Някои от промените следва да се определят като позитивни, въпреки възможните им негативни последици върху раждаемостта. Това важи за равенството между половете и пълноценната интеграция на жените на пазара на труда по отношение на кариерните възможности, възнаграждението и т.н. Все по-голямата мобилност на труда в съвремието също създава повече възможности за развитие, но ограничава традиционната прогнозируемост на семействеността. Важен фактор в тази посока е способността на човешкия капитал да се развива с необходимия интензитет, за да се приспособява успешно към технологичния прогрес, иновациите, професиите на бъдещето и др. Като се добави и фактът, че тези процеси се развиват в рамките на глобална конкуренция, се налага изводът, че са необходими регулаторни инструменти, надхвърлящи националния аспект. Трансграничните сътрудничества и експертни мрежи са предмет на засилено развитие, защото способстват за по-добра координация на регионално и наднационално ниво. Демографската политика отразява влиянието на секторните политики върху структурата на населението. В зависимост от пропорционалното разпределение може да се определят предизвикателствата пред функционирането на основните системи на всяко общество: икономическа, образователна, здравноосигурителна, пенсионна и др. Влошаването на демографските показатели, като например намаляването и застаряването на населението, засилват натиска върху икономиката на страната и подтискат предприемаческата дейност, но в същото време могат да стимулират инвестициите в човешки капитал и развитието на иновациите. Очаква се намаляване и застаряване на работната сила, както и количеството и качеството на труда. Това със сигурност ще наложи промени в образователната система, професионалните компетенции и адаптивността на хората към новите условия. България е изправена пред необходимостта да провежда активна и последователна интегрирана демографска политика, чиято основна цел е забавяне на темповете на намаляване на населението, повишаване на качеството на човешките ресурси, подобряване на благосъстоянието на населението и смекчаване на негативното въздействие на промените. Най-отчетлив проблем е застаряването на населението и прогресивното нарастване с всяка изминала година на процентния дял на хората над 60-годишна възраст. България е единствената държава в света, в цялата човешка история, в която при един от двата пола (женския) най-голямата кохорта население вече е в пенсионна възраст – от 60 до 64 години. От демографска гледна точка в момента България е изправена пред два сериозни проблема – постоянната емиграция на млади хора, както и драстичните дисбаланси между регионите в страната. Изключително сериозен проблем е постоянният отлив на младо и активно население. По последни данни на ООН България е на четвърто място в света по темпове на застаряване на населението. Съществуват области, където делът на населението на 65 и повече години доближава и дори надхвърля 25% или една четвърт от цялото население. От 2017 г. дирекция „Стратегическо планиране и демографска политика“ в Министерството на труда и социалната политика започна разработването на регионални демографски политики, съобразени със спецификите на регионите, социално-икономическата действителност, етнопсихологията на населението и традициите. Регионалните демографски политики ще отчитат спецификите на отделните региони, например – брой на деца в риск, възрастни хора, хора с увреждания, етнорелигиозен състав на населението, репродуктивни и миграционни нагласи на мъжете и жените в активна възраст. Необходимо е да се предприемат комплексни мерки в областта на демографската политика. При тяхната реализация трябва да участват както държавата, така и местните областни и общински администрации и разбира се, местният бизнес. Преките последици от неблагоприятната демографска ситуация върху бизнеса се виждат вече в острата липса на професионално подготвени кадри и качествена работна ръка. Важно е да почерпим опит от развитите европейски страни, където също се наблюдава процес на застаряване и се провеждат политики за ангажиране и използване на уменията на хората в пенсионна възраст. Крайно необходимо и наложително е да се засили трансграничното сътрудничество в преодоляването на неблагоприятните демографски тенденции. През последните две десетилетия това сътрудничество се утвърждава като ключов инструмент за развитието на граничните региони не само в Европейския съюз, а и в целия свят. През периодите 2000-2006 г. и 2007-2013 г. то се изразява в трансфер на знания и иновации, укрепване на регионалната идентичност, повишаването на институционалния капацитет, здравеопазването, образованието, заетостта и мобилността на работната сила и гражданската защита. Междурегионалното сътрудничество дава възможност на регионите да обменят опит и добри практики. То създава възможности да се предотврати релокацията на човешки капитал в трети държави, обезлюдяването на регионите и увеличаването на безработицата. През последните няколко години България се наложи не само като отговорен партньор в балканския регион, но и като решаващ фактор за развитието на добросъседските отношения в Югоизточна Европа. Всички държави от нашия регион се намират в демографска криза и се сблъскват с подобни проблеми – емиграция на млади хора, висока смъртност и застаряване на населението. Това важи дори и за Албания, която имаше позитивно демографско развитие в последните десет години. Ето защо се нуждаем от съвместни мерки и политики, от трансгранично сътрудничество между балканските държави за решаването на тези проблеми. Трябва да насочим нашите усилия към развитието и насърчаването на сътрудничество в областта на туризма, културното и природно наследство, общата ни история. Първите крачки в тази насока вече са реално направени. През 2016 г. по време на Българското председателство е приета съвместна декларация на министрите на труда и социалните политики на страните-участнички в Процеса за сътрудничество в Югоизточна Европа. В края на миналата година в София беше проведена регионална експертна среща на тема: „Посрещане на демографските предизвикателства в страните-участнички в Процеса за сътрудничество в Югоизточна Европа“. На експертната среща бяха обсъдени демографските предизвикателства, създаване на Транснационална демографска експертна мрежа, както и беше обменен опит между страните-участнички. В срещата се включиха официални представители на Регионалния офис на Фонда за население на ООН (ФНООН) за Източна Европа и Централна Азия, които подкрепиха инициативата на Министерството на труда и социалната политика и изразиха желание за по-активно и по-тясно сътрудничество в областта на демографската политика чрез подписване на Меморандум, който вече е факт. България стана център на демографските политики в Югоизточна Европа. Устойчивата подкрепа на българските инициативи в областта на демографското развитие, не само се отразява благоприятно върху нейния международен имидж и авторитет, но и способства за надграждането на ползотворно сътрудничество. Създаването на Транснационална демографска експертна мрежа подпомага обмяната на опит при прилагането на различни мерки и политики, целящи да се повиши качеството на човешкия капитал, да се създадат условия за социална и трудова реализация на младежите, да се насърчи активния живот на възрастните хора и солидарността между поколенията. Сред целите на проекта е и да бъде постигнато по-ефективно регулиране на миграционните потоци, да бъдат изграждани и поддържани зони и градове за устойчиво развитие и приобщаващ растеж. Подкрепяме инициативи, свързани със създаване на качествени работни места и повишаване на равнището на заетост на всички граждани, намаляване на бедността, повишаване жизнения стандарт. Изграждането и поддържането на транснационална мрежа от експерти ще стимулира развитието на трудовите пазари и мобилността на работната сила. А създаването на междудържавен механизъм за мониторинг на миграционните процеси и демографските тенденции е осъществимо чрез трансфер на знания и „ноу-хау“, както и чрез изграждане на интернет-платформа за споделяне на знания. Всичко това създава добра основа за политическо съгласие и добро сътрудничество.", "date": "2018.06.12", "title": " Остаряваме бързо и заедно\t\t\t"}
{"url": "https://trud.bg/%d0%b01-%d0%bf%d1%83%d1%81%d0%ba%d0%b0-4-5g-%d0%bc%d1%80%d0%b5%d0%b6%d0%b0-%d0%b8-%d0%b2-%d0%bb%d0%b5%d1%82%d0%bd%d0%b8%d1%82%d0%b5-%d0%ba%d1%83%d1%80%d0%be%d1%80%d1%82%d0%b8-%d0%b7%d0%b0-%d0%bf%d1%80/", "text": "Този сезон  разшири обхвата на 4.5G мрежата си и във всички летни курорти, за да осигури още по-бърз интернет на потребителите, които ще почиват на българското Черноморие. Към момента 4.5G мрежата на А1 покрива над 700 населени места от общо над 2000, които 4G мрежата на телекома обхваща. До 4.5G вече имат достъп всички хора в курортите Албена, Слънчев бряг, Златни пясъци, Несебър, Равда, Поморие, Дюни, Созопол, Приморско, Ахтопол, Синеморец, Китен, Варвара, Св. Св Константин и Елена, Свети влас и много други. Благодарение на нововъведението това лято всички туристи, включително и тези които посещават България, ще могат да се възползват от много по-бърз интернет със скорост на връзката до 150 Mbps. „С разширяването на 4.5G мрежата се стремим да осигурим на нашите клиенти още по-голям комфорт, когато планират своите почивки тази година. За нас е важно непрекъснато да развиваме инфраструктурата си, като така се отличаваме от конкурентите и гледаме напред към бъдещето и към още по-големи цели каквато е 5G”, коментира Тодор Ташев, главен технически директор на А1. В края на миналата година телекомът стартира внедряването на 4.5G в зимните и спа курортите в България, с което осигури увеличение с 30% на скоростта на връзката спрямо досега. Технологията, която позволя това, се нарича „Обединяване на честоти” (Carrier Aggregation) и генерира многократно по-бърз интернет в зависимост от използвания честотен спектър.", "date": "2018.06.12", "title": " А1 пуска 4.5G мрежа и в летните курорти за предстоящия сезон"}
{"url": "https://trud.bg/%d0%ba%d0%b0%d0%ba%d0%b2%d0%b8-%d0%be%d0%b1%d0%b5%d0%b7%d1%89%d0%b5%d1%82%d0%b5%d0%bd%d0%b8%d1%8f-%d1%81%d0%b5-%d0%b4%d1%8a%d0%bb%d0%b6%d0%b0%d1%82-%d0%bd%d0%b0-%d1%80%d0%b0%d0%b1%d0%be%d1%82%d0%bd/", "text": "Въпрос:  Здравейте! За съжаление мой близък почина и поради тази причина искам да попитам какви обезщетения се дължат на работник при смърт и дали изобщо се дължат такива, защото от различни места ми дават различна информация. Работодателят казва, че не дължи нищо, но други хора ми казват обратното. Интересувам се също какво следва да направят близките при подобна ситуация. Благодаря Ви предварително за отговорите. Отговор:  В чл. 325, ал. 1, т. 11 от Кодекса на труда /КТ/ е предвидено, че трудовият договор се прекратява без която и да е от страните да дължи предизвестие със смъртта на работника или служителя. В случай, че лицето към момента на прекратяване на трудовия договор на посоченото основание има придобито право на пенсия за осигурителен стаж и възраст, в чл. 222, ал.3 от КТ е предвидено, че при прекратяване на трудовото правоотношение, след като работникът или служителят е придобил право на пенсия за осигурителен стаж и възраст, независимо от основанието за прекратяването, той има право на обезщетение от работодателя в размер на брутното му трудово възнаграждение за срок от 2 месеца, а ако е работил при същия работодател през последните 10 години от трудовия му стаж – на обезщетение в размер на брутното му трудово възнаграждение за срок от 6 месеца. Тъй като обезщетението е дължимо от работодателя, при прекратяване на трудовия договор по чл. 325, ал. 1, т. 11 от КТ той дължи обезщетението по чл. 222, ал. 3 от КТ на наследниците на работника/служителя след представяне от наследниците на удостоверение за наследници. Съгласно разпоредбата на чл. 43, ал. 1 от Наредбата за работното време, почивките и отпуските, при смърт на работника или служителя преди ползването на платен годишен отпуск на наследниците му се изплаща обезщетение по чл. 224 КТ пропорционално на полагащия му се платен годишен отпуск до деня на смъртта.  Според чл. 11, ал. 2 от Кодекса за социално осигуряване, при смърт на осигуреното лице съпругът (съпругата), децата и родителите имат право на еднократна помощ и на наследствена пенсия. За повече информация можете да се обърнете към съответното ТП на НОИ, както и в регионалните огиси на КНСБ в цялата страна. Ако сте член на синдиката, юридическите консултациите за вас ще бъдат напълно безплатни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.12", "title": " Какви обезщетения се дължат на работник при смърт"}
{"url": "https://trud.bg/%d0%b2%d1%83%d0%bb%d0%b3%d0%b0%d1%80%d0%bd%d0%be%d1%81%d1%82%d1%82%d0%b0-%d0%bd%d0%b0-%d1%82%d1%80%d1%8a%d0%bc%d0%bf-%d0%b5-%d0%b5%d0%b4%d0%b8%d0%bd%d1%81%d1%82%d0%b2%d0%b5%d0%bd%d0%b8%d1%8f%d1%82/", "text": "При положение, че Северна Корея, е натикана в ъгъла, Тръмп трябва да използва суетата на Ким. Срещата може да предефинира международните отношения.  Срещата в Сингапур между Доналд Тръмп и Ким Чен Ун приключи само преди часове. А няколко часа преди нея Саймън Дженкинс публикува следната статия в \"Гардиън\", която ви предлагаме. Ранения феникс се бори отново да се издигне от пепелта на собственото си фиаско от срещата на G7. Това е дипломация, в стил Тръмп. Американският президент днес изглежда решителен в Сингапур, и въпреки малките шансове, ще се опита да прокара сделката, за премахването на атомното оръжие на Северна Корея. За него срещата на върха на G7в Канада беше едно безсмислено събиране на политическите \"лидери\". Но Северна Корея е различна и той направи своя избор. След като веднаж им предложи сделка, а след това я отмени, и после отново я предложи, неговият провал ще бъде очевиден. Дипломацията на Доналд Тръмп щеше да бъде много обаятелна, ако не беше толкова опасна. Отношенията между съвременните държави са свързани с правила и учтивости поради една много добра причина - че те са по-добри и предпочитани пред заплахата от война. Тръмп напусна Квебек и обиди своя домакин като \"непочтен\" и като човек, който се преструва, че е приятел. Веднага след това разпространи кръвопролитни заплахи за търговските санкции към най-близките си съюзници. Това, което той наистина направи, беше да ги предизвика да отговорят на неговия блъф. За него приятелските разговори в уютната обстановка на G7 са само загуба на време, защото двете сили, които наистина имат значение за него, Русия и Китай, не бяха там. Проблемът с Корея е един отдавна орезиляващ фактор в дипломацията, който доведе до появата на най-обезпокоителната ядрена сила в света. Независимо дали това \"застрашава\" САЩ, това е една неприятна и недовършена работа и лежи като отговорност върху плещите на Америка и на Китай. Традиционната дипломация се провали в продължение на половин век, и не успя да ограничи най-тщеславната тирания в света. Защо да не опитаме с дипломацията на Тръмп? Ким Чен Ун, сякаш е отчаян и се опитва да освободи страната си от икономическо задушаване, след като китайските му поддръжници са се обърнали срещу него. Той спечели толкова глобално внимание, колкото имаше нужда от ядрените оръжия, които явно са неизползваеми. В същото време неговите съграждани виждат как техните братовчедите от Южна Корея благоденстват и това не може да продължава повече. Хората на Ким биха го обичали много повече, ако той им донесе мир и просперитет. Може ли Тръмп да използва суетата на този човек, за кратко време, докато си осигури успех в преговорите? Но това не може да надхвърли границите на преговорите за етапите и последователността на ядреното разоръжаване на Северна Корея, разрушаването и проверката от страна на САЩ срещу отмяна на санкциите от тяхна страна, оттеглянето на войските и помощта, която им е необходима. В средата на всичко това стои още една ключова фигура, Мун Дже-ин, президентът на Южна Корея, който има огромен интерес към мира. Това трябва да стане възможно, но не и със старите методи. Единствената добродетел на дипломатическия стил на Тръмп е неговата безочливост и той отдавна е обърнал гръб на учтивостта и добрите маниери. Той е шумен, персонален, реален и оставя малко място за неразбиране от страна на опонента и може би това би била онази дипломация, която Ким ще разбере. Ако ли не, Тръмп отново ще се провали, а неговата вулгарност от срещата на G7 отново ще подчертае неговата наивност. Но ако успее, това ще бъде истински успех и той напълно справедливо ще може да твърди, че неговите методи са направили света едно по-сигурно място. А това ще промени традиционната дипломация. ", "date": "2018.06.12", "title": "Вулгарността на Тръмп е единственият дипломатически стил, който Ким Чен Ун разбира"}
{"url": "https://trud.bg/%d0%b8%d0%b7%d0%b4%d0%b8%d1%80%d0%b2%d0%b0%d1%82-%d1%81%d0%b2%d0%b8%d1%89%d0%be%d0%b2%d0%bb%d0%b8%d1%8f-%d0%b7%d0%b0%d0%bf%d0%bb%d0%b0%d1%88%d0%b8%d0%bb-%d0%b6%d0%b5%d0%bd%d0%b0-%d1%81-%d0%bd%d0%be/", "text": "Полицаи от Свищов издирват 30-годишен местен жител заплашил 37-годишна жена, че ще я намушка с нож. Случката се разиграла около 23,00 часа в понеделник в крайдунавския град. По първоначална информация две момчета на 16 и 17 години се прибирали към домовете си, като единият носел караоке-колонка, когато М. Д., известен на полицията и осъждан, се приближил към тях и се опитал да я вземе. Момчетата се развикали и в разпрата се намесила 37-годишна жена, към която М. Д. насочил нож и се заканил, че ще я прободе, а след това побягнал. По случая е образувано бързо производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.12", "title": " Издирват свищовлия, заплашил жена с нож\t\t\t"}
{"url": "https://trud.bg/%d1%80%d1%83%d0%bc%d0%b5%d0%bd-%d0%bf%d0%b5%d1%82%d0%ba%d0%be%d0%b2-%d1%81%d1%80%d0%b5%d1%89%d1%83-%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%b7%d0%b0%d1%89%d0%be-%d0%bf%d1%80/", "text": "Обръщаме внимание на декларацията, приета на осми юни от формата \"Букурещ 9\", които са деветте източноевропейски държави членки на НАТО, Декларация, приета с участието на нашия президент Румен Радев. В нея се посочват няколко неща, които будят основателни въпроси, съобщиха от партия АБВ. Каква е била реакцията на този текст от страна на господин Радев? Защото в текста на този документ се отбелязва с дълбоко притеснение, че: \"Русия продължава многостранните си дестабилизиращи действия и политики отвъд границите на НАТО, както и на територията на Алианса\", пита лидерът на АБВ Румен Петков.  Обръщаме внимание на декларацията, приета на осми юни от формата \"Букурещ 9\", които са деветте източноевропейски държави членки на НАТО. Декларация, приета с участието на нашия президент Румен Радев.  В нея се посочват няколко неща, които будят основателни въпроси. Каква е била реакцията на този текст от страна на господин Радев? Защото в текста на този документ се отбелязва с дълбоко притеснение, че: \"Русия продължава многостранните си дестабилизиращи действия и политики отвъд границите на НАТО, както и на територията на Алианса\". Считам, че тук господин Радев е длъжен да обясни на българското общество какво точно го е мотивирало да подкрепи този текст. Защото думите \"многостранни дестабилизиращи действия и политики\" трябва да имат и конкретно съдържание и затова нашият държавен глава трябва да обясни на обществото ни какъв е неговия мотив да подкрепи точно този текст\". Това заяви по време на пресконференция в Пловдив председателят на АБВ Румен Петков. Той цитира и други части от подкрепената от Румен Радев декларация, в които се посочва, че Руската федерация носи отговорност за дестабилизирането на Източна Украйна, че застрашава териториалната цялост на Грузия, че се намесва във вътрешните работи и на Р Молдова: \"Тук също трябва да има ясен разяснителен режим какво се има предвид\", заяви Петков. По думите му в документа се говори и за приветстване на усилията за увеличаване на военното присъствие на НАТО в Черно море и Прибалтика, което не кореспондира с позицията на българското правителство по въпроса отпреди време. \"Нашият държавен глава сигурен ли е, че струпването, дрънкането на оръжия в региона, противопоставянето и нагнетяването на обстановката може да доведе до решаване на каквито и да е въпроси? Този текст също се нуждае от обяснение какво и как се има предвид от президентската администрация. Разбира се стои и въпросът тези действия съгласувани ли са с правителството. Говоря за подкрепата на този текст на декларацията, защото министър-председателят ни миналата година, ако не греша, обяви, че за него разполагането на допълнителни сили в Черно море не е решение\", заяви председателят на АБВ. По думите му подобни действия могат до увеличат напрежението в региона и да рефлектират директно върху българската икономика, особено в сектор туризъм. Той припомни, че редица европейски държави увеличават стокообмена и инвестиционните си взаимоотношения с Руската федерация, въпреки санкциите, наложени от ЕС и заяви, че очевидно вече на стария континент има умора от санкциите срещу Русия. Встрани от темата Румен Петков коментира и искането на АБВ за оставка на вътрешния министър Валентин Радев, като посочи, че се надява визитата му в Ботевград да не доведе до обвинения към ръководството на местното РУ, за което той с месеци не предприе никакви мерки за увеличаване на състава, въпреки сигналите и факта, че там има само една патрулна кола на разположение за опазване на реда и сигурността на гражданите, поради липсата на полицаи. \"Много се надявам, че господин Радев няма да падне до там, че да се разправи с, например, началника на РУ в Ботевград, с което да си измие по възможно най-нечистоплътен и недостоен начин ръцете за собственото си управленско и административно, несъстоятелно присъствие в МВР и за това, че той е лично виновен, няма друг термин за състоянието на РУ в Ботевград. Така, че се надявам да не се опита да адресира собствената си вина другаде и да потърси някаква изкупителна жертва\". \"Имам към министър Радев и още един въпрос. Вярно ли е, че починалият в \"Пирогов\" господин Пенчев е бил задържан от органите на МВР няколко дни преди саморазправата между него и избягалият от затвора Пелов? Вярно ли е, че тогава е намерено в него оръжие, а по силата на административната ни уредба и неговия статус в обществото, той не може да притежава оръжие? Питам вярна ли е тази информация и ако е така, кое е довело до това да не бъдат взети съответните санкциониращи мерки срещу починалия господин Пенчев\"?", "date": "2018.06.12", "title": "Румен Петков срещу Румен Радев: Защо президентът подкрепи декларация, че \"Русия продължава многостранните си дестабилизиращи действия и политики\""}
{"url": "https://trud.bg/%d0%bd%d1%8f%d0%bc%d0%b0-%d0%bd%d0%b0%d1%80%d1%83%d1%88%d0%b5%d0%bd%d0%b8%d0%b5-%d0%bd%d0%b0-%d0%b7%d0%b0%d0%ba%d0%be%d0%bd%d0%b0-%d0%b2-%d0%bf%d0%b8%d1%80%d0%b8%d0%bd/", "text": "Върховната прокуратура, в рамките на нейните правомощия, може да препоръча на Министерския съвет да приведе в законен вид договора за концесията на ски зона \"Банско\". Законодателството в сектора е изменяно много пъти и въпросното споразумение вече не отговаря на него - това заяви Румяна Арнаудова, говорител на ВП по време брифинг, предаде репортер на \"Труд\". Тя добави, че в случая с концесионния договор има разминаване на площите, записани в него и реално ползваните от концесионера Юлен АД. Но от думите й стана ясно, че това не е престъпление, а грешка, оставена да действа дълго време. Повод за пресконференцията бе да се отчете докъде е стигнала проверката за договора, след сигнал на Политическа партия \"Зелените\", която е едно с Коалицията \"За да остане природа в България\". Така наречените \"зелени\" от години саботират развитието на туризма у нас заради своите политически и финансови интереси. На брифинга Румяна Арнаудова обясни, че в продължение на 8 години в Министерския съвет са били наясно, че концесионият договор не отговаря на изискванията и има разминавания, но не е направено абсолютно нищо. Отделно, в рамките на 14 години в прокуратурата по казуса със ски зона \"Банско\" са постъпвали сигнали и има 18 отказа на прокурори да разследват. Тези сигнали са подавани основно в прокуратурата в Благоевград и са съдържали твърдения за незаконно застрояване от страна на Юлен. Тече служебен контрол (вътрешна проверка - б.а.) мотивирани ли са били отказите. Основният мотив на отказите бил, че няма данни за извършено престъпление. \"Част от сигнала на \"Зелените\" от 26.02 касаеше изследване на това кой е собственик на Юлен - изискахме от Софийския градски съд документи по отношение на регистрацията. Тези данни са публични. Търсят се и връзки, между собственика на Юлен и шефът на БФСки (Цеко Минев) - б.а.) Още нямаме резултати по тази проверка\", каза Румяна Арнаудова. В сигнала на ПП \"Зелените\" има и данни за Българска федерация ски, които са проверени и препратени към Софийската прокуратура. \"Българска федерация ски е получила 40 милиона лева помощи от Министерството на младежта и спорта. Прокуратурата изиска всички договори, от които се установява схемата, по която са се давали средствата\", каза Арнаудова. Тя обясни, че винаги БФСки кандидатства с проект, който мотивира с необходимост да се финансира обучението на деца. Имало и много случаи за искане на финансиране за участие на български скиори в международни състезания. Изчисленията на федерацията се давали в спортното ведомство. Там се създавала комисия, която разглеждала искането и излизала с предложение към министъра дали да има финансиране. След това министърът казвал \"да\" или \"не\". Ако отговорът бил положителен, се сключвал договор. \"По силата на договорите, които прегледахме, на БФСки е задължение, не само да отчете, че е изпълнила договорите, но и да отчета всички направени разходи. Според нас документите, които прегледахме, са неубедителни и е налице небрежност на служители на министерството. Затова сме пратили документите по компетентност в Софийската градска прокуратура, защото са налице данни за безстопанственост и прахосване на публични средства, вероятно извършени от лица от министерството\", обясни Румяна Арнаудова.", "date": "2018.06.12", "title": "Няма нарушение на закона в Пирин"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b8%d0%bd%d0%b0-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%bf%d1%80%d0%be%d0%bc%d0%b5%d0%bd%d0%b8%d1%82%d0%b5-%d0%b2-%d0%b7%d0%b0%d0%ba%d0%be%d0%bd/", "text": "Промените в Закона за туризма дават възможност за обединение на сектора. Министерството подкрепя идеята да има национално представителни организации, за това е и предвидена подобна възможност в измененията на нормативната база. Това каза министърът на туризма Николина Ангелкова на откриването на 5-ата годишна среща на Националния борд по туризъм. Министърът коментира, че е важно за работата на ведомството да има ясен и предвидим партньор и съвместно с него да се полагат усилия за устойчивото развитие на сектора. С промените на закона предлагаме да има по една национална организация за хотелите, за туроператорите и екскурзоводите, обясни министър Ангелкова. Те ще обединяват интересите на бранша и ще се утвърждават с решение на Министерския съвет. Ако успеем да постигнем това, ще е голям успех, защото сега има повече от 300 организации, коментира министърът. И допълни, че министерството е отворено за предложения, подкрепени от всички, защото то е балансьор. В събитието участваха Петър Кънев, председател на парламентарната Комисия по икономическа политика и туризъм, Красимир Гергов, председател на УС на Националния борд по туризъм (НБТ), Мартин Захариев, зам.-председател на НБТ, доц. д-р Румен Драганов, председател на Контролния съвет на НБТ, и десетки представители на бранша. Определяне на статута на националните курорти също е заложено в промените на Закона за туризма, като се предвижда и разработване на съответната поднормативна база, обясни министър Ангелкова. Тя коментира, че регионалното планиране е от ключово значение, за да се отговори максимално на нуждите на туристите и бизнеса. Министърът посочи още, че се предвижда да се обособят отделни зони, където има такива нужди и възможности, например парти зона и зона за семейна почивка. Така ще има предвидимост и когато туристите избират място за почивка, ще знаят какво да очакват, обясни министърът. Освен това се предвиждат правила за ясно определени ски зони и писти. Има точни регламенти и критерии, според които да се дефинират като такива, заяви министър Ангелкова. Тя уточни, че не бива да се очаква това да рефлектира върху други закони, които не са в компетенциите на Министерството на туризма. Важен елемент от законодателните промени е регламентирането на задълженията на общините по отношение на отчетността и техните отговорности в туризма, съобщи още министърът. Тя обясни, че кметовете трябва да имат ясно планиране за развитието на сектора и предвидени конкретни дейности. Трябва да има ясна отчетност на приходите от туристически данък и концесиите и за какво се изразходват тези постъпления. Измененията предвиждат въвеждането на изискване за задължително създаване на консултативни съвети към общините. С измененията на Закона за туризма се предвижда създаване на звеното на контрол към министерството, информира министърът. Тя уточни, че то има правомощия в последващия контрол за спазването на закона, като ще извършва регулярни и инцидентни проверки, ще прилага принудителни административни мерки и ще съставя актове за нарушения. Министърът заяви категорично, че няма да се нарушава работата на Комисията за защита на потребителите (КЗП) по отношение на функциите й за защита на правата на потребителите, и благодари за сътрудничеството на председателят на КЗП Димитър Маргаритов. Промените предвиждат още въвеждането на „Доброволен етикет за качество“, който може да се придобива от категоризираните места за настаняване, за хранене, туроператорите и туристическите агенти. Валидността му ще е 3 години, като ежегодно ще се прави проверка на придобилите този етикет и при нарушения сертификатът ще може да се обезсилва. Проектът на Закон за изменение и допълнение на Закона за туризма беше публикуван за обществено обсъждане през месец май и то ще продължи до 9 юли. Той може да бъде намерен на сайта на министерството и за нас е важно браншът да изпраща своите мнения и коментари, заяви министър Ангелкова. И допълни, че всички постъпили становища ще бъдат разгледани и взети под внимание. През месец май бяха приети първите промени в Закона за туризма. Тяхната цел беше транспониране на европейската директива за пакетните пътувания и намаляване на административната тежест. С приетите изменения отпадната 19 вида документи, които досега трябваше да се предоставят на хартиен носител, с което значително се облекчава работата на бранша. В момента се подготвят и изменения в наредбата за категоризация и прекатегоризация, с което се привежда в съответствие и поднормативната уредба, посочи министър Ангелкова. Тя каза, че с тях ще отпаднат паразитни изисквания, но ще се гарантира запазването на високото качество на услугите в сектора. Предвижда се промените в наредбата да са готови до края на годината. Стартирали сме разработването на платформа за онлайн подаване на документи за категоризация и прекатегоризация, информира министърът. И коментира, че това допълнително ще улесни работата на бизнеса. Министерството продължава работа по въвеждането на Единната система за туристическа информация (ЕСТИ). Процедурата за избор на изпълнител е на финалната права и скоро се очаква да има избран изпълнител за изработването й, каза министърът. Нашите очаквания са, че през следващия летен сезон ще има готова демо версия на ЕСТИ и ще има възможност пилотното въвеждане на системата, съобщи още министърът. Основен приоритет на правителството е образованието и реформата в тази система, за Министерството на туризма то също е от изключително значение и оказва влияние на развитието на сектора, съобщи министър Ангелкова. И уточни, че именно заради това беше създаден Междуведомственият съвет за кадрите в туризма, на който да се дискутират проблемите и да се търси балансираната форма за решение на проблема с липсата на кадри в сектора. Министърът обяви, че предстои и първо заседание на Съвет по комуникациите. Много е важно как се представят новините в сектора и целта на съвета е там да се обсъжда представянето на България. Важно е новините да са обективни, но и да изграждат привлекателен образ на страната, така че да се привличат повече туристи, коментира министър Ангелкова. Мога да ви уверя, че на всички мои срещи, проведени на Г20, Петербургския икономически форум и срещата на министрите с ресор туризъм на ЕС беше потвърдено мнението, че България става все по-привлекателна както за инвестиции, така и за посещения, пътувания и почивки, каза министърът. Доказателство за добрата инвестиционна среда са вложенията на световни хотелски вериги като Мариот и Хаят, както и инвестициите на Туи и Томас Кук по Черноморието. Водим разговори с „Four Seasons“ и други световни вериги, посочи още тя. И изрази увереността си, че с общи усилия ще успеем, само в партньорство може да превърнем България в спокойно и предпочитано място за туризъм, заяви още министър Ангелкова. В отговор на журналистически въпрос министърът информира, че това лято по родното Черноморие ще почиват между 1,6 млн. и 1,9 млн. българи. През сезон 2017 г. около 1,6 млн. българи са пътували към родното крайбрежие. Относно руските туристи тя информира, че има спад около 5 % в записванията до момента, но това не е крайна цифра, защото ситуацията е изключително динамична. Това, което имаме като уверение от моя колега Олег Сафонов, ръководител на Федералната агенция по туризъм на Русия, както и по време на разговорите на премиера Борисов с президента Путин, е, че България продължава да бъде на едно от първите пет места за предпочитана дестинация за руските туристи, заяви още министър Ангелкова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.12", "title": " Николина Ангелкова: Промените в Закона за туризма дават възможност определяне на статута на националните курорти"}
{"url": "https://trud.bg/%d1%87%d0%b5%d1%82%d0%b8%d1%80%d0%b8-%d0%b3%d0%be%d0%b4%d0%b8%d0%bd%d0%b8-%d0%b8-%d0%bf%d0%be%d0%bb%d0%be%d0%b2%d0%b8%d0%bd%d0%b0-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%bc%d1%8a%d0%b6/", "text": "Извършител на грабеж е осъден на четири години и шест месеца лишаване от свобода  при строг режим по обвинение на Окръжна прокуратура – Велико Търново. След внесен в съда обвинителен акт и постигнато в съдебната фаза споразумение А. И. се призна за виновен за това, че на 2 август 2014 г. в частен дом в стражишкото село Сушица, в съучастие със С. Й. , отнел 86 лева от мъж чрез заплашване и побой. Веднага след злодеянието, обвиняемият е напуснал пределите на страната, като от Окръжна прокуратура – Велико Търново е издадена Европейска заповед за арест и лицето е обявено за международно издирване. Установен е в Германия и германските власти са допуснали предаването на А. И. на българските власти. Екстрадирането му е отложено, заради водено в Германия наказателно преследване срещу същото лице във връзка с грабеж в Германия, извършен двадесет дни след грабежа в България. След приключването на делото в Германия, лицето е предадено за приключване на наказателното му дело и у нас. След постигнато споразумение в съдебната фаза А. И. е осъден на затвор, както и да заплати направените разноски по делото включително и разходите за издаването на ЕЗА. Споразумението има последици на влязла в сила присъда. Съучастникът му в грабежа е осъден веднага след деянието. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.12", "title": " Четири години и половина затвор за мъж, извършил грабеж и избягал в Германия\t\t\t"}
{"url": "https://trud.bg/%d1%83%d1%87%d0%b5%d0%bd%d0%b8-%d1%81%d1%8a%d0%b7%d0%b4%d0%b0%d0%b4%d0%be%d1%85%d0%b0-%d0%b8%d0%b7%d0%ba%d1%83%d1%81%d1%82%d0%b2%d0%b5%d0%bd-%d0%b8%d0%bd%d1%82%d0%b5%d0%bb%d0%b5%d0%ba%d1%82-%d0%bf/", "text": "Първият изкуствен интелект-психопат Норман вижда смърт навсякъде, предаде Франс прес. Той е създаден от американски учени, за да бъде обяснено на широката публика как се разработват алгоритми и да се привлече общественото внимание върху евентуални опасности, свързани с изкуствения интелект. “Когато хора казват, че изкуствен интелект е предубеден, виновникът не е самият алгоритъм, а използваните за създаването му данни.“, поясни създалият Норман изследователски екип от Масачузетския технологичен институт. „Това виждане е известно на учените, но е до голяма степен непознато на широката публика.“ Учените кръстили създадения от тях изкуствен интелект Норман, на убиеца психопат Норман Бейтс от филма “Психо” (1960) на Алфред Хичкок. Норман бил “захранен” единствено с изображения на хора, които са пред прага на смъртта, от интернет платформата Reddit. Учените създали и посветен на Норман сайт на адрес  . След това му били показани изображения на мастилени петна, както в психологическия тест на Роршах. Целта била да се разбере какво вижда Норман и отговорите му да бъдат сравнени с тези на друг изкуствен интелект, трениран по традиционния начин. Резултатите били тревожни – докато тренираният по традиционния начин изкуствен интелект вижда двама души, застанали прави един до друг, Норман вижда в същото мастилено петно човек, който се хвърля от прозорец. Докато Норман различава мъж, застрелян пред крещяща жена, другият изкуствен интелект забелязва мъж, който държи в ръка чадър. Представени са 10 примера с мастилени петна, придружени от отговорите на двете системи, като този на Норман винаги е страховит. Сайтът предлага на потребители на интернет също да се подложат на тест с мастилени петна и да изпратят отговорите си, за “да помогнат на Норман да се коригира”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.12", "title": " Учени създадоха изкуствен интелект-психопат"}
{"url": "https://trud.bg/%d0%b7%d0%b0%d0%bb%d0%be%d0%b2%d0%b8%d1%85%d0%b0-%d0%bd%d0%b0%d0%b4-30-%d0%bc%d0%b8%d0%b3%d1%80%d0%b0%d0%bd%d1%82%d0%b8-%d0%bd%d0%b0-%d1%80%d1%83%d0%bc%d1%8a%d0%bd%d1%81%d0%ba%d0%be-%d1%83%d0%bd%d0%b3/", "text": "Над 30 мигранти от Ирак, Афганистан и Иран, сред които и шест деца, бяха заловени днес от полицаите на граничния пункт Борш на румънско-унгарската граница при опит да излязат нелегално от Румъния, скрити в товарен камион, предаде Аджерпрес. Според съобщение на полицията в град Орадя 32-мата мигранти са били открити тази сутрин на граничния пункт Борш, скрити в регистриран в Турция ТИР, управляван от 56-годишен български гражданин. Според придружаващите документи камионът транспортирал ролки хартия от България, предназначени за търговско дружество в Германия. При щателна проверка на превозното средство граничните полицаи открили в ремаркето 21 мъже и пет жени на възраст между 19 и 40 години и шест деца на възраст между 1 и 10 години. Установено било, че те са граждани на Ирак, Афганистан и Иран, регистрирани като кандидати за убежище в Румъния. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.12", "title": " Заловиха над 30 мигранти на румънско-унгарската граница в ТИР, управляван от българин"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d1%82%d1%80%d1%83%d0%bf-%d0%bd%d0%b0-%d0%bc%d1%8a%d0%b6-%d0%b2-%d0%b1%d0%b5%d1%82%d0%be%d0%bd%d0%b8%d1%80%d0%b0%d0%bd%d0%b0-%d0%bc%d0%b8%d1%8f%d0%bb%d0%bd/", "text": "Труп на мъж бе открит в миялна машина, бетонирана в банята на жилище в Истанбул, съобщи турската частна телевизия НТВ. Във връзка със случая са задържани трима души, в т.ч. една жена. Полицията е получила сигнал, отнасящ се до апартамент в жилищен блок в квартала Фатих, където е изпратила екипи. При обиск на дома била открита залята с бетон миялна машина, в която е бил намерен трупът. Във връзка със случая са задържани трима души от жилището. Според информации единият от тях е подал сигнала в полицията. Смята се, че трупът е на тунизиец, който бил обявен за изчезнал в социалните медии. ", "date": "2018.06.12", "title": "Откриха труп на мъж в бетонирана миялна машина в жилище в Истанбул"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%bf%d1%80%d0%b8%d1%81%d1%82%d0%b8%d0%b3%d0%bd%d0%b0-%d0%b2-%d1%82/", "text": "Премиерът Бойко Борисов пристигна в Тел Авив. Той бе посрещнат от Н. Пр. г-жа Ирит Лилиан, извънреден и пълномощен посланик на Държавата Израел в Република България. В Ерусалим премиерът Борисов ще проведе среща с председателя на Американския еврейски комитет (АЕК) Дейвид Харис. По-късно Бойко Борисов ще участва в пленарната сесия на Глобалната конференция на Американския еврейски конгрес. Сигурността, борбата с тероризма и двустранните отношения в областите от взаимен интерес ще обсъди премиерът Бойко Борисов с израелския си колега Бенямин Нетаняху. От днес до 14 юни Борисов е на работни посещения в Израел и в Палестина. В Ерусалим освен с Нетаняху премиерът ни ще се срещне с президента Реувен Ривлин и с лидера на опозицията Исаак Херцог. В годината, в която отбелязваме 75-ата годишнина от спасяването на българските евреи, Борисов ще участва в пленарната сесия на Глобалната конференция на Американския еврейски конгрес и ще разговаря с президента на Световния еврейски конгрес Роналд Лаудер.", "date": "2018.06.12", "title": " Премиерът Бойко Борисов пристигна в Тел Авив (СНИМКИ)"}
{"url": "https://trud.bg/%d0%b3%d0%b5%d0%bd-%d0%be-%d0%b7-%d0%ba%d0%be%d0%bd%d1%81%d1%82%d0%b0%d0%bd%d1%82%d0%b8%d0%bd-%d0%bf%d0%be%d0%bf%d0%be%d0%b2-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb/", "text": "Темата за обществените поръчки е важна. Когато се касае за големи договори, които изискват визия за стратегическо сътрудничество по глобани въпроси, трябва да се прибегне към варианта за сключване на договор държава в държавата. Това коментира във Велико Търново ген.о.з.Константин Попов, председател на парламентарната комисия по отбрана, която проведе изнесено заседание в НВУ “Васил Левски”. Ген.о.з. Попов подчерта, че такъв е примерът с проекта за инвестиционен разход за придобиване на нов боен самолет. “Поради други съображения от Министерството на отбраната беше предложено и приехме техните аргументи, че трябва да се предприеме закупуване на нова бойна техника за Сухопътните войски и Военноморските сили по Закона за обществените поръчки /ЗОП/ или по изключение на ЗОП. Това означава, че има едни клаузи, които казват, че може да не се провежда процедура по Закона за обществените поръчки. Това означава, че ще се даде възможност на МО да избере най-подходящия вариант и работещ модел. Това са сложни процедури. Когато говорим за Сухопътни войски става дума за 150 различни машини с по 11 технически спецификации за всяка една машина. Освен това две системи за командване и една за управление на огъня. И след като МО е решило да следва тази процедура, даваме му шанс. Имаме доверие в това правителство и се надяваме, че то ще успее. Проектът за модернизация на Военноморските сили е точно по този метод с изключение”, обясни ген.о.з.Константин Попов. Бившият министър на отбраната и настоящ експерт Велизар Шаламанов подчерта: “Превъоражаването на армията не може да стане по ЗОП и 10-14 милиарда лева да бъдат похарчени като за дрехи или за картофи”. Преди началото на заседанието на Комисията по отбрана членовете му поднесоха венци и цветя пред паметника на Васил Левски в Националния военен университет. След това с едно минутно мълчание прочетоха паметта на загиналите пилоти от катастрофиралия вертолет МИ-17. Началникът на НВУ бригаден генерал Пламен Богданов запозна комисията с дейността на военния ВУЗ, структурата, с новите учебни планове, с обучението и реализацията на курсантите и студентите, с предстоящите ремонти на инфраструктурата на трите факултета.  На заседанието присъстваха публицистът и издател Иван Гранитски, както и академик Георги Марков. “Има българска армия – има българска държава, няма българска армия – няма българска държава. Бюджетът за армия трябва да е най-малко 2% от БВП на страната и това да стане незабавно“, заяви академик Марков. Според Иван Гранитски поне 4-5% от бюджета трябва да е за българската армия. Според него, на първо място трябва да бъде възстановена наборната служба и в това напълно подкрепя министъра на отбраната Красимир Каракачанов. „Армията, църквата и местната власт са фундамента на държавата“, посочи Иван Гранитски.  По думите му закриването на строителни войски е една от най-големия грешки, които държавата е допуснала. Той изтъкна, че страните членки от Европейския съюз трябва да се обединят около проблематиката с бежанците. “От 4 милиона, едва 8% са реалните бежанци, а другите са емигранти, които са спящи клетки. Разтревожени сме от това безхаберие на политиците. Престижът на българската армия трябва да се върне, а бюджетът да се увеличи. Държава, която няма армия, храни чужда армия“, допълни Иван Гранитски. “Получи се добър дебат с мнения на елитни личности, хора мислители и творци.  Основните акценти в дебата бяха, че очевидно трябват пари, но това не е единственото. Нужни са смислени идеи, дългосрочност и уважение”, обобщи в заключение ген.о.з. Константин Попов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.12", "title": " Ген. о. з. Константин Попов, председател на Комисията по отбрана: Превъоръжаването може и да не е по Закона за обществените поръчки"}
{"url": "https://trud.bg/%d0%b1%d1%81%d0%bf-%d0%b2%d0%bd%d0%b0%d1%81%d1%8f-%d0%b2%d0%be%d1%82-%d0%bd%d0%b0-%d0%bd%d0%b5%d0%b4%d0%be%d0%b2%d0%b5%d1%80%d0%b8%d0%b5-%d0%b7%d0%b0-%d1%81%d0%b8%d0%b3%d1%83%d1%80%d0%bd%d0%be%d1%81/", "text": "„На съвместно заседание на Изпълнителното бюро на БСП и на ръководството на парламентарната ни група, взехме решение за внасяне на вот на недоверие срещу правителството на Бойко Борисов на тема „Сигурност”. Това каза на пресконференция в централата на партията зам.-председателят на ПГ на „БСП за България” Драгомир Стойнев. Той добави, че надали ще има изненада сред българското общество за темата на вота. „Това, което се случва през последните дни и месеци, минава всякакви граници и хората не се чувстват сигурни в страната си”, обясни той. „Вотът ще бъде внесен самостоятелно и се надяваме на успех. Хората смятат, че не може да се живее в държава, в която се разстрелват данъчни инспектори, бизнесмен от Търново намира смъртта си в центъра на София, през летището влизат непроверени граждани, а искаме да сме член на Шенген. А случаят в Ботевград показа, че правителството не е способно да гарантира сигурността на гражданите в България”, каза още Драгомир Стойнев. „Започваме да готвим мотивите. Надявам се на успешен край. Повече по този начин не може да се живее в тази държава. Започваме да си спомняме мутренските времена”, заключи той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.12", "title": " БСП внася вот на недоверие за сигурността"}
{"url": "https://trud.bg/%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b8-%d1%83%d1%87%d0%b5%d0%bd%d0%b8-%d1%80%d0%b0%d0%b7%d1%80%d0%b0%d0%b1%d0%be%d1%82%d0%b2%d0%b0%d1%82-%d0%b8%d0%b7%d0%ba%d1%83%d1%81/", "text": "Американски учени разработват имплант, който имитира функциите на човешките бъбреци и може да спести на хиляди хора диализа и трансплантация, съобщи в. “Дейли мейл”. Имплантът е голям колкото чаша за кафе. Той пречиства непрекъснато кръвта, като за разлика от диализата не премахва от нея полезните захари, соли и витамини. Това става благодарение на биореактор от лабораторно култивирани живи бъбречни клетки. Той насочва отделените от кръвта съставки или към пикочния мехур, или ги резорбира като бъбрек. Учени от университета на Калифорния в Сан Франциско работят върху импланта от 20 години. Те приключват доклиничните тестове и са готови за изпитания с хора още от тази година. Първоначално ще бъде проверено дали материалите са безопасни, а до две години се надяват да имплантират устройството на малък брой пациенти. До навлизането на изкуствения бъбрек в практиката обаче ще минат още много години. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.12", "title": " Американски учени разработват изкуствен бъбрек"}
{"url": "https://trud.bg/%d0%b6%d0%b0%d0%bb%d0%b1%d0%b0-%d0%bc%d0%be%d0%b6%d0%b5-%d0%b4%d0%b0-%d0%be%d1%81%d1%82%d0%b0%d0%b2%d0%b8-%d0%b1%d0%b5%d0%b7-%d0%bf%d1%80%d0%b0%d0%b2%d0%b0-%d0%b2%d1%80%d0%b5%d0%bc%d0%b5%d0%bd%d0%bd/", "text": "В поредна административна каша е на път да затъне софийският район „Младост“ – недоволен от решението на Столичния общински съвет (СОС) да посочи Румен Русев за временен кмет, бившият пиар на администрацията Петър Кърджилов е подал жалба в съда. Той бе конкурент на Русев за поста. Ако мотивите на Кърджилов бъдат уважени и започне дело, правата на Русев като ръководител на района ще бъдат замразени до произнасянето на магистратите. Пред „Труд“ Румен Русев обясни, че е поискал среща с председателят на СОС Елен Герджиков, за да преценят какво да правят, ако този сценарий започне да действа. „Труд“ потърси за коментар и Герждиков, който заяви: „Не мога да кажа до какво ще доведе това обжалване. Ние сме си написали в законово установения срок нашето становище пред съда и искаме предварително изпълнение – срокът за произнасяне по това становище е 3 дни. Днес то ще бъде изпратено. Ще видим какво ще постановят магистратите. Ако те приемат предварителното изпълнение на решението на СОС, жалбата на Кърджилов няма да доведе до нищо“. Предварително изпълнение на решението на СОС означава, то да е в сила, дори когато има обжалване. Ако съдебният състав не одобри становището на Съвета, то „Младост“ пак ще остане без ръководител и не е ясно как ще  функционира администрацията при положение, че няма кой да разписва документите.", "date": "2018.06.12", "title": " Жалба може да остави без права временния кмет на „Младост“\t\t\t"}
{"url": "https://trud.bg/%d0%b8%d1%81%d1%82%d0%be%d1%80%d0%b8%d1%86%d0%b8-%d0%b8-%d0%b4%d0%be%d0%b1%d1%80%d0%be%d0%b2%d0%be%d0%bb%d1%86%d0%b8-%d1%81%d1%8a%d0%b1%d1%80%d0%b0%d1%85%d0%b0-%d1%81%d1%82%d0%b0%d1%80%d0%b8%d1%82/", "text": "Една уникална изложба със символите на тоталитаризма от времето, когато Варна беше град Сталин, откриха в Регионалния исторически музей.Годините са от 1949 до 1956. Градът се наименува на името на Йосиф Висарионович по времето на тогавашния кмет Гено Гутев, когато е въведена и купонна система поради дефицита на хранителни продукти. Показани са 21 фотодокументални табла със снимки и документи, както и 80 оригинални експоната от отдел “Най-нова история” под ръководството на главен уредник Златка Антова. Посетителите могат да видят велосипед “Диамант”, ,радиоприемник “Септември” шевна машина от 50-те, рокля от операта “Аида”, изпълнявана на сцената през 1956 г., тетрадка за спомени-лексикон, лента “Отличник”, попивателна и шише за мастило, дървени и пластмасови играчки, домино, банкноти и монети от емисии 1951-54 г. облигации, свидетелства за раждане и брак с печата на град Сталин, разпределителна карта за облекло и обувки, козметика и бански. Изложените слънчеви очила потвърждават, че модата при тях се връща от 50-те години на миналия век и др. През това време форсират развитието на тежката индустрия и се изгражда корабостроителният завод “Георги Димитров”. Прави се първа копка на курорта “Златни пясъци” и се строи първият хотел в “Св.Константин”, преименуван тогава на “Варна”. Изложбата”Аз бях жител на град Сталин” е по проекта, финансиран по програма “Европа за гражданите ” на ЕС, направление “Европейска памет за миналото”. В него участваха градовете в Източна Европа, носили името на съветския вожд-Брашов/Румъния/, Дунайварош/Унгария/, Кучова/Албания/ и Катовице/Полша/. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.12", "title": " Историци и доброволци събраха старите символи на тоталитарното минало\t\t\t"}
{"url": "https://trud.bg/%d1%83%d0%b6%d0%b0%d1%81-%d0%b7%d0%b0-%d0%bf%d1%80%d0%be%d1%81%d1%82%d0%b8%d1%82%d1%83%d1%82%d0%ba%d0%b8%d1%82%d0%b5-%d0%bd%d0%b0-%d1%81%d0%b2%d0%b5%d1%82%d0%be%d0%b2%d0%bd%d0%be%d1%82%d0%be/", "text": "Истински ужас удари руските проститутки, които се готвеха за слава на световното първенство. Вместо „ден година храни“ бардаците в страната ще бъдат затворени по нареждане на полицията. „ Повечето ще бъдем затворени – оплака се Ирина Маслова, шефка на организацията „Сребърна роза“, която се грижи за правата на жриците на любовта. – Русия иска да има чисто лице и в никакъв случай не желае да допусне проблеми с гостите.“ И докато проститутките се виждат в чудо за Мондиал 2018, германският национал Лерой Сане явно преглътна изваждането си от състава. В инстаграм приятелката му Кандис Брук пусна доста еротични снимки на звездата от калифорнийски плаж. На тях Сане целува страстно почти голата си половинка и държи телефон в ръка – все едно иска да покаже пренебрежение към селекционера Йоаким Льов. В германския отбор сексът около световното първенство е абсолютно забранен. „Всеки знае какви са правата му и че е част от пъзела“, размаха пръст Льов. Секс забрана наложиха и в тима на дебютанта Панама. „За съжаление докато сме в Русия, любовта ни е забранена – оплака се защитникът Харолд Кумингс, който играе в американския „Сан Хосе Ърткуейкс“. – С това започваха инструкциите, преди да ни обясняват за системата с видео съдии.“ В същото време в Русия разкриха, че Роналдо си има приятелка-фризьорка в Москва. Феномена от Бразилия бил забелязван твърде често в нейния салон, въпреки че няма толкова много коса за прически. За разлика от своите сънародници на Мондиал 2018 Роналдо вече два пъти е световен шампион и секс забрани с руски красавици няма. Легендарният нападател ще има основна роля при откриването на турнира на стадион „Лужники“ в четвъртък.", "date": "2018.06.12", "title": " Ужас за проститутките на световното"}
{"url": "https://trud.bg/%d0%b5%d0%b4%d0%bd%d0%b0-%d0%b3%d0%be%d0%b4%d0%b8%d0%bd%d0%b0-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d1%88%d0%be%d1%84%d1%8c%d0%be%d1%80-%d0%bd%d0%b0-%d1%82%d1%83%d1%80%d1%81%d0%ba%d0%b8/", "text": "Шофьор на турски ТИР, причинил катастрофа с един загинал и един ранен, е осъден след обвинение на Окръжна прокуратура – Велико Търново. Наказан е с 1 година затвор и две години лишаване от право да управлява МПС. О. А. е признат за виновен за това, че на 1 декември миналата година на пътя Русе – Велико Търново, при управление на влекач «Мерцедес Аксор» предприел неправомерно,при което ударил челно насрещно движещ се товарен автомобил „УАЗ 452“. Така причинил по непредпазливост смъртта на водача И. Й. /59 г/ и средна телесна повреда на возещия се на предната седалка С. Б. /51 г/. Признат е за виновен и за това, че като участник в пътно транспортно произшествие, при което са пострадали хора, не уведомил компетентната служба, не останал на мястото на произшествието, за да изчака пристигането на компетентните органи, не взел мерки за оказване помощ на пострадалите и избягал от местопроизшествието. Присъдата подлежи на обжалване пред Апелативен съд – Велико Търново. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.12", "title": " Една година затвор за шофьор на турски тир, убил човек при катастрофа и избягал"}
{"url": "https://trud.bg/%d0%b4%d0%b2%d0%b0-%d0%b4%d0%bd%d0%b8-%d1%88%d1%83%d0%bc%d0%b5%d0%bd-%d1%89%d0%b5-%d0%b1%d1%8a%d0%b4%d0%b5-%d1%80%d0%be%d0%ba/", "text": "Два дни, на 15 и 16 юни, Шумен ще бъде рок. Фестивалът „Шумен Рок“ е осъществената мечта на група ентусиасти и музиканти. Организаторите от Община Шумен и сдружение „Рок общество“ си поставят амбициозната задача да представят лицето на българския рок, като акцентът е върху авторската музика. Концертите в двата фестивални дни ще бъдат с продължителност над 6 часа, като на сцената ще се качат 17 банди. Това превръща „Шумен Рок“ в най-мащабния у нас фестивал за българска рок-продукция. Участие ще вземат и чуждестранни групи и музикалното събитието е и с международен характер. Идеята и желанието на „Рок общество“ и Община Шумен са освен почитателите на този тип музика да се насладят на нея, но и да се популяризира историческото и културното наследство на региона. Място на фестивала е Шуменското плато над града – магическо и изключително привлекателно, както за шуменци, така и за гостите на града. В дните на фестивала по панорамния път към паметник „Създатели на българската държава“ и в посока Стария град до паркинга на „Стъклото“ се въвежда еднопосочно движение за автомобили, съобщиха във вторник от общината. То ще важи от 14 часа на 15 юни до 03 часа на 16 юни и от 14 часа на 16 юни до 03 часа на 17 юни. На 14 юни в 8 часа стартира изграждане на сцената за концертите. Ще бъдат осигурени паркинги за групите и зрителите, места за палаткови лагери, ще има полиция, тоалетни и при нужда медицинска помощ. “Погрижили сме и за почистването на района след приключване на фестивала”, каза Десислава Златева, началник-отдел “Култура” в общината. Метални прегради ще ограждат мястото на рок събитието, защото е предвидена и входна такса. На място ще има каса за продажба на билети. Организаторите предоставят възможността за закупуване на еднодневен билет на стойност 15 лева. Хедлайнерът, който ще свири на 16 юни, е световноизвестната немската рок група BONFIRE. Ето и групите по часове:  15 юни 2018 г. THE LEFTIES 18.00 – 18.40  IGNORE THE HATE 18.50 – 19.30  BANDX 19.40 – 20.20  SEVI 20.30 – 21.10  ЕР ГОЛЯМ 21.20 – 22.00  ODD CREW 22.10 – 22.50  BUCOVINA 23.00 – 00.00  I.R.B. 69 00.10 – 00.50  СПРИ МА 01.00 – 01.40 16 юни 2018 г. ЕПИЗОД 18.00 – 18.40  BOOMERANG 18.50 – 19.30  M.A.C.K.S 19.40 – 20.20  BLUES TRAFFIC 20.30 – 21.10  FORGOT THE TEN 21.20 – 22.00  BONFIRE 22.25 – 23.55  CLAYMORE 00.10 – 00.50  ARSENIC 01.00 – 01.40 АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.12", "title": " Два дни Шумен ще бъде рок\t\t\t"}
{"url": "https://trud.bg/%d0%bd%d0%b5%d1%83%d1%82%d1%80%d0%b0%d0%bb%d0%b8%d0%b7%d0%b8%d1%80%d0%b0%d1%85%d0%b0-%d0%be%d1%80%d0%b3%d0%b0%d0%bd%d0%b8%d0%b7%d0%b8%d1%80%d0%b0%d0%bd%d0%b0-%d0%bf%d1%80%d0%b5%d1%81%d1%82%d1%8a%d0%bf/", "text": "Двудневната операция е проведена на 4 и 5 юни тази година от служители на ГДБОП и колегите им от няколко териториални служби, под надзора на Специализираната прокуратура, предаде МВР. Целта на операцията е пресичане и документиране дейността на организирана престъпна група, занимавала се с избягване и заплащане на данъчни задължения по Закона за данък върху добавената стойност. Разследвана е организирана престъпна група, ръководена от собственик и управител на търговско предприятие за производство и търговия с млечни изделия на територията на област Велико Търново. Според събраните данни той е организирал престъпната дейност и под контрола на групата е обезпечил регистрацията на десетки търговски дружества на подставени лица, като чрез осигуряван от тях документален поток неправомерно е приспадал данъчен кредит. Според установеното до момента в началния етап на разследването в рамките на 4 месеца търговецът е осуетявал плащането на ДДС в размер на 900 хил лв. Има информация, доказателства и насоки на работа, като вероятно в рамките на целия инкриминиран период размерът на данъчните задължения ще е по-голям, обясни зам.-административният ръководител и говорител на Специализираната прокуратура прокурор Даниела Начева. Работата е извършена в оперативен порядък предвид трудността при установяването на доказателства и представянето им пред съда с оглед взимането на мярка „задържане под стража“. Затова бе приложен нов подход – по-сериозна подготовка във фазата на предварителната проверка, така че още в първите дни след претърсванията, на съда да бъдат представени годни доказателства, за да бъде поискана мярка „задържане под стража“, добави прокурор Начева. Мярката е наложена на ръководителя на групата – собственика на предприятието, като е важно да се уточни, че за ръководство на организирана престъпна група и осуетяване на плащането на данъчни задължения в особено големи размери, законът предвижда освен лишаване от свобода и конфискация на имущество. Затова днес в Специализирания наказателен съд е внесено искане за налагане на запор върху движимо и недвижимо имущество на извършителя на данъчното престъпление. По делото предстои да бъдат обвинени още двама, като на единия вече е предявено обвинение за участие в организирана престъпна група. Установено е, че единият от тях е осигурявал фактури, по които не са били налице реални доставки и въз основа на тях дружеството – ползвател на предимството от данъчната измама, е приспадало данъчен кредит. В последните 2,5 г. производителят е реализирал търговски оборот за над 50 млн. лв, а е платил данъчни задължения от 47 хил. лв. Неплатен данък за 900 хил. лв. е установен като неплатен за период от само четири месеца – от януари до април включително тази година. Предстои проверката на период от юни 2017 до април 2018, като досега е установено, че ръководителят на групата и сложната схема на данъчна измама ползват различни механизми за осуетяване на данъчни задължения. Борбата с тези престъпления е важна с оглед осигуряването на предимство на определени търговци в определен сегмент от пазара, както и заради щетите върху бюджета и генерирането по незаконен начин на огромни приходи за кратки периоди. В хода на операцията, проведена на територията на областите Русе, Пазарджик, София, Велико Търново и Търговище, са извършени действия по разследването на 21 недвижими имота – 14 офиса на фирми и счетоводни кантори и 8 адреса на физически лица. Извършени са и 14 лични обиска иззети са компютърни системи, счетоводни и други документи, които имат отношение към разследването. От имот в софийското с. Бистрица са иззети схеми, онагледяващи престъпната дейност, разпитани са множество свидетели, допълни наблюдаващият прокурор Кирил Пейчинов. Около една година задълбочени усилия отне предварителната работа по случая, реализирана от служителите на отделите „Контрабанда“ и „Разследване“ – ГДБОП. Възприехме нов подход при разследването на престъпления срещу данъчната система и заложихме много на предварителната подготовка, за да постигнем много бързо повдигане на обвинения, поясни заместник директорът на ГДБОП ст.комисар Стефан Джолев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.12", "title": " Неутрализираха организирана престъпна група за данъчни престъпления"}
{"url": "https://trud.bg/6000-%d0%bb%d0%b8%d1%82%d1%80%d0%b0-%d0%bd%d0%b5%d0%bb%d0%b5%d0%b3%d0%b0%d0%bb%d0%b5%d0%bd-%d0%b0%d0%bb%d0%ba%d0%be%d1%85%d0%be%d0%bb-%d1%81%d0%bf%d0%b8%d0%bf%d0%b0%d1%85%d0%b0-%d0%bc%d0%b8%d1%82/", "text": "Служители на Митница Лом задържаха 6000 литра етилов алкохол, пътуващ с фалшиви документи към Европейския съюз /ЕС/. Контрабандната стока е била маскирана като медицински химикал, съобщиха от Агенция \"Митници\". Незаконната пратка е била заловена на 8 юни около 3.30 часа от мобилен екип на Митница Лом в района на Дунав мост 2. Униформените служители спрели за проверка камион с българска регистрация, който по документи превозвал различни стоки за страна от ЕС. При проверката на документите инспекторите установили , че един от товарите е обявен като медицинска тинктура - индиго кармин, използван за изследване на бъбреците. На проверяващите направило впечатление огромното количество течност, натоварена в 6 ПВЦ-куба с вместимост по 1000 л, както и фирмата изпращач. При отварянето на един от кубовете служителите установили, че течността е синя на цвят, с характерния мирис и физически показатели на етилов алкохол. Направеното замерване с техническо средство показало 96.3 алкохолни градуса . Митничарите са взели проби за лабораторен анализ. Пратката е задържана в склад на Митница Лом. Работата по изясняването на случая продължава. ", "date": "2018.06.12", "title": "6000 литра нелегален алкохол спипаха митничари на Дунав мост 2"}
{"url": "https://trud.bg/%d0%bc%d0%be%d0%bb%d0%be%d0%b2%d0%b5%d1%82%d0%b5-%d1%80%d0%b0%d1%81%d1%82%d0%b0%d1%82-%d1%81%d0%bf%d0%be%d1%80%d0%b5%d0%b4-%d0%b4%d0%be%d1%85%d0%be%d0%b4%d0%b8%d1%82%d0%b5/", "text": "Моловете в България тепърва ще се увеличават с нарастване на доходите на населението. България е сред страните с най-малка гъстота на търговските центрове в Европа през 2017 г., показва докладът „Европейски търговски центрове“ на консултантската компания Cushman & Wakefield. Оказва се, че моловете в страната не са никак много, а напротив, изоставаме и по този показател. Но с нарастването на доходите покупателната способност на населението ще расте, което пък е основният двигател за нарастване на заетите търговски площи. В България на 1000 души население се падат 103 кв. м брутна отдаваема търговска площ. По-малка концентрация има само в Гърция – 56 кв. м, Сърбия – 88 кв. м, и Босна и Херцеговина – 98 кв. м. В северната ни съседка Румъния на 1000 души население се падат 107 кв. м брутна отдаваема площ, пише в доклад. Норвегия е европейската страна с най-голяма гъстота на търговските центрове с 857 кв. м брутна отдаваема площ на 1000 души население през миналата година. Следват Естония със 725 кв. м и Люксембург с 594 кв. м. А именно Норвегия и Люксембург са едни от страните с най-висок жизнен стандарт в Европа. Ситуацията в България съществено се променя през последните години. Преди 10 години на 1000 души от населението са се падали под 30 кв. м брутна отдаваема площ. Но с нарастване на доходите се увеличават и моловете, като строителството на нови търговски центрове продължава. Един от големите нови проекти в Европа е търговският център Delta Planet във Варна, който трябва да отвори врати през втората половина на тази година и ще разполага с площ от 40 хил. кв. м. Най-големият нов търговски център, който ще се появи на Стария континент в следващите две години, е Garden Mall в руския град Митичи, Московска област. Той ще се простира на площ от 144 хил. кв. м и се очаква да отвори врати през 2019 г. Като цяло обаче развитието на търговски центрове в Европа се забавя, като завършените обекти са намалели с 23% на годишна база до 3,8 млн. кв. м през 2017 г., пише в доклада. Общата площ на търговските центрове в Европа достига 166,5 млн. кв. м в началото на 2018 г., което представлява ръст от 2,3% на годишна база. Площта на търговските центрове в Западна Европа е 109,7 млн. кв. м, докато в Централна и Източна Европа тя достига 56,8 млн. кв. м. Миналата година Турция е изместила Русия като най-активния пазар за търговски центрове. През втората половина на годината страната е добавила 495 хил. кв. м търговски площи, като изпреварва Русия с 330 хил. кв. м нови търговски площи и Полша с 298 хил. кв. м. Променящото се поведение на потребителите и разрастването на електронната търговия са създали трудна среда, но също и възможности за собствениците на търговски центрове и продавачите на дребно. В следващите две години се очаква да се появят нови търговски центрове с обща площ от 6,6 млн. кв. м. Като прогнозите са да се запази тенденцията от последното десетилетие Западна Европа да изостава от ЦИЕ в добавянето на нови търговски площи. “Вниманието на предприемачите сега е насочено към качествените и мултифункционални пространства. Те смятат мултифункционалността за ключов компонент на успешния търговски център, като комбинацията от търговия на дребно, възможности за прекарване на свободното време и забавления създава места, които все още нямат аналог онлайн“, казва авторът на доклада Силвия Джодловски, старши анализатор в Cushman & Wakefield.   Франция и Испания са начело в Западна Европа Франция е била най-активната страна в Западна Европа от гледна точка на откриване на нови търговски центрове, като е добавила над 326 хил. кв. м нови площи през миналата година, пише в доклад на консултантската компания Cushman & Wakefield. Но зрелостта на пазара и значителното съществуващо предлагане на магазини са довели до спад с 28% на новопостроените търговски центрове в сравнение с 2016 г. В Испания рекордните 82,4 млн. туристи през 2017 г. са оказали положително въздействие върху развитието на търговските центрове, тъй като търсенето от търговци на дребно и инвеститори е нараснало. Испания е на второ място в Западна Европа по строителство на нови търговски центрове през миналата година с 210 хил. кв. м нови площи и е на второ място по брой нови проекти за 2018-2019 г. Във Великобритания по-слабото търсене от търговци на дребно извън първокласните локации и свръхпредлагането на търговски площи са довели до спад с 23% на новите търговски центрове, като там са завършени едва 120 хил. кв. м през 2017 г. Германия е регистрирала спад от 82% през миналата година, тъй като рестриктивното законодателство в областта на планирането е ограничило развитието на нови търговски центрове извън града. Хелзинки, Париж, Люксембург, Мадрид и Марсилия са петте най-силно развиващи се пазари на търговски площи в Западна Европа.   Истанбул и Москва с най-много проекти През 2017 г. Русия е била втората най-привлекателна страна в Европа от гледна точка на строителството на търговски центрове, въпреки че завършените площи на годишна база са намалели от 1,6 млн. кв. м през 2016 г., на 0,6 млн. кв. м през 2017 г., посочват от консултантската компания Cushman & Wakefield. Това отчасти се дължи на икономическата криза през 2014 г., когато броят на започнатото строителство на нови проекти намаля значително и доведе до относително уравновесяване на търсенето и предлагането през 2017 г. Структурата на подготвяните проекти за 2018 г. показва, че предприемачите са изместили вниманието си от мащабни проекти към по-малки търговски центрове. Строителството на молове в Турция е нараснало значително през миналата година с 1,1 млн. кв. м нови площи, което я превръща в най-активната страна в Европа от гледна точка на строителството с 47% от общо завършените търговски площи в ЦИЕ през 2017 г. Подготвяните нови проекти в Турция през 2018-2019 г. включват 1,4 млн. кв. м нови площи, като приблизително 70% от тях се намират в Анкара и Истанбул. Очаква се относително забавяне на активността заради по-слабата икономическа среда и приближаването на нивата на насищане на някои части от пазара. В Централна Европа новооткритите търговски площи са намалели с 20% през 2017 г., но подобряващата се икономическа среда води до по-високи заплати и ръст на продажбите на дребно в региона. Това е задържало интереса на международните вериги и е подкрепило развитието на търговски центрове в Полша, Чехия и Словакия, отбелязват от Cushman & Wakefield. В топ пет на градовете от Централна и Източна Европа с най-много нови търговски центрове, които ще отворят врати през 2018 и 2019 г., попадат Истанбул, Москва, Анкара, Варшава и Талин. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.12", "title": " Моловете растат според доходите\t\t\t"}
{"url": "https://trud.bg/%d0%b3%d0%be%d1%82%d0%b2%d1%8f%d1%82-%d0%b5%d0%b4%d0%b8%d0%bd%d0%b5%d0%bd-%d1%81%d1%82%d0%b0%d0%bd%d0%b4%d0%b0%d1%80%d1%82-%d0%b7%d0%b0-%d0%b7%d0%b4%d1%80%d0%b0%d0%b2%d0%b5%d0%bd-%d0%ba%d0%be%d0%bd/", "text": "Здравният контрол по границите в ЕС ще се подчинява на общи правила и практики. Единният стандарт ще подготвят експерти от 15 страни в рамките на 3-годишен проект, чието начало бе поставено на работна среща край Варна. “Мобилността непрекъснато се увеличава заради евтиния самолетен транспорт и мигрантската вълна. Затова целта е във всяка ситуация здравните работници от всички европейски страни да действат бързо и по еднакъв алгоритъм”, поясни преди началото на срещата зам.-министърът на здравеопазването Светлана Йорданова. Според нея при засичане на човек с инфекциозна болест и сега здравните власти са длъжни да извършат мащабно разследване – да идентифицират пациента, да установят през коя граница е минал, с кого се е срещал и светкавично да споделят информацията с колегите си. “Имахме няколко подобни случаи с болни от морбили. Справяме се много добре и реагираме по-бързо от съседките ни Румъния и Гърция”, коментира Йорданова. Според нея чрез проекта страната ни ще получи шанс да оборудва границите с термоуреди и друга техника за прецизен контрол. Единният стандарт ще засегне всички видове транспорт по границите – морски, въздушен, сухопътен и железопътен. След като експертите обобщят общите правила за здравен контрол, те ще бъдат предложени на ЕК, за да ги приеме. В рамките на проекта е предвидено и обучение на кадри, допълни Йорданова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.12", "title": " Готвят единен стандарт за здравен контрол по европейските граници"}
{"url": "https://trud.bg/%d1%81%d1%82%d0%b0%d1%80%d0%be%d0%b7%d0%b0%d0%b3%d0%be%d1%80%d1%86%d0%b8-%d1%81%d0%b5-%d1%81%d1%8a%d1%81%d1%82%d0%b5%d0%b7%d0%b0%d0%b2%d0%b0%d1%82-%d0%b7%d0%b0-%d0%bd%d0%b0%d0%b9-%d0%bf%d0%be%d0%b4/", "text": "Община Стара Загора организира фотоконкурс за всички в града, които се грижат и превръщат междублоковите си пространства в приветливи и уютни места. Снимките на обектите да се изпратят до 30 юни като лично съобщение до страницата във фейсбук на Дирекция \"Транспорт, чистота и екология\" към Община Стара Загора. Необходимо е да се посочи точен адрес, лице и телефон за контакт. Снимките ще бъдат публикувани на 1 юли в социалната мрежа, където всеки един старозагорец и ценител на природата, грижата и сръчността ще може да даде своя. Конкурсът ще приключи на 15 юли, а най-добрите междублокови пространства ще бъдат обявени на 16 юли. Първите три от тях ще получат от Община Стара Загора дървесна, цветна и храстова растителност и паркова мебел.", "date": "2018.06.12", "title": "Старозагорци се състезават за най-поддържано междублоково пространство"}
{"url": "https://trud.bg/%d0%bf%d1%80%d0%b5%d0%b4%d1%81%d1%82%d0%b0%d0%b2%d1%8f%d1%82-%d1%80%d0%b5%d0%bf%d0%bb%d0%b8%d0%ba%d0%b0-%d0%bd%d0%b0-%d0%bf%d1%80%d0%b0%d0%b8%d1%81%d1%82%d0%be%d1%80%d0%b8%d1%87%d0%b5%d1%81%d0%ba/", "text": "Реновираната археологическа експозиция в Историческия музей в Горна Оряховица ще бъде открита в събота. Новите съоръжения имат за цел да създадат благоприятна среда за съхраняване и представяне на движимото културно наследство. В модерната зала за първи път ще намерят място предмети с научна стойност, съхранявани до момента в хранилището. Новата експозиция ще представи и най-ценните находки от подновените през 2015 г. разкопки на крепостта Ряховец.  Археологическите занимания с деца и семейства ще бъдат обогатени с нов интерактивен пъзел с магнитни фотоси от теренните проучвания. Чрез него посетителите могат да търсят и сглобяват части от устройството и историята на емблематичната горнооряховска крепост. В обновената експозиция също така ще бъде представена реплика на праисторически вертикален стан. С него всички желаещи ще могат да се докоснат и опознаят най-ранните ръчни техники при тъкането. Организаторите са предвидили много изненади за участниците в откриването. Всеки посетител ще получи като сувенир старинен хрисовул с восъчен печат, като името ще бъде изписвано на ръка от старовремски монах калиграф. Непосредствено след откриването ще започне първото издание на новата лятна музейна игра „Експонатите разказват”. В нея най-добрите търсачи на предмети ще си тръгнат с награди. С откриването на обновената археологическа експозиция се поставя началото на петия сезон от „Семейни съботи в музея”. Летните занимания за деца и родители ще продължат всяка събота от 16 юни до 15 септември. Предвидени са нови интересни занимания, творчески ателиета и игри с награди. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.12", "title": " Представят реплика на праисторически вертикален стан в музея в Горна Оряховица\t\t\t"}
{"url": "https://trud.bg/%d0%b8%d0%b7%d0%b7%d0%b5%d1%85%d0%b0-%d0%b3%d0%be%d0%bb%d1%8f%d0%bc%d0%be-%d0%ba%d0%be%d0%bb%d0%b8%d1%87%d0%b5%d1%81%d1%82%d0%b2%d0%be-%d0%bc%d0%b0%d1%80%d0%ba%d0%be%d0%b2%d0%b8-%d1%81%d1%82%d0%be/", "text": "Вчера криминалисти на РУ-Пещера предприели претърсване на складово помещение, стопанисвано от 45-годишен местен жител, съобщи МВР. В помещението са открити общо 45 денка, съдържащи различни по вид артикули – спортни обувки, чанти, облекла. Стоките били обозначени с марките на реномирани фирми. За артикулите не били представени нужните документи за произход, както и разрешение за търговията им от правопритежателя. На място е извършен оглед, откритите артикули са иззети, материалите по случая са докладвани на Районната прокуратура. Работата по случая продължава в рамките на воденото полицейско производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.12", "title": " Иззеха голямо количество маркови стоки без документи за произход"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-6000-%d0%bb%d0%b8%d1%82%d1%80%d0%b0-%d0%bd%d0%b5%d0%bb%d0%b5%d0%b3%d0%b0%d0%bb%d0%bd%d0%be-%d0%bf%d1%80%d0%b5%d0%bd%d0%b0%d1%81%d1%8f%d0%bd/", "text": "Служители на Митница Лом задържаха 6000 литра етилов алкохол, пътуващ с неверни документи към страна от ЕС, информира Агенция “Митници”. На 08.06.2018 год. около 03.30 часа мобилен екип на Митница Лом, работещ в района на Дунав мост 2, спира за проверка камион с българска регистрация. По документи товарният автомобил превозвал различни стоки за страна от ЕС. При проверка на документите инспекторите установили , че един от товарите е обявен като медицинска тинктура – индиго кармин, използван за изследване на бъбреците. На проверяващите направило впечатление огромното количество течност, натоварена в 6 ПВЦ-куба с вместимост по 1000 л, както и фирмата изпращач. При отварянето на един от кубовете служителите установили, че течността е синя на цвят, с характерния мирис и физически показатели на етиловия алкохол. Направеното замерване с денситометър е отчело 96.3 алкохолни градуса. Взети са проби за лабораторен анализ. Пратката е задържана в склад на Митница Лом. Работата по случая продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.12", "title": " Задържаха 6000 литра нелегално пренасян спирт в района на Дунав мост 2"}
{"url": "https://trud.bg/%d0%b7%d0%b0%d0%bc-%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%81%d0%be%d1%84%d0%b8%d1%8f-%d0%b5%d0%b2%d0%b3%d0%b5%d0%bd%d0%b8-%d0%ba%d1%80%d1%83%d1%81%d0%b5%d0%b2-%d0%bf%d1%80%d0%be%d0%b2/", "text": "Извършва се цялостна рехабилитация на пешеходния подлез на кръстовището на бул. \"България\" и бул. \"Акад. Иван Гешов\", който е един от най-натоварените, а с изграждането и на новата метростанция от третия лъч ще поеме повече пешеходно движение, съобщават от Столична община. \"Инвестираме в основния ремонт на подлеза 1.2 млн. лв.\" Това каза заместник-кметът на София Евгени Крусев при проверка ремонта на подлеза. \"Работата започна от началото на този месец и се изпълнява в срок. Извършва се подмяна на изключително амортизираната електрическата инсталация, изгражда се нов окачен таван, санират се всички облицовки, настилки, ремонтират се стъпалата и подходите. Предвижда се и изграждане на видеонаблюдение.\" Подлезът ще осъществява връзка и с пероните на бъдещата метростанция на бул. \"България\" от третия лъч на метрото, което се изгражда в момента с помощта на тунелопробивна машина. Предстои да започне ремонт на пешеходния подлез и на ул. \"Александър Екзарх\" и бул. \"Ботевградско шосе\", където също ще се направи цялостно обновяване и ще се изгради видеонаблюдение. На 1 юли ще започне ремонт на участъка от релсовия път и пероните на бул. \"България\", които не са рехабилитирани. За времето на ремонта около месец и половина ще бъде спряно движението на трамваите по бул. \"България\" и ще се осигури заместваща автобусна линия. Провежда се процедура за изпълнител за ремонт на бул. \"България\", след което ще се прецени организацията на работата. От 1 юли ще започне ремонт и на бул. \"Васил Левски\" между Ректората и бул. \"Патриарх Евтимий\". От юли ще започне и ремонта и на моста на ул. \"Даскал Стоян Попандреев\".", "date": "2018.06.12", "title": "Зам.-кметът на София Евгени Крусев провери ремонта на пешеходния подлез на кръстовището на бул. \"България\" и бул. \"Акад. Иван Гешов\""}
{"url": "https://trud.bg/%d0%b4%d0%b6%d0%be%d0%b2%d0%b0%d0%bd%d0%b8-%d1%82%d1%80%d0%b8%d0%b0-%d1%81%d0%bf%d0%b0%d1%81%d0%b8%d1%82%d0%b5%d0%bb%d0%b5%d0%bd-%d0%bf%d0%be%d1%8f%d1%81/", "text": "Това се случи след като три месеца се бяха водили коалиционни преговори, изглаждали предизборни платформи и консултирали членове и избиратели с допитвания и анкети, докато се сформира възможен кабинет, оглавен от Джузепе Конте. Големият препъни-камък накрая обаче се оказа изборът на двамата партийни лидери и кандидат-вицепремиери, Лиуджи ди Майо и Матео Салвини, за министър на икономиката и финансите. В състоянието на Италия, практически най-отговорния пост в кабинета, спрямо позициите на страната в ЕС и Еврозоната. И точно толкова рисков фактор за последните. Предложеният икономист Паоло Савона бе известен евроскептик и привърженик на излизането на Италия от Еврозоната. С което резюме президентът Матарела просто отказа да го одобри за поста и върна Ди Майо и Салвини обратно пред чертожната дъска. Двамата помрънкаха ден-два пред камерите, дадоха шанс на съпартийци и привърженици също да го направят, отново заговориха за импийчмънт на държавния глава, но в крайна сметка се взеха в ръце и предложиха нов кандидат за министър на финансите. Този път достатъчно приемлив за президента Матарела, за да даде одобрението си на новия кабинет, начело с Джузепе Конте като министър-председател. При това точно навреме, за да може Италия да има свой представител на най-високо ниво на завършилата преди ден в Канада среща на Седемте най-индустриално развити държави в света (Г-7). Където, както вече знаем, единствен от всички световни лидери само италианският премиер Конте е намерил общ език (според някои наблюдатели дори се сприятелил от пръв поглед) с президента на САЩ Доналд Тръмп. Последното едва ли може да се тълкува като много превратно, но да не се разсейваме! Фактът е, че нямаше да се случи, ако зад гърба на Конте у дома, начело на финансите и икономиката на Италия, от няколко дни не беше заложил авторитета си на икономист и университетски преподавател Джовани Триа. Малко познат и на Ботуша професор по икономика, без партийна принадлежност, който в неделя даде първото си интервю като министър за италианския всекидневник “Кориере дела Сера”. С ясната цел да успокои финансовите пазари, които претърпяха трус след първия неуспешен опит на новото италианско правителство да получи одобрението на президента. И съща така да даде сигнал на европейските партньори, че въпреки мрачните предсказания, с които започва управлението си, правителството на Конте няма да позволи публичните разходи да излязат извън контрол и няма и да си помисля да повдига въпроса за възможно излизане на Италия от Еврозоната. Бюджетният дефицит на Италия възлиза на 2,3 трилиона евро или 132% от Брутния вътрешен продукт (БВП) на страната  – само Гърция я “изпреварва” в това съотношение от всички страни в Еврозоната. По думите на Триа правителството на Италия ще работи за намаляване на дефицита посредством стимулиране на икономическия ръст, основано на структурни реформи, които да доведат до по-добри условия за привличане на инвестиции и създаване на работни места. Друг фокус на работата му ще е борбата с укриването на данъци и въвеждането на по-стриктни и строги наказания за нарушителите, което е голямо предизвикателство за Италия. С едно наум, че коалиционните правителства на Ботуша традиционно отбелязват тържествено всеки три месеца, в които са още на власт; и това, което управлява конкретно, наречено от опонентите си “Коалицията Франкенщайн”, е със съвсем реални шансове да не завърши годината – да разкажем за човека, който го спаси от удавяне преди да е влязло във водата. За нататък …, кой знае?! Джовани Триа е роден на на 28 септември 1948 г. в Рим. От професионалната му биография знаем, че е завършил право в престижния университет “Сапиенза” във Вечния град, където по-късно е професор по икономика, макроикономика и история на икономическата мисъл. Преподавал е в университета в Перуджа, а до заемането на поста министър на икономиката и финансите на Италия е декан на факултета по икономика на “Римски университет Тор Вергата”, където е професор по политическа икономия. За 35-те си години професионален и академичен опит Джовани Триа е работил изключително върху формулировката и управлението на макроикономически модели за икономическо прогнозиране, както и симулации на икономически политики. Несъмнено ще има възможност да поразсъждава върху практическото приложение на някои от теориите, върху които е работил. До есента, когато трябва да представи икономическите си стратегии за управлението на страната.   Италианците губят доверие в Брюксел Допитване за вестник “Кориере дела Сера” от миналата седмица показва, че 56% от запитаните отговарят с “не” на въпроса имат ли доверие в ЕС, докато само 34 на сто отговарят с “да”, с 10 процента “нерешени”. Въпреки това 55% от запитаните биха гласували “за оставане” на Италия в ЕС, срещу едва 29 на сто “за излизане”, ако бъде организиран подобен референдум, като този който се проведе преди точно две години във Великобритания. Все фактори, с които новият министър на финансите на Италия Джовани Триа ще трябва да се съобразява, докато балансира идните месеци между общественото недоволство и изискванията от Брюксел.   За него Трудна му е задачата Имам огромно уважение към Джовани Триа. Но той ще трябва да намери начин да помири нуждата от намаляване на държавния дълг с исканията за прилагане на всичките (предизборни) обещания, които бяха направени, в платформата на движението “Пет звезди”. А това въобще няма да е лесна задача.   Предупреждение е за Брюксел Назначаването на Джовани Триа за министър на икономиката и финансите на Италия е предупреждение за възможна имплозия на Еврото, ако не бъде реформирано. Особено в частта за фиксираните обменни курсове, които са в сърцето на единната европейска валута. И че бъдещите отношения на Рим с Брюксел ще са много по-напрегнати, отколкото тези на предишните италиански администрации.   Разбива илюзиите Триа разглоби на съставните им части – една по една – всичките фантастични рецепти, върху които чираците-магьосници Салвини и Ди Майо бяха изградили електоралния си консенсус. Както и множество различни безсмислия, повтаряни всекидневно от телевизионните екрани от представители на управляващото мнозинство.", "date": "2018.06.12", "title": " Джовани Триа – Спасителен пояс"}
{"url": "https://trud.bg/%d1%81%d0%b0%d0%bc%d0%be%d0%bb%d0%b5%d1%82-%d0%b8%d0%b7%d1%87%d0%b0%d0%ba%d0%b0-%d0%b0%d0%bb%d0%b8%d0%b3%d0%b0%d1%82%d0%be%d1%80-%d0%b4%d0%b0-%d0%bf%d1%80%d0%b5%d1%81%d0%b5%d1%87%d0%b5-%d0%bf%d0%b8/", "text": "Самолет изчака алигатор да пресече пистата на международното летище в Орландо, Флорида, преди да се придвижи до мястото за слизане на пътниците, съобщи Асошиейтед прес. Антъни Веларди от пътниците е заснел как едрото влечуго спокойно върви по пистата към близко езеро. Той е качил видеото във Фейсбук, като е уточнил, че командирът на полета е чакал пет минути, преди да придвижи самолета до ръкава. \"Ако искате вярвайте, но на пистата има алигатор и го чакаме да пресече\", заявил пилотът, обяснявайки защо самолетът се бави. Алигаторът не е причинил други проблеми. Летищните власти са изпратили сервизен камион до езерото, за да предотврати евентуално връщане на алигатора на пистата. ", "date": "2018.06.12", "title": "Самолет изчака алигатор да пресече пистата (ВИДЕО)"}
{"url": "https://trud.bg/%d0%b4%d0%b6%d0%be%d1%88%d1%83%d0%b0-%d0%b8-%d1%83%d0%b0%d0%b9%d0%bb%d0%b4%d1%8a%d1%80-%d1%81%d0%b5-%d1%80%d0%b0%d0%b7%d0%b1%d1%80%d0%b0%d0%bb%d0%b8-%d0%b7%d0%b0-%d0%b4%d0%b2%d0%b0-%d0%bc%d0%b0%d1%87/", "text": "Антъни Джошуа и Дионтей Уайлдър са постигнали съгласие за два мача помежду си, обяви мениджърът на британския боксьор Еди Хърн. Първият се очаква да е в края на тази година във Великобритания, а реваншът - догодина в САЩ. Първият бой ще е и обединителен в тежка категория, тъй като Джошуа държи поясите на WBA, IBF, WBO и IBO, а американецът е шампион във версия WBC. \"Днес дори се съгласих с предложението им първият мач да е във Великобритания - заяви Уайлдър. - Но моята оферта да дам на Джошуа 50 милиона долара за среща в САЩ остава в сила.\" Хърн се надява да организира бой на \"Уембли\" през октомври или ноември. Той обаче е наясно, че трябва да вмести в графика на боксьора си и защита на титлата на WBA срещу задължителния претендент Александър Поветкин (Русия).", "date": "2018.06.12", "title": "Джошуа и Уайлдър се разбрали за два мача"}
{"url": "https://trud.bg/%d1%82%d1%80%d1%8a%d0%bc%d0%bf-%d0%b1%d0%b5%d0%b7-%d0%b0%d1%82%d0%be%d0%bc%d0%bd%d0%b8%d1%82%d0%b5-%d0%b1%d0%be%d0%bc%d0%b1%d0%b8-%d1%81%d0%b5%d0%b2%d0%b5%d1%80%d0%bd%d0%b0-%d0%ba%d0%be%d1%80%d0%b5/", "text": "Президентът на САЩ Доналд Тръмп изрази оптимизъм, че премахването на ядрените оръжия от Корейския полуостров ще стане \"бързо\" и че севернокорейският лидер Ким Чен-ун ще помогне \"да бъде отворена нова глава в двустранните отношения\". Тръмп каза това само часове след историческата среща с Ким, предаде  \"Както историята е показала, противници могат да стават приятели\", каза Тръмп пред репортери в Сингапур след ден на разговори с Ким. Като незабавен жест Тръмп каза, че американската армия ще спре насочените срещу КНДР военни учения. Тези учения, които САЩ редовно извършват заедно с армиите на Южна Корея и други страни, изострят напрежението между Вашингтон и Пхенян, каза Тръмп. Той добави, че със спирането им \"ще бъдат спестени огромни финансови средства\". Северна Корея обеща да унищожи свой голям ракетен полигон, каза Тръмп, както и че \"няма предел на това, което КНДР ще може да постигне, когато се откаже от ядрените оръжия\".  Санкциите срещу Пхенян, които през последните години бяха силно затегнати заради ракетно-ядените изпитания на Северна Корея, ще бъдат отменени \"само ако се знае, че атомните бомби вече не са фактор\". \"Председателят Ким има възможност, каквато не е имал никой друг: да бъде запомнен като лидерът, който донесе нова ера на благоденствие за народа си\", каза Тръмп.  \"Тя (Северна Корея) има огромен потенциал\", заяви Тръмп. \"Ким има шанс да осигури невероятно бъдеще за своя народ.\" Скоро след пресконференцията си, която продължи повече от час, Тръмп отпътува от Сингапур.  В споразумението между Тръмп и Ким не се споменава севернокорейски ангажимент за \"пълното, проверимо и необратимо премахване на ядрените оръжия\", за което Тръмп дълго време настояваше, че е предварително условие да разговаря с Ким, отбелязва ДПА. Но президентът на САЩ заяви, че въпреки всичко това е \"велик ден, велик момент в световната история\". \"Всичко, което мога да кажа, е, че те искат да сключат сделка\", каза бизнесменът милиардер, който преди срещата беше заявил, че ще разчита на инстинкта си, за да прецени доколко сериозен е Ким за ядрените преговори. За да официализира по-близките отношения между двете традиционно противопоставящи се една на друга страни, Тръмп изрази желание да посети Пхенян \"в подходящ момент\", както и че Ким \"безусловно\" ще бъде поканен в Белия дом. Ким ще предприеме незабавни стъпки за премахване на ядрените оръжия, а самият процес се движи бързо, каза Тръмп в интервю за телевизия \"Фокс нюз\", цитиран от Ройтерс. \"Смятам, че сега ще започнем процеса по премахване на ядрените оръжия от Северна Корея. Смятам, че той (севернокорейският лидер) дава заден ход и на практика ще го започне веднага\", заявява президентът според откъси от интервюто, излъчени след срещата на върха САЩ-Северна Корея в Сингапур. \"Той вече загатна за това.\"  \"Това е процес, който наистина се движи бързо\", подчерта Тръмп. ", "date": "2018.06.12", "title": "Тръмп: Без атомните бомби Северна Корея има \"невероятно бъдеще\""}
{"url": "https://trud.bg/%d0%b7%d0%b0%d0%bf%d0%be%d0%b4%d0%be%d0%b7%d1%80%d1%8f%d0%bd-%d0%b7%d0%b0-%d1%83%d0%b1%d0%b8%d0%b9%d1%81%d1%82%d0%b2%d0%be-17-%d0%b3%d0%be%d0%b4%d0%b8%d1%88%d0%b5%d0%bd-%d0%b1%d1%8a%d0%bb%d0%b3%d0%b0/", "text": "17-годишен български гражданин, заподозрян за убийство на 15-годишно момиче, се предаде на властите в Германия. Това съобщи пред  Изабела Ханен, говорител на полицията в Мюнхенгладбах. Обществеността във Федералната република беше шокирана вчера от вестта, че посред бял ден смъртоносно е била намушкана 15-годишната Юлиана, която е от румънски произход. Полицията започна разследване на убийството, като чрез медиите търсеше повече информация от очевидци. Българинът, заедно с адвокатката си днес, доброволно е отишъл в полицията. Изабела Ханен заяви още, че предполагаемият извършител живее отдавна в Германия със семейството си. Подробностите за причината на кървавото деяние още се разследват. През последните месеци в Германия няколко момичета станаха жертва на убийства. През отминалите почивни дни в Ирак беше задържан 21-годишен мъж, опитал да се укрие от правосъдието на Федералната република, след като изнасилил и удушил 14-годишно момиче. Темата за миграцията и политиката за предоставяне на убежище в Германия в момента е широко обсъждана и занимава най-високите етажи на властта в страната. ", "date": "2018.06.12", "title": "Заподозрян за убийство 17-годишен българин се предаде на властите в Германия"}
{"url": "https://trud.bg/%d1%81%d0%b0%d0%bc%d0%be%d0%bb%d0%b5%d1%82-%d0%be%d0%b1%d1%8a%d1%80%d0%ba%d0%b0-%d0%bf%d0%bb%d0%b0%d0%bd%d0%b0-%d0%bd%d0%b0-%d0%bb%d1%8a%d0%b2%d0%be%d0%b2%d0%b5%d1%82%d0%b5/", "text": "Мъжкият национален отбор по волейбол загуби още един ден от и без това пренатоварената си програма това лято. Националите не успяха да се приберат навреме от Япония заради лошото време във Франкфурт. Полетът им бе отменен и те пренощуваха в града, а плановете бяха да летят за София снощи. След това те се отправят за Варна, където през уикенда е следващият турнир от Лигата на нациите. Инцидентът ще ги лиши от една тренировка, но сгъстяването на програмата е голям проблем пред Пламен Константинов и играчите. След двете загуби в Япония капитанът Виктор Йосифов призна, че играчите имат нужда от почивка. Междувременно част от тях се сдобиха с нови клубни отбори. Николай Николов, който не пътува за Япония заради травма, подписа договор с португалския \"Спортинг\" (Лисабон). Тодор Скримов пък се очаква да премине в италианския \"Вибо Валентия\". Тази сутрин пък женският национален отбор заминава за Унгария, където е финалната четворка на Златната европейска лига. Днес момичетата на Иван Петков играят полуфинал с Финландия, а финалът е утре. \"Още не сме разучили финландките, но не са за подценяване - заяви капитанката Христина Русева. - Целта е победа и след това още една на финала, за това сме там.\"", "date": "2018.06.12", "title": "Самолет обърка плана на \"лъвовете\""}
{"url": "https://trud.bg/%d0%bf%d1%8a%d1%80%d0%b2%d0%b8-%d1%82%d0%b5%d1%81%d1%82-%d0%b7%d0%b0-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b8-%d0%b3%d1%80%d0%b0%d0%b4-%d0%bd%d0%b0-%d1%81%d0%bf%d0%be%d1%80%d1%82/", "text": "Международни експерти от Асоциацията на европейските столици и градове на спорта /АСЕS/ дойдоха във Варна, за да направят оглед на спортната инфраструктура по повод кандидатурата й за Европейски град на спорта през 2019. Петчленната делегация, водена от генералния секретар Хюго Алонсо, беше посрещната от кмета Иван Портних и шефа на дирекция “Спорт” Кристиян Димитров. “Съвсем логично е, след като бяхме Европейска младежка столица през 2017 г., да бъдем и кандидат за титлата Европейски град на спорта”, каза Портних. Той припомни, че Варна е била домакин на шахматна олимпиада, на 28 световни и 36 европейски първенства, на стотици международни турнири, ралита, регати. Спортните клубове, регистрирани в община Варна, са 275 с около 30 000 картотекирани състезатели. “Варна е прекрасно място. ACES търси градове, които инвестират в спорта за младите хора“, заяви Хюго Алонсо. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.12", "title": " Първи тест за Европейски град на спорта 2019\t\t\t"}
{"url": "https://trud.bg/%d0%ba%d0%b0%d0%b1%d0%b0%d0%b5%d0%b2%d0%b0-%d0%b8%d0%b4%d0%b2%d0%b0-%d0%bd%d0%b0-%d1%81%d0%b2%d0%b5%d1%82%d0%be%d0%b2%d0%bd%d0%be%d1%82%d0%be-%d0%b2-%d1%81%d0%be%d1%84%d0%b8%d1%8f/", "text": "Куп легенди на художествената гимнастика ще пристигнат на световното първенство в София през септември. Русия акредитира шампионките от последните четири олимпийски игри – Алина Кабаева (Атина 2004), Евгения Канаева (Пекин 2008 и Лондон 2012) и Маргарита Мамун (Рио 2016). Те ще бъдат сред ВИП гостите като особено любопитно ще е присъствието на Кабаева, която рядко напуска родината си и дори е смятана за тайна любовница на руския президент Владимир Путин. От БФХГ подчертават, че присъствието на легендите е голямо признание и уважение към домакинството ни.", "date": "2018.06.12", "title": " Кабаева идва на световното в София"}
{"url": "https://trud.bg/%d0%ba%d0%b0%d0%bd%d1%8f%d1%82-%d0%b4%d0%b6%d0%be%d0%ba%d0%be%d0%b2%d0%b8%d1%87-%d0%bd%d0%b0-%d1%82%d1%83%d1%80%d0%bd%d0%b8%d1%80-%d1%81-%d0%b3%d1%80%d0%b8%d0%b3%d0%be%d1%80/", "text": "Новак Джокович получи покана за турнира на трева в Куинс (Великобритания) идната седмица, който е основният подгряващ преди „Уимбълдън“. Сърбинът не е играл в надпреварата от 8 години, но се надява, че участието му ще му помогне да се подготви по-добре за третия турнир от Големия шлем. Той се присъединява към звездния списък от участници, сред които са 11-кратният шампион от „Ролан Гарос“ Рафаел Надал (Испания), Григор Димитров, Хуан Мартин дел Потро (Аржентина) и Марин Чилич (Хърватия). Организаторите на турнира таят надежда, че и местната звезда Анди Мъри може да се вдигне, за да играе в надпреварата.", "date": "2018.06.12", "title": " Канят Джокович на турнир с Григор"}
{"url": "https://trud.bg/%d0%be%d1%81%d1%8a%d0%b4%d0%b8%d1%85%d0%b0-%d0%be%d0%b1%d1%89%d0%b8%d0%bd%d0%b0-%d0%b4%d0%b0-%d0%bf%d0%bb%d0%b0%d1%82%d0%b8-16-000-%d0%bb%d0%b2-%d0%bd%d0%b0-%d0%b6%d0%b5%d0%bd%d0%b0-%d1%81%d1%87/", "text": "16 000 лв. обезщетение за счупен крак на жена, паднала на заледена улица, присъди съдът в Разградско на две поредни инстанции. Искът на пострадалата е срещу Общината, на чиято територия е станал инцидентът. Тя паднала на улица през януари 2017 г. пред свидетели. Получила двойна фрактура на левия крак и е приета в болницата в Разград. Било направено закрито наместване на фрактурата и сложен гипс. Жената отказала операция, тъй като не разполагала с исканите средства. Според мъжа й, тази интервенция струвала 5 000 лв. и нямало откъде да ги вземат. След изписването на пострадалата тя останала на легло 4 месеца и грижите за нея и малкото им дете поел съпругът й, но и след този период тя имала нужда от помощ и продължавала да търпи негативните последици от фрактурата. Общината, срещу която е искът, оспорила, посочвайки, че е възложила снегопочистването на улиците на две фирми. Те пък били представили документи, че са обработили зоните в града в условията на тежка зимна обстановка. От кметството имали претенции и срещу големия размер за неимуществени вреди. В крайна сметка на първа инстанция било постановено съответната община да плати 271 лв. имуществени и още 16 000 лв. неимуществени вреди на жената. Окръжният съд потвърди това решение. Към това се добавят и над 1000 лв., дължими на адвоката, представлявал жената в съда. Недоволната страна може да обжалва и пред Върховния касационен съд. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.12", "title": " Осъдиха Община да плати 16 000 лв. на жена, счупила крак на заледена улица\t\t\t"}
{"url": "https://trud.bg/%d0%b5%d0%ba-%d0%bf%d1%80%d0%b5%d0%b4%d0%bb%d0%b0%d0%b3%d0%b0-%d0%bf%d0%be%d1%87%d1%82%d0%b8-%d1%82%d1%80%d0%be%d0%b9%d0%bd%d0%be-%d1%83%d0%b2%d0%b5%d0%bb%d0%b8%d1%87%d0%b5%d0%bd%d0%b8%d0%b5-%d0%bd/", "text": "Европейската комисия предложи днес в бюджета на ЕС за 2021-2027 г. почти тройно увеличение на средствата за справяне с миграцията и за управление на границите, предаде  . Предвижда се новият бюджет по тези пера да бъде 34,9 милиарда евро, вместо 13 милиарда евро, както бе досега. Предлага се създаване на нов фонд за управление на границите, а Европейската гранична служба да бъде укрепена с още около 10 000 граничари. ЕК предлага 21,3 милиарда евро да бъдат разпределени за управление на границите, а граничният фонд да разполага с над 9,3 милиарда евро. С тези средства ще бъдат осигурени постоянни проверки по границите, ще бъдат въведени нови информационни системи, ще бъдат спирани и залавяни опасни хора, ще бъдат предприемани действия по търсене и спасяване по море. Предвижда се 4,8 милиарда евро от новия фонд да бъдат за дългосрочно финансиране на мерките за управление на границите и визовата политика. Всяка държава от ЕС ще получи по пет милиона евро, а останалата част от средствата ще бъде разпределена според обема на работата, миграционния натиск и равнището на заплахата по външните сухопътни граници (30 на сто), по външните морски граници (35 на сто), летищата (20 на сто) и консулските служби (15 на сто). ЕК предлага 3,2 милиарда евро да послужат за целенасочена подкрепа за държавите и за посрещането на неотложни нужди. За по-добро оборудване за митнически проверки по външните граници са предвидени 1,3 милиарда евро. Над 12 милиарда евро ще послужат за подобряване на европейската гранична служба. Комисията предлага средствата по фонд “Убежище и миграция” да бъдат увеличени с 51 на сто – до 10,4 милиарда евро. Фондът ще подкрепя усилията за приобщаване на законните мигранти, за пресичане на незаконната миграция и за връщане на мигрантите без основание за престой в ЕС. От посочената сума за предоставянето на убежище ще бъдат разпределени 30 на сто, за законната миграция и приобщаването още 30 на сто, а останалите 40 процента ще послужат за борба с незаконната миграция и за връщането на незаконни мигранти. Общо 4,2 милиарда евро ще бъдат предвидени за дейности като разселването на мигранти. Според отделно предложение почти 900 милиона евро ще бъдат предназначени за допълнително укрепване на новата европейска агенция в областта на убежището. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.12", "title": " ЕК предлага почти тройно увеличение на бюджета за миграция и охрана на границите"}
{"url": "https://trud.bg/%d0%b1%d1%81%d0%bf-%d0%bd%d1%8f%d0%bc%d0%b0%d1%82-%d0%bc%d0%be%d1%80%d0%b0%d0%bb%d0%bd%d0%be-%d0%bf%d1%80%d0%b0%d0%b2%d0%be-%d0%b4%d0%b0-%d0%b3%d0%be%d0%b2%d0%be%d1%80%d1%8f%d1%82-%d0%b7%d0%b0-%d1%81/", "text": "БСП нямат морално право да говорят за сектор „Сигурност“ – президентът и опозицията не могат да са алтеранатива на управлението. Това каза председателят на ПГ на ГЕРБ Цветан Цветанов по време на брифинг в Народното събрание. „Когато говорим за тема сигурност, нека знаят, че те нямат никакво морално право да се изказват по тема “Сигурност”. Когато беше първият управленски мандат на премиера „Борисов“, колко бяха отвличанията, убийствата, нивата на контрабанда, които се осъществяваха под вещото ръководство на тогавашното управление на БСП“, каза Цветанов. Президентът Радев използва всяка една възможност, за да се позиционира чисто политически,  каза още Цветанов. „За пореден път той доказа, че е президентът на БСП. Това, което се случва като позиция на БСП и позиция на президента Радев го отдалечава от конституционните му правомощия да бъде обединител на нацията. Ние не знаем какво ще прави президентът Радев след четири години, когато му изтече мандата, но ние знаем, че ние отново ще носим отговорност за решенията, които трябва да се взимат. “Обединени патриоти” и ГЕРБ са отговорни партии, които имат своята история. Те са се явявали на всички национални избори досега и са имали възможността да получат обществената подкрепа от българските избиратели“, каза Цветанов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.12", "title": " БСП нямат морално право да говорят за сектор „Сигурност“, заяви Цветанов"}
{"url": "https://trud.bg/%d0%b0%d0%b7%d0%b5%d1%80%d1%81%d0%ba%d0%b8-%d0%b3%d0%b0%d0%b7-%d0%b2%d0%bb%d0%b8%d0%b7%d0%b0-%d0%bf%d1%80%d0%b5%d0%b7-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b4%d0%be-%d0%ba%d1%80%d0%b0/", "text": "Ако има нещо да отречеш, отричай го сега, защото в България има много преводачи, така че сега се застраховам, заяви министър-председателят на турския си колега  Българо-турската газова връзка може да бъде открита в края на юни. Десетилетия наред български политици са говорили за азерски газ, но и как ще го докарат. С проекта ТАНАП ние казваме как този газ ще достига до България. Това обяви премиерът Бойко Борисов след срещата си с турския си колега Бинали Йълдъръм. Срещата се проведе в Измир в отговор на поканата на министър-председателя на Турция, Борисов да бъде гост на церемонията за откриването на трансанадолския газопровод ТАНАП. Българският премиер се извини на турския си колега, затова, че няма да може да присъства, защото предварително е уговорена визита в Израел. За откриването остана министърът на икономиката Емил Караниколов. “Имаме уверението, че ще намерим формула за транспортиране на газ до Европа през България. Нашата задача е да се разберем с ЕК. Казвам го пред Йълдъръм, а не после някой да тълкува думите ми. Ако има нещо да отречеш, отричай го сега, защото в България има много преводачи, така че сега се застраховам”, обърна се Борисов към турския си колега. “Разширяването на газопровода до Турция в участъка между компресорната станция “Лозенец” и очистното съоръжение Недялско е ключов за развитието на съществуваща междусистемна свързаност между България и Турция”, обясни премиерът. Той уточни, че са изпълнени всички строително-монтажни работи, предстои въвеждането в експлоатация. От своя страна Йълдъръм поздрави Борисов за успешното европредседателство и благодари за срещата ЕС – Турция във Варна. “Балканите ще бъдат свързани с Анадола. Ще възстановим историческия Път на коприната. Искаме да увеличим стокообмена до 29 млрд. Понякога на ГКПП-тата има големи опашки от тирове и този проблем трябва да го преодолеем”, подчерта той и уточни, че Турция вижда България като стратегически партньор в темата за енергетиката.", "date": "2018.06.12", "title": " Азерски газ влиза през България до края на юни (обзор)\t\t\t"}
{"url": "https://trud.bg/%d0%b4%d0%b5%d0%bb%d1%8f%d1%82-%d0%ba%d1%83%d1%80%d0%be%d1%80%d1%82%d0%b8%d1%82%d0%b5-%d0%bd%d0%b0-%d0%b7%d0%be%d0%bd%d0%b8-%d0%b7%d0%b0-%d0%ba%d1%83%d0%bf%d0%be%d0%bd-%d0%b8-%d0%b7%d0%b0-%d0%be%d1%82/", "text": "Националните туристически курорти да бъдат извадени от обхвата на закона за шума. Това поиска министърът на туризма Николина Ангелкова. Предложението на ведомството е внесено в парламента и се очаква да бъде обсъдено от депутатите. Идеята е редът в курортите да се определя със специална наредба, като общинските съвети решават кой от родните комплекси в каква посока ще се развива. Възможно е дадени курорти да бъдат разделени и на зони за парти и за отдих, а туристите да имат предварителна информация какво ги очаква, обясни Ангелкова. По този начин купонджийските зони по Черноморието ще могат да работят до ранни зори, но без да пречат на останалите гости. Още от миналото лято бизнесът протестира срещу закона за шума, който според инвеститорите ще им носи загуби. Това лято диско сезонът на Слънчев бряг започна с вложения от страна на бизнеса, така че заведенията на плажа да са звукоизолирани и да не пречат на почивката на туристите. Депутатът Петър Кънев обяви, че предложението за изключване на курортите от закона за шума ще се гледа днес в парламента и вероятно ще бъде прието. С подготвяните промени в Закона за туризма ще се определи статута на националните курорти, като това ще се случи и в отделна наредба. Документът ще определя по какви правила ще се развиват курортите, като освен евентуалното им разделяне на зони за отдих и за парти, ще се изяснят въпросите с инфраструктурата, сметоизвозването и дори реда на зареждане на магазини и заведения. Ангелкова откри 5-та годишна среща на Националния борд по туризъм. На нея стана ясно, че бизнесът иска да се създаде единна представителна легитимна туристическа организация с ясно разписани функции и правомощия. По този начин бизнесът и държавата ще могат да говорят с един глас, а държавата да има силен партньор. Това обясни изпълнителният директор на Националния борд по туризъм Поли Карастоянова. Според Карастоянова за успех на бизнеса и държавата в туристическия сектор може да се говори, след като Царевец и Перперикон станат толкова известни, колкото са Акрополът и Колизеумът. Министърът на туризма обяви, че ръководеното от нея ведомство подкрепя обединението на бранша, като трябва да се обсъди единствено правната форма, по която това да се случи. Обсъждани са идеи за единна конфедерация или камера, както и опция да се създадат национално представителни организации на продуктов принцип – по една за хотелиери и ресторантьори, за туроператори и за екскурзоводи.   Облекчават режима за даване на звезди Ненужните изисквания за категоризация на хотелите ще отпаднат. Това предвиждат нови промени в Закона за туризма, които се подготвят от ресорното министерство, съобщи министърът на туризма Николина Ангелкова. Идеята е да се улесни бизнесът, като в същото време се гарантира комфортния престой на туристите. Все по-голям е интересът към родните луксозни, 4 и 5-звездни хотели, а интерес към инвестиции у нас имат световни вериги като „Хаят”, „Мариот”, „Риц-Карлтън” и „Фор сийзънс”. Нужни са повече вложения в родните хотели, обясни Ангелкова. Тя заяви, че очаква инвеститорите, които имат интерес и възможности, да превърнат 3-звездната си хотелска база в 4-и 5-звезди. През това лято отново се очаква успешен сезон, обяви министър Ангелкова. Ръст има на гостите от Германия, Полша, Чехия и Израел. Към момента в родните курорти се отчита около 5% спад на руските туристи, като се очаква отливът да се запази и до края на сезона. През следващото лято се очаква да заработи ЕСТИ системата, която ще гарантира сигурна връзка и защитен обмен на информация между хотелите, НАП и МВР. С новите промени в Закона за туризма се предвижда да се направят задължителни заседанията на на консултативните съвети към общинските съвети, обясни Ангелкова. Според депутата Петър Кънев в новите промени на Закона за туризма са заложени поне 20 конфликтни точки, тъй като секторът допринася за минимум 12% от БВП. Това означава, че в индустрията се въртят 12 млрд. лв. и това води до сблъсък на финансови интереси, ще доведе до натиск и лобиране, обясни Кънев. Той посочи като най-щекотливи идеите Министерството на туризма да не подпомага финансово новите организации за развитие на туристическите региони, частта за статута на националните курорти, правото новият контролен орган на министерството да заличава от националния регистър туроператори и туристически агенти, създаването на регистър на туристическите атракции, фестивали и събития, отменяне на правомощията на КЗП по отношение на пакетните пътувания. Както и възможността министърът на туризма да санкционира кметове на общини при нарушения на Закона за туризма. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.12", "title": " Делят курортите на зони за купон и за отдих (обзор)\t\t\t"}
{"url": "https://trud.bg/%d0%bf%d0%be%d0%ba%d0%b0%d0%b7%d0%b2%d0%b0%d1%82-%d0%b4%d1%80%d0%b5%d0%b2%d0%bd%d0%b8-%d0%b7%d0%b0%d0%bd%d0%b0%d1%8f%d1%82%d0%b8-%d0%bd%d0%b0-%d0%bc%d0%b5%d0%b6%d0%b4%d1%83%d0%bd%d0%b0%d1%80%d0%be/", "text": "Крепостта Царевец във Велико Търново за четвърта поредна година ще се превърне в арена на атракции и демонстрации по време на Международният фестивал \"Средновековен Търновград\". Проявата е от 29 юни до 1 юли. Историческите реконструкции на бита, кухнята, занаятите, изкуствата и войнските умения на България, Византия и Европа от XII-XIV век като истински мост във времето ще пренесат посетителите в една друга, загадъчна и пълна с приятни изживявания епоха. Фестивалът е посветен на 800 години от интронизацията на цар Иван Асен II и в него ще се включат над 150 реенактори от България, Румъния, Русия, Сърбия, Украйна и Унгария. Форумът се организира от община Велико Търново, Регионалния исторически музей и Национално дружество\"Традиция\" - Регионален клон Велико Търново и е част събитията, с които Старата столица участва в националната програма за Европейската година на културното наследство 2018. В дните на фестивала ще бъде показан животът на средновековния град от времето на Второ българско царство и средновековна Европа и различни занаяти - горещо и студено коване, точиларство, обработка на кожа, производство на пергамент и хартия, монетосечене, дърворезба, ножарство, грънчарство и керамика, различни методи на тъкане . Посетителите ще могат да опитат българската и европейска кухня от XII-XIV век и да се включат в стрелби с лък и арбалет, както и неизменните игри и танци. Ще се проведат различни демонстрационни турнири и сражения .Всеки желаещ ще може да се включи в различните занаятчийски работилници или да изпробва, под ръководството на инструктори, бойни техники за боравене с оръжие от епохата. Официалното откриване на Международен фестивал \"Средновековен Търновград\" е в 19,00 часа на 29 юни, (петък), в Двореца на крепостта Царевец, където всички български и чуждестранни участници ще се представят с различни демонстрации, бойни техника и музикални изпълнения. Петъчната вечер, посветена на 800 години от интронизацията на цар Иван Асен II, ще продължи от 20,00 часа в Двореца с театрална постановка \"Сватбите на Йоан Асен II\" на МДТ \"Константин Кисимов\". ", "date": "2018.06.12", "title": "Показват древни занаяти на международния фестивал \"Средновековен Търновград\" на крепостта Царевец"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b1%d0%b8%d1%81%d0%b5%d1%80-%d0%bf%d0%b5%d1%82%d0%ba%d0%be%d0%b2-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81-%d1%80%d0%be%d0%b4%d0%b8/", "text": "Веднага след като стана ясно, че остава на поста, Бисер Петков се срещна с родителите на деца с увреждания и омбудсмана Мая Манолова, за да обсъдят детайлно закона за личната помощ, информира БНТ. Социалният министър заяви, че се надява на подкрепата на премиера и правителството и съдбата му като министър зависи от това, което ще направят за хората с увреждания. До петък законът за личната помощ трябва да има финансова обосновка, но според Бисер Петков, той няма да бъде внесен в парламента от правителството. \"Не смятам, че правим реформа под натиск, наистина настоятелни са исканията това да стане възможно най-бързо. Ние тръгнахме да правим реформа отговорно, която изисква съответно време да разпишем нещата по начин, по който смятаме, че ще дадат добър резултат. Но се срещаме с искания, които ще доведат до решаване на този проблем с личната помощ възможно най-бързо\", заяви министърът. \"В момента имаме обещание за след седмица за официално становище, което от наша страна спира не палатките и протеста, спира само разрастването му\", категорична е Вера Димитрова една от майките. Ина Мариновадопълни като каза, че палатката няма да бъде махната, просто ще се спре разрастването в градовете. Целта е да дочакат приемането на този закон. ", "date": "2018.06.12", "title": "Министър Бисер Петков се срещна с родители на деца с увреждания и омбудсмана Мая Манолова"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d1%80%d0%b0%d0%b7%d0%b3%d0%be%d0%b2%d0%b0%d1%80%d1%8f-%d0%b2-%d1%82%d0%b5%d0%bb-%d0%b0%d0%b2%d0%b8/", "text": "Премиерът Борисов разговаря в Тел Авив с изпълнителния директор на Американския еврейски комитет Дейвид Харис, съобщиха от правителствената информационна агенция. \"Спасяването на българските евреи е безпрецедентен факт в световната история - нито един евреин от България не е изпратен в лагерите на смъртта. Ние се гордеем с този факт\". Това заяви в Тел Авив министър-председателят Бойко Борисов по време на срещата си с изпълнителния директор на Американския еврейски комитет Дейвид Харис. През 2018 г. се отбелязва 75-ата годишнина от спасяването на българските евреи. Премиерът Борисов подчерта, че и днес България продължава да се бори срещу всякакви прояви на нетолерантност, ксенофобия и реч на омразата, включително в условията на интензивен миграционен натиск към страната. Той изтъкна, че българското правителство следи внимателно проблемите, свързани с расизма, расовата дискриминация и нетърпимостта. Борисов запозна Дейвид Харис с ангажиментите на страната като ротационен председател на Съвета на ЕС през първата половина на тази година и изтъкна, че ключовата дума за диалог, която е използвана, е мир. Двамата обсъдиха също двустранните отношения и приноса на България за стабилизация и устойчиво развитие на Балканите. От своя страна Дейвид Харис подчерта, че комитетът има чудесно партньорство с България и лично с премиера Борисов. ", "date": "2018.06.12", "title": "Премиерът Борисов разговаря в Тел Авив с изпълнителния директор на Американския еврейски комитет Дейвид Харис"}
{"url": "https://trud.bg/%d0%b7%d0%be%d1%80%d0%b0%d0%bd-%d0%b7%d0%b0%d0%b5%d0%b2-%d0%b2%d1%8a%d0%b7%d0%bc%d0%be%d0%b6%d0%bd%d0%b8-%d1%81%d0%b0-%d0%bf%d1%80%d0%b5%d0%b4%d1%81%d1%80%d0%be%d1%87%d0%bd%d0%b8-%d0%bf%d0%b0%d1%80/", "text": "Премиерът на Македония Зоран Заев заяви, че са възможни предсрочни парламентарни избори заедно с референдума за името \"Република Северна Македония\" тази есен, предава скопското електронно издание \"А1 On\". \"Може да бъдат заедно с референдума, а може и с президентските избори. Това е моето мнение, което не съм консултирал с коалиционните партньори. Според мен е добре да се изкара целият мандат заради икономиката, но това е до там, докъдето зависи от нас, но ние имаме интерес да отидем на избори, защото анкетите са на наша страна\", обясни Заев. На въпрос на журналист, какво ще се случи ако опозицията и президента не одобрят промяната на името, той отговори, че все пак остава шанса за успешен референдум. \"Гражданите трябва да излязат на референдум и да изкажат своята позиция и разбира се Европейският съюз да отвори вратите си за Македония\", уточни македонският премиер.", "date": "2018.06.12", "title": "Зоран Заев: Възможни са предсрочни парламентарни избори заедно с референдума"}
{"url": "https://trud.bg/%d1%88%d0%b5%d1%84%d1%8a%d1%82-%d0%bd%d0%b0-%d0%bd%d1%8e-%d0%b1%d0%be%d1%8f%d0%bd%d0%b0-%d1%8f%d1%80%d0%b8%d0%b2-%d0%bb%d0%b5%d1%80%d0%bd%d0%b5%d1%80-%d1%81%d1%82%d0%b0%d0%bd%d0%b0-%d0%b1%d1%8a%d0%bb/", "text": "Изпълнителният директор на \"Ню Бояна филм студиос\" Ярив Лернер вече има български паспорт. \"Вчера си получих документите - похвали се той - и вече съм български гражданин.\" Синът на продуцента Ави Лернер е в България от 7 години. \"Много ми харесва тук - признава Ярив Лернер. - Докато едни бягат от България, аз пък идвам,\" пошегува се той. Лернер представи пред журналисти последното нововъведение в киноцентъра в Бояна - студио за подводни снимки с площ 20 метра широк и дълбочина  6 метра и обем 2400 кубически метра. Огромният воден резервоар е съоръжен със специална техника за прочистване на праховите частици, която осигурява 98% прозрачност на водата, за да се гарантира кристално качество при снимките. Това е едно от най-модерните и най-големите студиа за подводни снимки в Европа. Друга новост е социалният проект на \"Ню Бояна филмс  студиос\", който започва тези дни. Киноцентърът взема за обучение деца от домове за сираци, навършили пълнолетие. \"Нали знаете, че след като станат на 18 г. държавата престава да се грижи за тях и те увисват наникъде - без дом, без работа,\" обяснява Лернер. Киноцентърът назначава на работа трима младежи, като им осигурява и квартири и храна. Идеята е младите хора, подбрани чрез различни организации, които работят с деца, останали без родителска грижа, догодина на свой ред да обучат следващите участници в програмата. Тя е по примера на английската система Bootstrap, която е позната във Възрожденска България под названието взаимоучителна метода. Утре предстои важен пробив във взаимоотношенията между Националния филмов център и \"Ню Бояна филмс студиос\". На пресконференция ще бъде обявено и официално ратифицирано споразумение за сътрудничество между директора на НФЦ и изпълнителния директор на Ню Бояна Ярив Лернер. ", "date": "2018.06.12", "title": " Шефът на Ню Бояна Ярив Лернер стана българин"}
{"url": "https://trud.bg/%d0%b9%d0%b5%d0%bd%d1%81-%d1%81%d1%82%d0%be%d0%bb%d1%82%d0%b5%d0%bd%d0%b1%d0%b5%d1%80%d0%b3-%d0%b4%d0%be%d0%b3%d0%be%d0%b2%d0%be%d1%80%d1%8a%d1%82-%d0%be%d1%82%d0%b2%d0%b0%d1%80%d1%8f-%d0%bf%d1%8a/", "text": "Генералният секретар на НАТО Йенс Столтенберг поздрави премиерите на Македония и Гърция Зоран Заев и Алексис Ципрас за постигнатия договор за името, предава скопското електронно издание „Свободна Европа“. „Призовавам двете страни да финализират договора, постигнат от двамата лидери. Това ще постави Скопие на пътя към членство в НАТО, а това ще помогне да се консолидират мирът и стабилността в по-широкия региона на Западните Балкани“, се казва в реакцията на Столтенберг. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.12", "title": " Йенс Столтенберг: Договорът отваря пътя на Македония към НАТО"}
{"url": "https://trud.bg/%d0%b7%d0%b0%d0%bb%d0%be%d0%b6%d0%bd%d0%b8%d1%86%d0%b8%d1%82%d0%b5-%d0%b2-%d0%bf%d0%b0%d1%80%d0%b8%d0%b6-%d1%81%d0%b0-%d0%be%d1%81%d0%b2%d0%be%d0%b1%d0%be%d0%b4%d0%b5%d0%bd%d0%b8-%d0%b0-%d0%bf%d0%be/", "text": "Френският вътрешен министър Жерар Колон съобщи в Туитър, че   е арестуван, а заложниците са освободени. Колон съобщи това около четири часа след като заложниците са били задържани в сграда в централен Париж, предаде Асошиейтед прес. Няма информация какви са били мотивите на похитителя. Няма данни за тероризъм. Сградата на улица \"Птит Екюри\" била обкръжена от тежко въоръжени командоси от полицията, пожарникари и спасители. Районът бил евакуиран и улицата - блокирана, след което започнали преговори. Заподозреният поискал да говори с посланика на Иран, съобщи на АП полицейски синдикален лидер. Според първоначалните неофициални съобщения около 16 ч. местно време мъж задържал за заложници трима души в офис на партерния етаж и много скоро единият от тях бил освободен, но бил залят с бензин и ударен по лицето.", "date": "2018.06.12", "title": "Заложниците в Париж са освободени, а похитителят е задържан"}
{"url": "https://trud.bg/%d0%b8%d0%b7%d0%b1%d1%83%d1%85%d0%bd%d0%b0-%d0%bf%d0%be%d0%b6%d0%b0%d1%80-%d0%b2-%d0%ba%d1%80%d0%b5%d1%81%d0%bd%d0%b5%d0%bd%d1%81%d0%ba%d0%be%d1%82%d0%be-%d0%b4%d0%b5%d1%84%d0%b8%d0%bb%d0%b5/", "text": "Пожар пламна в Кресненското дефиле, предаде  . Дърво, паднало върху далекопровод, предизвикало пожара. Огънят е локализиран, но продължава гасенето. Потушаването става ръчно, тъй като районът е труднодостъпен и пожарни коли не могат да стигнат до мястото. Заради пожара в Кривия тунел по пътя за Гърция няма ток.", "date": "2018.06.12", "title": "Избухна пожар в Кресненското дефиле"}
{"url": "https://trud.bg/%d1%88%d0%be%d1%84%d1%8c%d0%be%d1%80%d1%8a%d1%82-%d1%85%d0%b2%d0%b0%d0%bd%d0%b0%d1%85-%d0%bf%d0%b8%d1%8f%d0%bd-%d0%bf%d1%80%d0%b5%d0%b4%d0%b8-%d0%b4%d0%b0-%d0%bf%d0%be%d1%82%d0%b5%d0%b3%d0%bb%d0%b8/", "text": "По бързата процедура ще бъде съден шофьорът, който възнамеряваше да превозва деца след употреба на алкохол в Златоград, информира  . Районната прокуратура в Златоград внесе в съда обвинителен акт по бързо производство спрямо 48-годишния шофьор, на когото е повдигнато обвинение за управление на автобус в нетрезво състояние – 1,2 промила алкохол. На 1-ви юни тази година в Златоград служители на полицейското управление извършвали проверка за употреба на алкохол на водачи на автобуси, които потегляли от града за екскурзии с ученици. Било установено, че обвиняемият бил употребил алкохол. По бързото производство са извършени експертизи, разпитани са свидетели. Предстои Районният съд в Златоград да насрочи заседание по делото. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.12", "title": " Шофьорът, хванах пиян преди да потегли на екскурзия с деца, ще бъде съден по бързата процедура"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b2%d0%bd%d0%b5%d1%81%d0%b5-%d0%be%d0%b1%d0%b2%d0%b8%d0%bd%d0%b8%d1%82%d0%b5%d0%bb%d0%b5%d0%bd-%d0%b0%d0%ba%d1%82-21/", "text": "Днес, 12.06.2018 г., Софийска градска прокуратура (СГП) внесе в Окръжен съд Плевен обвинителен акт срещу Емил Х., Иван Д. и Денислав М. за извършена от тях кражба в особено големи размери, представляваща особено тежък случай-престъпление по чл.196а вр.чл.195, ал.1, т.4, пр.1 и пр.2 и т.5 вр. чл.194, ал.1 вр. чл.26, ал.1 от НК, съобщиха от прокуратурата. Тримата извършители са предадени на съда, затова че в периода от неустановена дата през месец януари 2014 г. до неустановена дата през месец октомври 2014 г. в условията на продължавано престъпление, след като са се сговорили предварително чрез използване на моторно превозно средство и чрез използване на технически средства – стълба, метална пластина и метален лост, са отнел чужди движими вещи- собственост на държавата – акцизни стоки /тютюневи изделия/ на обща стойност 2 364 251,95 лева. Към дата на деянието тримата извършили били служители на ОДМВР – Плевен, като Денислав М. заемал длъжността „разследващ полицай“, а през инкриминирания период 26.02.2013 г. до 29.01.2014 г. заемал длъжността „началник на Второ РУ на МВР-Плевен“. Във връзка със служебните си задължения тримата извършители били запознати, че в мобилизационна база за военновремеви действия на ОДМВР-Плевен, находяща се в землището на с. Згалево, община Плевен, се съхраняват 621745 броя кутии цигарени изделия без бандерол, иззети като веществени доказателства по досъдебно производство за държане на склад на акцизни стоки без бандерол. Мобилизационната база се стопанисва от дирекция „Отбранително-мобилизационна подготовка“ – МВР и достъпът до помещенията в нея се осигурявал чрез строг пропускателен режим. На неустановена дата през есента на 2013 г. Емил Х., Иван Д. и Денислав М. се събрали и заедно взели решение да извършат кражба на цигарите без бандерол, съхраняващи се в МБ-Згалево. За да улеснят достъпа си до базата, по предложение на Иван Д. другите двамата извършители съдействали там да бъде назначен като охрана техен познат, който не бил запознат с намеренията им. През следващите месеци, съобразявайки кога този свидетел е сам на смяна, тримата извършители многократно прониквали в складовото помещение и изнасяли от там кашони с цигари. Откарва ли ги в неизвестна посока с товарен автомобил и ги продавали на различни лица. По този начин тримата извършители успели да отнемат общо 382 134 броя кутии цигари от различна марка без бандерол. Действията им били разкрити през месец март 2016 г. при извършена проверка на веществените доказателства по воденото досъдебно производство. Тримата извършители са отстранени от длъжност. Ако бъдат признати за виновни те могат да получат наказание „лишаване от свобода „ от 10 години до 20 години и конфискация на цялото или част от имуществото. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.12", "title": " Прокуратурата внесе обвинителен акт срещу трима полицейски служители заради кражба"}
