{"url": "https://trud.bg/%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%8f%d1%82-%d0%bd%d0%b0-%d0%b1%d1%8e%d0%b4%d0%b6%d0%b5%d1%82%d0%bd%d0%b0%d1%82%d0%b0-%d0%ba%d0%be%d0%bc%d0%b8%d1%81%d0%b8%d1%8f-2/", "text": "В споразумението между правителството и БНБ е записано, че той остава какъвто е в момента Няма риск за валутния борд Предвид предстоящите предложения за промени в Закона за БНБ, касаещи влизането на страната ни в еврозоната, се появиха опасения, че те ще доведат до отмяна на валутния борд у нас и до обезценка на валутата ни. Промените предвиждат да се запише, че от датата на влизане на България във валутно-курсовия механизъм ERM II, т. нар. чакалня на еврозоната, официалният курс на лева към еврото трябва да стане равен на курса, договорен по съответните резолюции между Европейската централна банка и останалите държави от еврозоната плюс Дания, която също е в чакалнята на еврозоната. Едно от тези опасения изрази бившият евродепутат и социален министър Ивайло Калфин. Според него промяната на валутния механизъм – от фиксиран курс към плаващ, поддържан в коридор с флуктуации до 30% (от -15 до +15), е много сериозен въпрос и на практика означава прекратяване на валутния борд. Това ще се отрази на инвестиции, печалби, спестявания и т. н., посочи Калфин. Няма риск за нарушаване на валутния борд. Това заяви председателят на бюджетната комисия в Народното събрание Менда Стоянова пред “Труд”, която е един от вносителите на промените в Закона за БНБ през преходните и заключителните разпоредби на Валутния закон. Тези промени се правят, за да въведем европейските директиви и са едно от условията нашата правна рамка да отговори на изискванията за членството ни в еврозоната, обясни Стоянова. По думите й няма опасност за борда, а всичко останало е спекулация. Правителството и Българската народна банка подписаха споразумение за условията, при които ще се водят преговори за включването на България във валутно-курсовия механизъм ERM II, т. нар. чакалня на еврозоната. Първите два ангажимента в това споразумение казват точно това – курсът на лева спрямо еврото да остане какъвто е в момента, посочи председателят на бюджетната комисия. Проверка на “Труд” показа, че в Споразумението между Министерския съвет и Българската народна банка за въвеждане на еврото в Република България е записано: “Правителството и БНБ приемат рамковия модел на ВМ II и ще отстояват членството на Република България в него да бъде основано на: 1) запазване режима на паричен съвет до влизане в еврозоната при съществуващото равнище на фиксиран валутен курс на българския лев в съотношение 1.95583 лева за едно евро; 2) едностранен ангажимент от страна на българското правителство и БНБ по време на ВМ II Република България да не използва възможностите за промяна в режима на валутния курс; Не вярвам с промени в Закона за БНБ да се застраши съществуването на валутния борд в България, коментира пред “Труд” финансистът Емил Хърсев.   Министерство на финансите и БНБ:  Режимът ще се запази до присъединяването ни към еврозоната Промените са задължително условие за ERM II Последните промени в Закона за БНБ не поставят под въпрос действащия режим на фиксиран валутен курс. Както многократно е подчертавано от правителството и БНБ, този режим ще бъде запазен до присъединяване на страната към еврозоната и приемането на еврото. Това се посочва в официална позиция, публикувана на сайта на Министерство на финансите (МФ) и БНБ. Целта на законопроекта е да се осигури съответствие на вътрешната нормативна рамка с европейската нормативна рамка, регулираща административния процес и оперативните процедури за одобряване на валутните курсове в условията на Валутно-обменния механизъм (ERM II). Това съответствие е задължително условие за присъединяване към Валутно-обменния механизъм, допълват от МФ. На 23 януари 2020 г. председателят на Бюджетната комисия г-жа Менда Стоянова е внесла за разглеждане проект за допълнение на чл. 29 от ЗБНБ. Министерството на финансите и Българската народна банка подкрепят внесения проект. Законопроектът се подкрепя и от ЕЦБ, напомнят от ведомството на Владислав Горанов.   Димитър Чобанов, финансист:  Да се запише изрично, че не променяме курса Както е записана промяната в закона крие опасност от отклоняване на курса лев – евро, посочи финансистът Димитър Чобанов. Той напомни, че и други държави, които са били във валутен борд, са минали през валутно-курсовия механизъм ERM II без да са сменили курса на валутата си. “Към нас обаче има повече изисквания. Затова могат да се появят такива и в по-късен етап и да се стигне до промяна на валутния курс”, посочи Чобанов. По думите му решението е правителството да покаже твърдо и да се запише в споразумението, че при сегашния курс искаме да влезем в еврозоната и при него искаме да излезем от нея. “Българските власти трябва да преговарят курсът, който е 1.95583 лева за едно евро, да не бъде променян. Иначе пак ще имаме борд, но курсът лев – евро може да се промени под влияние на чужди правителства. Ако това изискване не се разпише задължително, остава несигурност във фирмите и гражданите и те ще се опитат да застраховат този риск”, подчерта финансистът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tПредседателят на бюджетната комисия Менда Стоянова пред “Труд”: Курсът лев – евро е гарантиран (обзор)\t\t\t"}
{"url": "https://trud.bg/%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%b8%d1%8f%d1%82-%d0%ba%d0%be%d0%bd%d1%81%d1%83%d0%bb%d1%82%d0%b0%d0%bd%d1%82-%d0%bf%d0%be-%d0%b2%d0%b8%d1%80%d1%83%d1%81%d0%be%d0%bb%d0%be/", "text": "Китай разработва метод за диагностика с генетични тестове Мерки против заразата са въведени във всички страни на ЕС До месец и в България ще има възможност за диагностика на коронавируса, който притесни целия свят. Това съобщи пред “Труд” проф. д-р Ива Христова, национален консултант по вирусология. Тя обясни, че генетични тестове за диагностика вече са въведени в Холандия, Германия и Великобритания. “Въвеждат се генетични техники за откриването на вируса. Освен това има много противоепидемични мерки, които са обсъдени от здравните власти на Европейския съюз”, каза проф. Христова, като уточни, че те вече са в сила във всички държави членки, включително и у нас. По думите на експерта по вирусология вероятността заразата да достигне България е много малка. Тя е категорична, че вирусът е дошъл от животни, защото патогенът му не е човешки. “Положението е сериозно, но не до толкова, че да се създава излишна паника”, обясни Христова. Тя даде примери за други мутирали вируси, които след епидемичния си период утихват: “От китайския вирус SARS, който се появи през 2002 – 2003 година, заболяха около 8000 души, а смъртността беше под 10%, след това той изчезна”, припомни националният консултант. Друг пример за променен коронавирус е респираторният синдром от арабския полуостров MERS, който върлува през 2012-2013 година. По думите на Христова MERS хванал имунната система неподготвена и предизвикал тежки пневмонии с висока смъртност. Според националният здравен консултант по генетика и консултант към Националната генетична лаборатория проф. Иво Кременски практиката с генетични изследвания още не се използва масово за откриване на коронавируса. “С нея работят за сега САЩ и Китай. Вече са пред изработване на генни тестове. Проблемът е че геномът се променя непрекъснато”, обясни Кременски.   Експерти: Не е реалистично да се говори за ваксина “Не е реалистично да се говори за ваксина”, коментираха български експерти по вирусология по повод информацията, че Китайският Център за контрол и профилактика на заболяванията започна разработването на ваксина от нов вид срещу коронавируса. Според тях преди да стане ваксината епидемията ще затихне, защото изработването на ваксина и одобряването й за употреба върху хора ще отнеме поне година. Броят на заразените в Китай достигна 2002 души. Подозрения за зараза има в още близо 2700 случая, но диагнозата засега не е потвърдена. По последни данни починали са 56 души. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tНационалният консултант по вирусология проф. Ива Христова пред “Труд”: Тест за коронавируса ще имаме до месец\t\t\t"}
{"url": "https://trud.bg/%d1%87%d0%b5%d1%80%d0%bd%d0%b8%d1%82%d0%b5-%d0%ba%d1%83%d1%82%d0%b8%d0%b8-%d0%bd%d0%b0-%d1%81%d0%b2%d0%b0%d0%bb%d0%b5%d0%bd%d0%b8%d1%8f-%d1%83%d0%ba%d1%80%d0%b0%d0%b8%d0%bd%d1%81%d0%ba%d0%b8%d1%8f/", "text": "Черните кутии на украинския пътнически самолет „Боинг-737“, който бе свален в близост до Техеран, ще останат в Иран и ще бъдат разшифровани на територията на страната. Това съобщи депутатът Фараджула Раджаби, цитиран от БГНЕС. „Летателните регистри на украинския лайнер, който падна до Техеран, ще останат в Иран и ще бъдат разшифровани на иранска територия. Министерството на пътищата и градоустройството на Иран ще изучава информацията в кутиите на самолета“, обясни съобщи Раджаби. На 22 януари властите в Иран за първи път съобщиха, че разшифроването ще се извърши на територията на азиатската държава. Преди това обаче ръководителят на отдела за разследване на инцидентите на Републиканската организация за гражданска авиация Хасан Резайфеар заяви, че иранските власти ще предоставят на Украйна информацията от записващите устройства, катастрофирал близо до Техеран. По-рано този месец властите в Иран съобщиха, че кутиите ще бъдат предадени на Франция и там ще се разчете информацията от тях. Френските власти, обаче, отрекоха Иран да ги е търсил за помощ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tЧерните кутии на сваления украинския самолет остават в Иран\t\t\t"}
{"url": "https://trud.bg/%d1%87%d0%b5%d1%82%d0%b8%d1%80%d0%b8-%d1%80%d0%b5%d0%b0%d0%ba%d1%82%d0%b8%d0%b2%d0%bd%d0%b8-%d1%81%d0%bd%d0%b0%d1%80%d1%8f%d0%b4%d0%b0-%d1%81%d0%b5-%d0%b2%d0%b7%d1%80%d0%b8%d0%b2%d0%b8%d1%85%d0%b0/", "text": "Четири реактивни снаряда се взривиха в близост до американското посолство в Багдад тази вечер, съобщава агенция Ройтерс. Няма данни за пострадали. Така наречената „Зелена зона“ в иракската столица често е обект на ракетен обстрел през последните месеци. Посолството на Съединените щати бе щурмувано от демонстранти в последния ден на 2019 година, а на 3 януари Вашингтон отвърна с убийството на високопоставен ирански генерал. И днес в Багдад имаше многолюдни демонстрации срещу корумпирания елит на Ирак. Демонстранти блокираха възлови кръстовища и в Кут, Басра и Насирия.   Десетки бяха ранени в сблъсъци с полицията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tЧетири реактивни снаряда се взривиха до американското посолство в Багдад\t\t\t"}
{"url": "https://trud.bg/%d0%b1%d0%b8%d0%b7%d0%bd%d0%b5%d1%81%d0%bc%d0%b5%d0%bd%d1%8a%d1%82-%d0%b4%d1%8a%d0%bb%d0%b3%d1%8a%d1%87%d0%b5%d0%b2-%d0%b8%d0%b7%d1%82%d0%be%d1%87%d0%b2%d0%b0-%d0%b2%d0%be%d0%b4%d0%b0%d1%82%d0%b0/", "text": "Още не е премахнат незаконният водопровод, за който „Труд“ писа през 2018 година За година и половина институциите не са предприели адекватни мерки Докато водната криза в Перник продължава, на около 200 км югоизточно подобна опасност е надвиснала над жителите на село Михалково. Там водата за питейно-битови нужди се отклонява чрез незаконна тръба към цех за бутилиране. Фабриката е собственост на „Михалково“ АД с управител Димитър Дългъчев. Още преди година и половина „Труд“ публикува две разследвания за дейността на фирмата на Дългъчев и институциите привидно се задействаха. В началото на 2020 г. екипът на вестника получи сигнали, че нищо не се е променило и нерегламентираните действия на бизнесмена не са спрени. Проверката ни показа, че контролните органи не са си свършили работата. „Михалково“ АД продължава да отклонява водата от извора „Персенк“, който захранва цялото село. В същото време Дългъчев вече ползва още един водопровод. Проблемът е, че няма разрешение затова от собствениците на тръбата, които вече са подали жалба в прокуратурата. Незаконната тръба През 2018 година двете разследвания на „Труд“ установиха пълна липса на строителни книжа за водопровода, който захранва фабриката на „Михалково“ АД. Това бе потвърдено и от проверката на Районната дирекция на Държавния национален строителен контрол, направена след първата публикация на вестника. Фирмата на Димитър Дългъчев се бе вързала без да пита никой за централния водопровод на ВиК-Смолян, по който тече водата за жителите на Михалково. Факт, който през 2018 година коментира и шефът на ВиК-Смолян инж. Мариян Николов. „Отклонението, което са направили за ползване на изворната вода (от „Персенк“ – б,а,) не е наша собственост и не са ни искали разрешение да го направят“, коментира тогава инж. Николов пред вестника. Каква е ситуацията днес – незаконната тръба не е премахната и от централния водопровод влиза във фабриката на „Михалково“ АД. Според Закона за устройство на територията (ЗУТ) това отклонение е строителство. За да се осъществи такава дейност е необходимо изработването на проект за водопровод. Също така съоръжението минава през частни имоти, което е забранено. Всичко това прави тръбата незаконна, защото не покрива изискванията по ЗУТ. Въпреки очевидното погазване на закона „Михалково“ АД необезпокоявано взима огромни количества вода, предназначени за селото. Нарушения в изобилие В разследванията си от 2018 година „Труд“ доказа, че „Михалково“ АД бутилира изворната вода без разрешително. Тогава това призна и Димитър Дългъчев пред наш екип, който посети фабриката му. Измамата бе видна още на етикета на бутилките. На тях пишеше, че водата е добита от „водоизточник – каптиран извор „Персенк“ с разрешително за водовземане ПТО236/20.06.2013“. Но този номер не бе на разрешително. Това е изходящ номер на Съгласие от ВиК-Смолян, с което на Димитър Дългъчев, в качеството му на „изпълнителен директор“ на „Михалково“ АД, се позволява да използва вода за питейно-битови нужди. Тоест дружеството има право да си набавя вода за миене на ръце, за тоалетна, за пиене от чешмата, но не и да я ползва за бутилиране. И това е логично, защото ВиК-Смолян няма нищо общо с издаването на разрешителни за водовземане – това е отговорност на Басейнова дирекция „Източнобеломорски район“. Заключение по въпроса имаше и от главния държавен здравен инспектор д-р Ангел Кунчев. В писмо до РЗИ-Смолян д-р Кунчев потвърждаваше, че от данните от публичните регистри е видно, че „Михалково“ АД „произвежда бутилирани изворни води в нарушение на националното законодателство“. Година и половина по-късно Димитър Дългъчев смята, че е решил този проблем, показа сегашната проверката на „Труд“. Той вече има издадено разрешение от Басейнова дирекция „Източнобеломорски район“ за водоползване от извор „Пещера Чифлика“ в землището на село Чуреково, община Девин, област Смолян. Но разрешителното е на името ТПК „Михалково“, което доскоро бутилира минералната вода, докато „Михалково“ АД отговаря за изворната. ТПК-то е бившата кооперация на селото и там шеф също е Димитър Дългъчев. С минералната вода няма законови проблеми, за разлика от изворната. Вероятно заради това документът от Басейновата дирекция за изворна вода е на името на ТПК „Михалково“, а не на акционерното дружество. Новото разследване на „Труд“ откри проблем и тук: от въпросният водоизточник до село Михалково има построен частен водопровод, който е законен и има всички необходими документи. Но той е собственост на фирмата „МВМ ГРУП“ ООД. Като съуправител в това дружество е и Димитър Дългъчев, но той не е собственик. Въпреки това, без да пита, Дългъчев ползва незаконно и без каквото и да е разрешение този водопровод. В тази връзка в началото на 2019 г. собствениците на „МВМ ГРУП“ подават жалби и сигнали до Басейнова дирекция „Източнобелпморски район“ и до Районната прокуратура в Девин. Към настоящия момент резултат от тези жалби и сигнали не е налице и незаконното ползване на водопровода продължава с пълна сила. А институциите си затварят очите, вместо да предприемат съответните законови действия. Няма закон за Дългъчев Разследването на „Труд“ стига до извода, че вместо да бъдат отстранени, за последната година и половина закононарушенията на „Михалково“ АД са се увеличили, като в тях вече участва и ТПК „Михалково“. Акционерното дружество продължава да източва водата към селото чрез нерегламентирано отклонение, а ТПК-то ползва незаконно чужд водопровод. Във време, когато над 100 000 души бедстват заради безводие в област Перник, е недопустимо на няколкостотин километра местният бизнесмен Димитър Дългъчев незаконно да отклонява огромни количества питейна вода за своята фабрика. В този случай е задължително прокуратура да провери всички факти в казуса „Михалково“, защото скоро и в този район на България може да има проблем с водата. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tБизнесменът Дългъчев източва водата на село Михалково\t\t\t"}
{"url": "https://trud.bg/11-%d0%b5%d0%bb%d0%b8%d1%82%d0%bd%d0%b8-%d0%ba%d0%be%d0%bd%d0%b5-%d0%b8%d0%b7%d0%b3%d0%be%d1%80%d1%8f%d1%85%d0%b0-%d0%bf%d1%80%d0%b8-%d0%bf%d0%be%d0%b6%d0%b0%d1%80-%d0%b2%d1%8a%d0%b2-%d0%b2%d1%80/", "text": "11 елитни коне са загинали при пожар край врачанското село Сираково. Те са собственост на различни хора, които ги гледали заедно, за да могат да си помагат взаимно, информира  . Използвали са се за национални състезания и за терапия на болни деца. Собствениците им подозират, че животните им са станали жертва на палеж. Общият размер на щетите е около 100 000 лева. Породистите животни били вътре, когато огънят лумнал. Конюшната се намира извън селото и затова пламъците били забелязани твърде късно. Сигнал в пожарната подал шофьор, който минал от там случайно и забелязал, че сградата гори. Пръв дотичал човек от селото, който обаче не успял да извади животните заради силно разгорелия се пожар. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\t11 елитни коне изгоряха при пожар във Врачанско\t\t\t"}
{"url": "https://trud.bg/%d0%bf%d0%b0%d0%bf%d0%b0-%d1%84%d1%80%d0%b0%d0%bd%d1%86%d0%b8%d1%81%d0%ba-%d1%81%d0%b5-%d0%bf%d0%be%d0%bc%d0%be%d0%bb%d0%b8-%d0%b7%d0%b0-%d1%85%d0%be%d1%80%d0%b0%d1%82%d0%b0-%d0%b7%d0%b0%d1%80%d0%b0/", "text": "Папа Франциск се моли за хората, заразени с новия коронавирус, както и за успех в усилията на властите да се справят със заразата. “Моля се за хора, които са се разболели вследствие на вируса в Китай. Господи, приеми в мир починалите, успокой семействата на загиналите, и помогни на китайските власти в борбата им със заразата”, заяви главата на Римокатолическата църква в неделната си проповед пред вярващите, събрали се на площад “Свети Петър” във Ватикана, информира БГНЕС. Още на 31 декември 2019 г. китайските власти информираха Световната здравна организация за наличието на огнище на неизвестен до момента вирус в град Ухан, намиращ се в централната част на страната. Впоследствие експертите установиха причинителя на заболяването – коронавирус 2019-nCoV. Извън случаите на заболели в Китай, вече има заразени в Хонконг, Макао, Тайван, Тайланд, Япония, Южна Корея, САЩ, Канада, Виетнам, Сингапур, Непал, Франция, Австралия и Малайзия. Според последните официални данни заразените в Китай вече са 1975, а починали са 56 души.  АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tПапа Франциск се помоли за хората, заразени с новия коронавирус\t\t\t"}
{"url": "https://trud.bg/%d0%ba%d1%80%d0%b8%d0%b2%d0%b8%d1%8f-%d0%b3%d1%80%d0%b5%d1%88%d0%bd%d0%be-%d0%b5-%d1%84%d0%b5%d0%bd%d0%be%d0%b2%d0%b5%d1%82%d0%b5-%d0%b4%d0%b0-%d1%81%d0%bc%d0%b5%d0%bd%d1%8f%d1%82-%d1%82%d1%80%d0%b5/", "text": "Александър Александров-Кривия даде любопитно интервю ексклузивно за „Труд“. Неговото мнение винаги е интригуващо, защото има смелостта да говори открито и без да си гримира отговорите. Всепризнат магьосник с топката, родом от пловдивския квартал Кършияка. Звездата му изгря в “Левски” и по-късно той направи дълга и успешна кариера в Турция, когато в страната имаше истински футболен бум. Той е първият футболист №1 на България след залеза на четвъртите в света. Шампион и носител на Купата на България със „сините“. Избран за най-добър халф в родния футболен елит през 2008 година, когато играеше за “Черно море”. – Сашо, здравей! Как бързо лети времето… Помниш ли първото ми интервю с теб? Началото на века. Сантяго, столицата на Чили – на последния етаж на хотела над двореца „Ла Монеда“, топло време. А сега сме в „Марково“. Други времена, друг сезон… \n – Да, тогава бяхме на турне с националния отбор в Чили, което беше доста добро. Много добре си спомням, че тук беше зима, а там – лято. – Никога не мислехме, че България ще е четвърта или пета в квалификационната си група… \n – Времената бяха такива. Имаше ужасяващо много добри футболисти, които играеха или тепърва почваха да се състезават в Европа. – Тогава с теб дебютираха Димитър Бербатов, Светльо Тодоров… \n  – Ами, и Стилиян, и Мартин. Точно тогава им бяха почти първите мачове. – Много силен период за теб тогава… \n  – Като цяло за българския футбол. След поколението от 1994 година имаше още доста добри години за родния футбол. – Имаш два престоя в “Левски” – какво най-вече си спомняш от тях? От първия, от втория? \n  – За тези времена беше много трудно да направиш впечатление на двата гранда – „Левски“ и ЦСКА. Имайте предвид, че тогава абсолютно всички футболисти, които играеха в провинцията, имаха една цел – да отидат в един от двата гранда. Това е истината. Знаете, че аз съм продукт на школата на „Марица“ (Пловдив) и съм от малкото футболисти, излезли от тази школа. Започнал съм седемгодишен и съм имал щастието да стигна до „А“ група и до повиквателна в националния отбор в далечната 1996 г., точно след европейското първенство в Англия. – Мина време, има давност, както се казва. Разкажи всичко за ситуацията около прословутия твой трансфер в “Ювентус” и желанието да те привлекат. Доколко нещата бяха реални и доколко медийни фойерверки? \n – Нямаше медийни фойерверки със сигурност. Първо нямаше такова медийно отразяване на нещата, както е сега. Смятам, че ако сега футбол играем ние от предишните поколения със сегашното медийно отразяване на каквото и да е било, сигурно нямаше да можем да стъпваме по земята. Истината е, че беше реално. Тогава отборът на „Левски“ беше изключително силен с изключително добър и опитен треньор – Люпко Петрович, на когото дължа доста за моето израстване. Силни мачове с „Апоел“, силни мачове и в българското първенство, след това и с „Хайдук“. Отстранихме все силни отбори. И дойдоха двата мача с „Ювентус“. Всеки път го казвам, който иска да вярва, но истината е, че имаше такъв интерес. Моята половинка даже беше шест дни в Торино с преводачка, всичко на разноски на „Ювентус“. Някой път искам да се връщам, някой път – не. Било е писано да не се получат нещата, но истината е, че имаше реални оферти, не само от „Ювентус“. Но по един или друг начин, така се стекоха нещата, че след това бях трансфериран в Турция, за което не съжалявам. Може би съжалявам, че с качествата, които имах и с това, което показвах, може би трябваше да поиграя някъде в Европа, но така е било писано. Не съжалявам. – Какво е мнението ти за собствениците на българските отбори? Работил си още с Миша Чорни, а сега през годините имаш поглед. Как се отнасяш към тях? Доста хора ги критикуват, че след мачове дават изявления – нещо, което не може да се види никъде по света… \n – За седем години в Турция се виждах със собственици единствено, когато подписвахме договори. И евентуално при някое дерби да дойдат на мача да дадат премия. Но да излязат да обясняват футбола, както е в България… Има трима-четирима президенти, които като видят камери, почват бисер след бисер и да обясняват футбола. Окей, ти си президент, даваш пари, назначил си хора, доверил си се на тях и ги оставяш да работят. \n \n – От кой от действащите собственици на клубове имаш респект? \n – Уважение имам към Тодор Батков, всички в „Левски“ трябва да му имат уважение. Не съм имал проблеми с нито един собственик, на който и да било клуб, защото винаги съм си вършил работата. Да, винаги съм казвал това, което мисля. – Как се чувстваше като директор в “Ботев” (Пловдив)? Как ги преживя нещата? \n – Ако направя анализ, няма да ми стигне предаването, така че по-хубаво да не споменавам. Това, което ми бе казано и даден шанс, не се случи така, както в началото ми бе предоставено. Тежко е, защото от известно време повечето собственици се съобразяват и с феновете, което е абсолютно недопустимо и грешно. След като си назначил някой, оставяш го две или три години, даваш му време да изгради отбор, било треньор или директор без значение. Директорът и треньорът трябва да са екип. Смятам, че ние горе-долу бяхме изградили някакъв отбор. Първо с Феро, после с Мъри. – Откога феновете станаха фактор в управлението? \n – По мое наблюдение след 2007-2008 г. Феновете искат да сменят треньори, те да назначават, което е грешно. Да, футболът е за феновете. Окей, нека са на трибуните, аплодирайки и подкрепяйки отбора, но не и да взимат… Под тяхно давление някои правят грешки. – Странно е, но предполагам си мислил по темата защо не ти се получи кариера в националния отбор? 11 мача са твърде малко за твоите качества… \n – Знаеш, че съм приятел с Вили Вуцов, но една от причините да не играя, Бог да го прости, беше Иван Вуцов. Имах лошия късмет да се скарам в далечната 1997 г. на един мач на младежкия отбор в Кипър. Може би това имаше последствия. Все пак Иван Вуцов е доайен в българския футбол като футболист, като треньор и като управленец. Безспорна фигура. Карал съм се с доста хора. Когато ме настъпят, се карам. Може би затова съм и успял. Парадокс е, защото много добре знаеш, че играх квалификация за Евро 2004 в един от най-важните мачове с Белгия тук – 2:2. С този двубой отборът се класира. Взех и премия на всичкото отгоре за класиране на европейско, но като дойде първенството, изтеглих късата клечка. Но пак не съжалявам. – В Португалия не се чувствахме много добре. \n – Има закономерности. Там отидоха хора, които никога не бяха викани в националния отбор и не играхме добре, но аз не се сърдя. – Имаме ли реални шансове на баражите за Евро 2020? \n – Щом сме се класирали за тях, трябва да имаме. Двата мача са в България. Истината е, че няма да е леко. И унгарците са тежки съперници, и следващите между Румъния и Исландия. Дано феновете на футбола подкрепят националния отбор, да се напълни стадионът. – Твоето бъдеще – какви мишени имаш пред теб? С какво се занимаваш сега? \n – Доста години бях настрани от футбола. От два-три месеца съм в мениджърската агенция на моя бивш мениджър Лъчезар Танев. Може би най-добрият в България, доказал се в годините. Заедно с Емо Данчев имаха най-добрите футболисти навремето и продаваха най-много. Сега всеки втори е мениджър и това също е голям проблем за футбола. Навремето и в мениджърството имаше правила, но животът се промени така, че има много мениджъри. Кой добър, кой по-лош – всеки гледа да си изкара по някакъв начин прехраната, в което няма нищо лошо. От три месеца съм в агенцията на Лъчо. Гледам почти всички мачове в България и определено много млади играчи, в които виждаме потенциал и искат да работят с нас. Смятам, че аз и Лъчо можем много да им кажем и да им покажем. За разлика от многото мениджъри, ние поне сме оставили диря във футбола. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tКривия: Грешно е феновете да сменят треньори\t\t\t"}
{"url": "https://trud.bg/%d0%b4%d0%b0%d0%bc%d0%b0-%d0%be%d0%b3%d0%bb%d0%b0%d0%b2%d0%b8-%d0%b0%d0%b4%d0%b2%d0%be%d0%ba%d0%b0%d1%82%d1%81%d0%ba%d0%b0%d1%82%d0%b0-%d0%ba%d0%be%d0%bb%d0%b5%d0%b3%d0%b8%d1%8f-%d0%b2%d1%8a%d0%b2/", "text": "Калина Милославова е първата жена в близо 130-годишната история на Адвокатската колегия във Варна, спечелила доверието да заеме ръководната позиция. Тя е подкрепена от 271 свои колеги, но поради обжалване на други трима досега не зае поста веднага. С определение от 23.01.2020 г. ВКС прекрати делото за обжалване на изборите за органи на Адвокатската колегия във Варна, проведени преди една година. Така всички новоизбрани органи, начело с новия председател Калина Милославова, трябва да встъпят в мандат.  Калина Милославова е със 17-годишен стаж в професията. Завършила е „Право“ и „Публична администрация“ в Технически университет – Варна. От май 2003 г. е вписана като адвокат във ВАК. От 2003 до 2005 г. е била асистент във ВСУ „Черноризец Храбър“. От 2010 до 2016 г. е член на Дисциплинарния съд на ВАК. От 2016 до 2019 г. е член на Адвокатски съвет. В този мандат е и ръководител на Регионалния център за безплатно правно консултиране към адвокатската колегия във Варна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tДама оглави Адвокатската колегия във Варна\t\t\t"}
{"url": "https://trud.bg/%d0%bd%d0%b0%d0%b9-%d0%bc%d0%b0%d0%bb%d0%ba%d0%be-38-%d0%b6%d0%b5%d1%80%d1%82%d0%b2%d0%b8-%d0%bd%d0%b0-%d0%bd%d0%b0%d0%b2%d0%be%d0%b4%d0%bd%d0%b5%d0%bd%d0%b8%d1%8f-%d0%b2-%d0%b1%d1%80%d0%b0%d0%b7/", "text": "Най-малко 38 са загиналите при наводнения в Бразилия, предадоха АП и ТАСС, като се позоваха на властите. \n17 човека са в неизвестност. 12 души са пострадали, а над 11 400 са били принудени да напуснат дома си. \nПриродното бедствие в югоизточния щат Минас Жераис е причинено от проливни дъждове. В регионалната столица Бело Оризонте в 24-часов период от четвъртък до петък са паднали 171 милиметра дъжд – най-големият валеж от 110 години. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tНай-малко 38 жертви на наводнения в Бразилия\t\t\t"}
{"url": "https://trud.bg/%d1%81%d0%bb%d0%b5%d0%b4-4-%d1%82%d1%83%d1%88%d0%b0-%d0%b2%d0%b0%d0%bd%d0%b3%d0%b5%d0%bb%d0%be%d0%b2-%d1%81-%d0%bf%d1%80%d0%b8%d0%b7%d0%b0-%d0%b7%d0%b0-%d0%bd%d0%b0%d0%b9-%d1%82%d0%b5%d1%85%d0%bd/", "text": "Георги Вангелов безапелационно спечели очаквания с най-голям интерес сблъсък от държавния шампионат по свободна борба в зала „Христо Ботев“. На финала в категория до 57 кг носителят на златния пояс „Дан Колов“ прегази с технически туш 10:0 Владимир Дубов, световен вицешампион от 2013-а. Вангелов приключи първенството без да даде точка на съперниците си, като спечели 5 срещи, от които 4 с технически туш, а на една съперникът му не излезе. Талантът взе и приза за най-техничен борец, а надпреварата е и за определяне на националния отбор за оставащите 2 олимпийски квалификации. Другият интригуващ сблъсък обаче се размина. Мирослав Киров, бронзов медалист от Евро 2014, стана първи в кат. до 74 кг без борба, след като чеченецът с наш паспорт Али Умарпашаев не излезе, поради лекарска забрана. Само преди 10 дни Умарпашаев стана убедителен шампион на силния турнир „Яшар Догу“ в Истанбул. От утре националите ни и в трите стила започват лагери. Свободняците заминават за Полша, класиците ще се подготвят в Тетевен, а жените – в Благоевград. От 10 февруари е европейското в Рим, което не е приоритет и за трите ни отбора. Целта са олимпийските квалификации през март и април съответно в Будапеща и София. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tСлед 4 туша Вангелов с приза за най-техничен състезател\t\t\t"}
{"url": "https://trud.bg/%d0%bf%d1%80%d0%b8%d0%bd%d1%86-%d1%83%d0%b8%d0%bb%d1%8f%d0%bc-%d0%bf%d0%be%d0%bb%d1%83%d1%87%d0%b8-%d0%bd%d0%be%d0%b2%d0%b0-%d1%82%d0%b8%d1%82%d0%bb%d0%b0-%d0%bc%d0%b0%d0%bb%d0%ba%d0%be-%d1%81%d0%bb/", "text": "Британският принц Уилям, който един ден ще ще застане начело на монархията, получи нова титла от баба си, кралица Елизабет II. Това се случва малко след като братът на Уилям – Хари, се отказа от статута си в семейството. От вчера бъдещият крал получи титлата Лорд Върховен комисар. към Църквата на Шотландия. По този начин херцогът ще на Кеймбридж ще стане официалният представител на короната пред Църквата на Шотландия. Той ще трябва да извършва определени визити и церемониални задължения. Принц Уилям поема поста от Ричард Скот, а преди него титлата е била държана от принцеса Ан. Решението на нейно величество предизвика поредната вълна от спекулации на Острова. Според медиите решението й е взето след като принц Хари и съпругата му Меган Маркъл се отказаха от кралското семейство. Други пък виждат в решението й политически ход за затопляне на отношенията със Шотландия. Страната иска да проведе референдум за отделяне от Обединеното кралство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tПринц Уилям получи нова титла, малко след като брат му се отказа от монархията\t\t\t"}
{"url": "https://trud.bg/%d0%ba%d0%b8%d1%82%d0%b0%d0%b9-%d1%80%d0%b0%d0%b7%d1%80%d0%b0%d0%b1%d0%be%d1%82%d0%b2%d0%b0-%d0%bd%d0%be%d0%b2%d0%b0-%d0%b2%d0%b0%d0%ba%d1%81%d0%b8%d0%bd%d0%b0-%d1%81%d1%80%d0%b5%d1%89%d1%83-%d0%ba/", "text": "Китайският Център за контрол и профилактика на заболяванията започна разработването на ваксина от нов вид срещу коронавируса, който причинява пневмония, предавa  . „Центърът вече започна разработването на ваксина. За момента успяхме да изолираме вируса, сега се избира конкретният щам“, заявява Сюй Венбо, ръководител на Центъра. Освен това в момента китайските експерти подбират лекарства, които противодействат ефективно на пневмонията. Броят на заразените в Китай достигна 2002 души. Подозрения за зараза има в още близо 2700 случая, но диагнозата засега не е потвърдена. Крайбрежният град Шантоу забранява от полунощ (14 ч. по Гринуич) влизането на всички превозни средства в града, за да попречи на разпространяването на новия коронавирус. В града има само два случаи на заразени, но мерките се предприемат, „за да се прекъснат каналите на заразата“, заявиха местните власти. В града ще бъде прекъснато и движението на градския транспорт, включително на фериботите. Шантоу се намира на над 800 км от град Ухан, където се появи новият коронавирус. Град Сиан, столица на провинция Шенси, също обяви, че спира всички междуградски автобуси от 18 ч. местно време, предаде Ройтерс. Мерки, ограничаващи транспорта, ще бъдат наложени и в цялата източна провинция Шандун, където спира движението на междуградските автобуси, а провинция Шенси забрани влизането на автобуси, идващи от други провинции, съобщи ДПА. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tКитай разработва нова ваксина срещу коронавируса\t\t\t"}
{"url": "https://trud.bg/%d0%bb%d0%b8%d0%b4%d0%b5%d1%80%d1%8a%d1%82-%d1%87%d0%b5%d0%bf%d0%b0%d1%80%d0%b8%d0%bd%d0%be%d0%b2-%d0%b8-%d1%82%d0%be%d0%bf%d0%b0%d0%bb%d0%be%d0%b2-%d0%b7%d0%b0%d0%b2%d1%8a%d1%80%d1%88%d0%b8%d1%85/", "text": "Лидерът Иван Чепаринов, който бе с черните фигури, и бившият световен шампион Веселин Топалов завършиха реми в петия кръг на шахматния фестивал в Гибралтар. Така Чепа, който вече се състезава за Грузия, остава лидер във временното класиране с 4,5 т. Той спечели надпреварата и през 2014-а. Топалов пък е седми с 4 т. Бившата №1 в света Антоанета Стефанова, също постигна успех. Тя надигра сръбкинята Теодора Иняц и с 3 точки дели 56-о място. До края остават още 5 кръга, наградният фонд е 179 500 лири. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tЛидерът Чепаринов и Топалов завършиха реми\t\t\t"}
{"url": "https://trud.bg/%d1%84%d0%b5%d0%b4%d0%b5%d1%80%d0%b5%d1%80-%d1%82%d0%b5%d0%bd%d0%b8%d1%81-%d1%81-%d1%82%d0%be%d0%b2%d0%b0-%d0%b8%d0%bc%d0%b5-%d0%bd%d1%8f%d0%bc%d0%b0-%d0%ba%d0%b0%d0%ba-%d0%b4%d0%b0-%d0%b5-%d0%b1/", "text": "Световният №100 Тенис Сандгрен стигна четвъртфиналите на откритото първенство на Австралия по тенис, след като победи и опитния Фабио Фонини – 7:6, 7:5, 6:7, 6:4. Мелбърн е щастливо място за американеца, след като стигна до тази фаза на турнира и преди 2 г. Тогава той впечатли с победи над Стан Вавринка и Доминик Тийм. \nЗа място на полуфинала Сандгрен ще спори с Роджър Федерер, преодолял унгареца Мартон Фучович с 4:6, 6:1, 6:2, 6:2. „Със сигурност с това име няма как да стане бейзболист, нереално е – заяви Маестрото. – През живота си съм играл много тенис, но не и срещу Тенис.“ на снимката: Тенис Сандгрен \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tФедерер: Тенис? С това име няма как да е бейзболист\t\t\t"}
{"url": "https://trud.bg/%d0%b3%d0%be%d1%80%d1%8f%d1%85%d0%b0-%d0%b1%d0%b8%d0%b2%d1%88%d0%b8-%d0%b6%d0%b8%d0%bb%d0%b8%d1%89%d0%b0-%d0%bd%d0%b0-%d0%b1%d0%b4%d0%b6-%d0%b2-%d0%b3%d0%be%d1%80%d0%bd%d0%b0-%d0%be%d1%80%d1%8f%d1%85/", "text": "Пожар е избухнал в събота в бивши жилища на БДЖ в квартал „Гарата“ в Горна Оряховица, научи „Труд“. Местни жители около 9 часа на 25 януари подали сигнал на телефон 112, че от необитаемите сгради се извиват пламъци и дим. На място незабавно пристигнали огнеборци, които бързо потушили стихията. Изпепелени са около 50 кв.м. от постройките, които от над 30 години са безлюдни и порутени. Предполага се, че в руините са се били подслонили клошари, които са палили огън в студените нощи, за да се топлят и са предизвикали пожар. Около 3 часа в нощта срещу неделя пък е горяла стара къща във великотърновското село Димча. Съседи забелязали огненото зарево и подали сигнал на спешния телефон 112. Благодарение на бързата реакция на пожарникарите, пламъците са потушени. Унищожени са около 50 кв.м. от жилището. Веднага след това на място пристигнали криминалисти, които правят огледи и изясняват причините за инцидента. Наскоро къщата била купена от нов собственик. Основните версии за огнената стихия, по които се работи, е умишлен пожар или късо съединение в старата елинсталация на постройката. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tГоряха бивши жилища на БДЖ в Горна Оряховица\t\t\t"}
{"url": "https://trud.bg/45-%d0%b4%d1%83%d1%88%d0%b8-%d1%81%d0%b0-%d0%b1%d0%b8%d0%bb%d0%b8-%d0%b8%d0%b7%d0%b2%d0%b0%d0%b4%d0%b5%d0%bd%d0%b8-%d0%b6%d0%b8%d0%b2%d0%b8-%d0%bf%d0%be%d0%b4-%d1%80%d1%83%d0%b8%d0%bd%d0%b8%d1%82/", "text": "45 души са извадени живи изпод развалините след  , което разтърси Източна Турция в петък вечерта. Броят на загиналите се увеличи до 31, повечето в Елязъг, но и най-малко 4-ма в Малатия, ранените са 1607, съобщиха турските власти. Жена с детето ѝ като по чудо бяха спасени 24 часа след земния трус. Почти 80 сгради са разрушени сгради, на 645 постройки са нанесени сериозни щети, други 540 са средно или слабо засегнати от земетресението. Над 15 000 души са останали без дом. В засегнатите райони са изпратени 9500 палатки за приютяване на хората. В момента в поразените области температурите са най-ниски, съобщават властите. В такива условия спасителните работи продължават. В района на бедствието пристигна президентът на страната Реджеп Тайип Ердоган. Той заяви, че държавата ще действа бързо за възстановяване на инфраструктурата и никой пострадал няма да бъде оставен без подслон или храна. Финансовото министерство обяви, че срокът за заплащане на данъците на живеещите в двете най-силно пострадали области – Елязъг и Малатия, ще бъде удължен. Търговското министерство обеща подкрепа за изплащане на кредитите на местни малки фирми. Продължават и вторичните трусове, техният брой надхвърли 600, като най-силният вчера бе с магнитуд от 5,1 по скалата на Рихтер. Специалисти-сеизмолози отбелязват, че епицентърът на земетресението е бил в по-слабонаселен район и това е намалило броя на пострадалите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\t45 души са били извадени живи под руините след труса в Турция, загиналите са поне31\t\t\t"}
{"url": "https://trud.bg/%d0%bd%d0%b0%d0%bf-%d1%89%d0%b5-%d0%bf%d0%be%d0%bf%d1%8a%d0%bb%d0%b2%d0%b0%d0%bc%d0%b5-%d0%b4%d0%b0%d0%bd%d1%8a%d1%87%d0%bd%d0%b8%d1%82%d0%b5-%d0%b4%d0%b5%d0%ba%d0%bb%d0%b0%d1%80%d0%b0%d1%86%d0%b8/", "text": "За първи път декларацията за доходите на физическите лица ще бъде попълнена от приходната агенция. Единственото, което трябва да направим, е да влезем със своя персонален код в сайта на НАП, за да потвърдим информацията за данъчните си задължения. За хората без персонален код или електронен подпис данъчната декларация ще се подава на гише, в офисите на НАП или по пощата. Всеки сам трябва да попълни обаче доходите от наеми или от сделки с ценни книжа, например. Декларациите ще бъдат попълнени от данъчната агенция през март, защото до края на февруари фирмите са длъжни да подадат информацията в НАП. Всеки, който желае може да попълни данните и сам. „Порталът за електронни услуги има две услуги. Едната е ръчно човек да си попълни данъчната декларация, което работи и в момента, но в нея няма предварително попълнените данни и друга отделно, която се казва най-общо казано предварително попълнена декларация, в която човек влиза с персоналния си код или електронен подпис и вижда две неща, които НАП предварително е попълнила, това са доходите от заплата, т. нар. трудови правоотношения и там са хонорари и доходи от граждански договори“, обясни говорителят на НАП Росен Бъчваров пред  . Бъчваров уточни, че клиентът може да сам да редактира декларацията, ако „в малко вероятния случай на някаква грешка, може да добави данни, може да ги промени, т.е. във всеки един момент човек може да редактира предварително попълнените данни“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tНАП: Ще попълваме данъчните декларации, хората ще могат да ги редактират\t\t\t"}
{"url": "https://trud.bg/%d0%b4%d0%be%d1%86%d0%b5%d0%bd%d1%82-%d0%be%d1%82-%d0%b2%d0%bc%d0%b0-%d1%80%d0%b8%d1%81%d0%ba%d1%8a%d1%82-%d0%ba%d0%b8%d1%82%d0%b0%d0%b9%d1%81%d0%ba%d0%b0%d1%82%d0%b0-%d0%b1%d0%be%d0%bb%d0%b5%d1%81/", "text": "Рискът китайският коронавиру да стигне до България е нулев, каза в студиото на „Денят започва с Георги Любенов“ по   началникът на Втора Клиника по инфекциозни заболявания във ВМА доц. Райничка Михайлова. По думите й, хората, на които им предстоят пътувания, трябва да се информират своевременно и да вземат предпазни мерки. „Според повечето експерти се касае за по-леко протичаща вирусна инфекция в сравнение с тази от 2002-ра година. Случаите са по-леки и независимо от нарастващия брой на заболелите – смъртността е по-ниска. Рискът за България е почти нулев и умерен за тези, които пътуват по целия свят“, обясни Михайлова. Коронавирусите са познати още от 1930 г., но основно от ветеринарите, защото причиняват доста заболявания при животните, включително нашите кучета и котки боледуват от коронавируси, разясни Михайлова. „По-късно вече са познати и при човека и сравнително бързо време те са причинявали много леки заболявания при хората, затова не са били интересза медицината до 2002 г., когато избухва епидемия от ТОРС, известен като SARS, и се установява, че той се причинява от коронавирус. Тогава за периода 2002-2003 г. заболяват 8 000 души“, добави тя. Михайлова обясни,че коронавирусите „прескачат междувидовата бариера“, а причинителят на сегашния вирус все още не е ясен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tДоцент от ВМА: Рискът китайската болест да стигне до България е нулев\t\t\t"}
{"url": "https://trud.bg/%d0%b1%d1%8f%d0%bb%d0%b0-%d0%ba%d0%bd%d0%b8%d0%b3%d0%b0-%d0%b7%d0%b0-%d0%b7%d0%b5%d0%bc%d0%b5%d0%b4%d0%b5%d0%bb%d1%81%d0%ba%d0%b8%d1%8f-%d1%80%d0%b5%d0%b6%d0%b8%d0%bc/", "text": "Столичен градоначалник е Антон Прудкин, един от най-страшните терористи на всички времена Белите книги вадят истината черно на бяло. Появяват се там, където има скрито-покрито. Където трябва да се намеси Темида. У нас първото бяло четиво излиза след преврата на 9 юни 1923 година. Преврат е мрачна дума в политическия речник. Не винаги обаче е натоварена с отрицателен резултат. Понякога със сила се сваля силов режим. Такова е тоталитарното управление на Александър Стамболийски. Деветоюнците съставят Комисия за преглеждане архивите на бившите властимащи. Издухана е прахта от купища книжа, над които заляга екипът. Експертите попадат на потресаващи свидетелства за язвите на оранжевата диктатура. Документите плачат да бъдат публикувани и комисията се запретва да ги огласи. “Бялата книга” е отпечатана в 12 части, които излизат до края на 1923 г. Срещу 3 лева любопитният може да прочете за “Кражби, гешефти и много други злоупотребления”. Само за левче слага в библиотеката си “Дружбашки народни представители, избори и парламент”. Отделни брошури са посветени на държавната администрация, образованието, дипломацията и т. н. В “Бялата книга” коментарът е лаконичен, тъй като документите са достатъчно красноречиви. За да се разсеят съмненията в тяхната автентичност, са поместени факсимилета. От папка на Александър Стамболийски например са извадени оставките на всички негови министри, депозирани още преди да бъдат назначени. Така политикът от Славовица ги е държал в шах. Мръдне ли някой – показва му собственоръчното заявление за напускане. “Моля да ми се приеме оставката като министър”, написал е Недялко Атанасов и сервилно е добавил: “Благодаря за доверието, с което се ползвах до днес.” Изборите са печелени с рушвети и шашми. С дата 5 януари 1921 г. Цеко Пашалиев от луковитското село Беленци осведомява началството: “Селото ни беше първо в държавата стамболистко, радославистко, знаеш историята му, нали? Съкруших ги, давал съм по 40-50 лева за 1 глас. Вам лъжа мен истина, 10 хиляди лева отидоха”, тупа се в гърдите оранжевият. “Ако ще правим избори скоро за народни представители, необходимо е да се разпореди: или да спрат бирниците временно събирането на данъци, или най-малко да им бъде заповядано да не прибягват до принудителното им събиране”, съветва Стамболийски друг организационен работник. Минко Василев пък от шуменските села докладва на 26 април 1923 г., че изкарали “исборо отличен”. На него му светнала гениалната идея да разпореди явно гласуване. С тази хватка земеделците печелят 1458 гласа, 1 вземат комунистите. Оранжева гвардия охранява властта. Гвардейците са облечени в шаяк, отначало размахват сопи, по-късно са въоръжени с пушки и пищови. “Бря, бря, бря, нам да е дубря!”, е бойният вик на тази жакерия. С него връхлитат опозицията – бурен по браздите на селския възход. Политическа полиция е другият инструмент. “Бялата книга” изнася важни подробности около тази сенчеста дейност. Дружбашите командироват “чрезвичайни агенти” в странство, които да набавят маски, грим и други атрибути, потребни за спецзадачите. Някои от дрънкулките са предназначени за личната сигурност на Александър Стамболийски. На 18 декември 1921 г. агент Феодя го информира от Берлин: “За маскирането изпращам няколко вида работи. Едните се закачат и попълнят със сколуфи както съм ги заиглил и ще си ги нагласиш според дължината на брадата ти, като мустаците се закрепяват на средната хрущялна преграда на носа.” След урока по дегизация Феодя сменя темата: “За кучетата: намерих, спазарих и ги изпращам заедно с притежателя им. Николов ще ти даде по-подробни сведения. Аз зная, че нуждата от тия кучета е твърде голяма, затова пребързах, като имах предвид, че скоро куриер не ще идва, та да не се губи време, а колкото се може да се бърза предвид необходимостта от сигурната ти охрана.” Столичен градоначалник е Антон Прудкин. Един от най-страшните терористи на всички времена, той управлява с атентати. Потушава Голямата транспортна стачка с бомба, взривява театър “Одеон”. Денем обикаля на кон улиците и святка наляво-надясно с очи. Като го видят, гражданите бързат да се скрият. Милиони са забулени в тайна според “Бялата книга”. Освен девалвирали левове в обиталищата на Стамболийски са намерени швейцарски и френски франкове, английски лири, германски марки, австрийски крони, щатски долари. Конфискувана е и румънска, чешка, унгарска и полска валута. “Личната каса на министър-председателя се смеси с касите на министерствата и Държавното съкровище; в няколкото му резиденции се откриха несметни количества чужди пари”, обобщава Данаил Крапчев във вестник “Зора”. Част 2 на “Бялата книга” бъка от финансови документи, които сочат, че от 2 февруари 1920 г. до 16 март 1923 г. премиерът е изтеглил от Държавното съкровище 147 186 460 лева и 45 стотинки. “Ето откъде е вземал той да купува имоти и да раздава на сватове, на сестрини синове, на приятели и др.”, заключава комисията. Най се е облажил сватът на Стамболийски Григор Бояджиев. Според едно секретно тефтерче между 22 юни 1920 г. и 19 май 1921 г. селският водач му е броил зестра в размер на 1 409 000 лева. През февруари същата година съпругата Милена Стамболийска се оплаква на сина си в Париж, че баща му “всичко купува на името на Бояджиев”. Двамата готвят сватба, добавя тя – дъщеря им ще отиде под венчило с момчето на Григор. Междувременно Стамболийски държи харем от любовници. “Той се впусна в разврат повече и не прави подбор”, негодува Милена в същото писмо. Комисията се извинява на читателите, че изнася интимни документи, но е изкушена от “амурната” кореспонденция на бившия първи министър. Фаворитка на Стамболийски е някоя си Пенка, която той по пушкиновски нарича Татяна. “Аз те обичам, обичам те прелестна и мила моя Татяна, както никой друг не съм досега обичал – изповядва се влюбеният земеделец. – За пръв път в живота си, след толкова годишна бурна непрекъсната обществена дейност, аз се влюбвам с всички фибри на сърцето си и не се поколебавам да ти заявя това високо и категорично, както ти искаш в последното си до мен писмо.” “Той е имал репутация на “женкар” – пише проф. Джон Бел. – Съпругата му Милена била с няколко години по-възрастна от него и след като през 1902 и 1904 година ражда децата си, привлекателността є намалява.” Джон Бел е автор на монографията “Селяни на власт”, издадена от университета в Принстън през 1977 г. Книгата е написана със симпатия към БЗНС, но ученият остава верен на фактите. Той не премълчава политическата тиня, в които затъват оранжевите. Александър Ботев, Недялко Атанасов, Марко Турлаков са забъркани в крупни далавери, сочи професорът. Трудът “Селяни на власт”, който черпи сведения и от “Бялата книга”, излезе на български през 1993 г. Преводът беше предоставен от Фондация “Ал. Стамболийски-Н. Петков-д-р Г. М. Димитров”. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\t„Бяла книга” за земеделския режим\t\t\t"}
{"url": "https://trud.bg/%d1%85%d0%b2%d0%b0%d0%bd%d0%b0%d1%85%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d0%bd-%d1%81-%d0%bd%d0%b0%d0%b4-40-%d0%bf%d0%bb%d0%b8%d0%ba%d1%87%d0%b5%d1%82%d0%b0-%d0%ba%d0%be%d0%ba%d0%b0%d0%b8/", "text": "Българин е бил задържан с 46 пликчета кокаин в стомаха в Доминиканската република. Арестът е бил извършен на международното летище на Пунта Кана, където нашият сънародник минавал проверка, преди да се качин на самолет за Белгия. Българинът бил откаран в болница, където кокаинът бил изваден от стомаха му. Властите в Доминиканската република смятат, че той е бил използван като „муле“.ю От началото на годината на летища в карибската страна са били задържани общо 13 наркотрафиканти, информира БТА. Преди време в Доминиканската република е била разбита наркотрафикантска мрежа, вербувала чужденци, за да ги използва като „мулета“ за пренасяне на дрога в различни държави, предимно в Европа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tХванаха българин с над 40 пликчета кокаин в стомаха в Доминикана\t\t\t"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%b3%d0%b0%d0%b1%d1%80%d0%be%d0%b2%d0%be-%d0%be%d1%82%d0%bd%d0%be%d0%b2%d0%be-%d0%bf%d0%be%d0%b8%d1%81%d0%ba%d0%b0-%d1%81%d1%82%d0%b0%d0%bd%d1%86/", "text": "Кметът на Габрово Таня Христова отново поиска общината да бъде включена в графика за замервания на качеството на атмосферния въздух. В писмо до министерство на околната среда и водите, до Изпълнителна агенция по околна среда /ИАОС/ и РИОСВ – Велико Търново тя напомни, че последните замервания на показателите за качеството на атмосферния въздух /КАВ/ на територията на габровска община са извършени от мобилна лаборатория на ИАОС – Русе през 2016 г. и поиска Габрово своевременно да бъде включено в графика за извършване на замервания през 2020 г. „Липсата на следващи замервания и съответно на данни водят до неяснота за текущото състояние на качеството на атмосферния въздух на територията на община Габрово“, се казва в писмото на кмета до институциите, като се акцентира, че Община Габрово не разполага с коректна информация, която да предостави в отговор на сигналите и питанията на гражданите за състоянието на въздуха в града. За втори път кметът на Габрово настоява за системни замервания на качеството на въздуха в града. През септември миналата година в друго писмо до ресорните ведомства тя заявява, че е наложително да се разшири броят на пунктовете от Националната система за мониторинг на КАВ. Тогава тя припомни, че на територията на града функционира ТЕЦ и въпреки липсата на системно замервани показатели, може да се направи обосновано предположение, че по отношение на основните замърсители, ситуацията в Габрово не би следвало да се различава съществено. „Всеки от нас като гражданин има право да знае, какво е нивото на чистота на въздуха и трябва да имаме увереност, че дейностите, които се извършват на нашата територия не носят щета за здравето на хората. Ще продължим да настояваме за разполагане на постоянни станции за замервания на качеството на атмосферния въздух в Габрово. Липсата на такава информация ни лишава от възможности за предприемане на мерки с характер на превенция. Считам, че новата Оперативна програма „Околна среда“ освен да помага на градовете, които имат доказано сериозен проблем, трябва да бъде в подкрепа и на останалите, за да не се допуска превишаване нормите на чистота на въздуха. Ще отстоявам възможностите Габрово и градовете, в които към момента няма регистрирано и документирано превишаване, да бъдат част от общините, които могат да получават подкрепа за различни екологични мерки, насочени както към екологичен градски транспорт така и към домакинствата“, каза още Таня Христова пред медии по повод качеството на атмосферния въздух в града. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tКметът на Габрово отново поиска станции за измерване на качеството въздуха в града\t\t\t"}
{"url": "https://trud.bg/%d0%b2%d0%b5%d1%80%d0%b8%d0%b6%d0%bd%d0%b0-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%b7%d0%b0%d1%82%d0%b2%d0%be%d1%80%d0%b8-%d0%bc%d0%b0%d0%b3%d0%b8%d1%81%d1%82%d1%80%d0%b0/", "text": "Верижна катастрофа затвори временно движението по магистрала „Марица“ в посока Турция, съобщават МВР. Сигнал за инцидента е получен около 10.05 часа. Съобщено е било за няколко леки автомобила, ударили се в спрял на опашката за граничния пункт тир. Към момента няма данни за загинали, вероятно има пострадали. Във връзка с пътното произшествие, магистралата временно се затваря за движение след пътния възел на Свиленград в посока Турция. Леките автомобили се пропускат през Свиленград по стария път за граничния пункт.С цел да се избегне усложняване на обстановката, пътуващите в тази посока по АМ „Тракия“ товарни автомобили се отбиват още при Пловдив и Стара Загора. Мярката ще остане до разчистване на пътното платно на мястото на инцидента на магистрала „Марица“. Полицията апелира водачите да шофират с повишено внимание, с по-ниска скорост и с по-голяма дистанция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tВерижна катастрофа затвори магистрала „Марица“ край Свиленград\t\t\t"}
{"url": "https://trud.bg/%d0%b7%d1%8a%d1%80%d0%bd%d0%be%d0%bf%d1%80%d0%be%d0%b8%d0%b7%d0%b2%d0%be%d0%b4%d0%b8%d1%82%d0%b5%d0%bb%d0%b8-%d0%be%d1%82-%d1%82%d1%8a%d1%80%d0%bd%d0%be%d0%b2%d1%81%d0%ba%d0%be-%d0%bf%d1%80%d0%b5/", "text": "Продължителните сухо лято и есен, и липсата на снежна покривка през зимата ще доведат до ниски добиви на есенниците. Това предвиждат зърнопроизводители и агрономи от Великотърновска област. По думите на земеделците сухата почва води до забавянето на растежа на пшеницата и ечемика и до измръзването на растенията. Земеделската фирма, която ръководи Андрей Андреев в лясковоското село Козаревец, обработва 10 000 декара земя, като половината е засята с есенници. От тях с пшеница са засети 3600 дка, 1100 декара – с ечемик и на 415 декара се отглежда рапица. Сеитбата приключила около 10 октомври. Заради продължителната суша обаче, растенията изостават. „Състоянието на есенните култури- пшеница, ечемик и рапица, е незадоволително. Дългото засушаване, което започна от лятото на 2019 г. и продължи до края на есента, не позволи на самите култури, особено на рапицата, да се развива нормално. Тя поникна много шарено и нарядко вървят растенията. При пшеницата доста зърна изгубиха своята кълняемост и не поникнаха изобщо, и се забелязва един по-рядък посев. Растенията визуално в момента изглеждат така, както трябваше да изглеждатдо средата на ноември“, коментира Андреев. Той допълва, че след като били засяти есенниците, 40-50 дена след това нямало нито капка дъжд. „Нормално е след сеитба да има поне едно 30-40 литра на квадратен метър, за да поникнат нормално посевите. А фазата, в която се намират в момента, отговаря за фаза за миналата година- начало на братене, а много от посевите наши и на колеги, са във фаза трети лист, което е крайно лошо поради настъпилите усложнения от сушата“, обяснява агрономът Ангел Панев. Земеделските стопани са категорични, че тази година добивите ще са по-ниски, за разлика от миналото лято, когато от средният добив пшеница от декар е бил 700 килограма в региона. Липсата на сняг и през януари води до измръзване на растенията, тъй като няма снежна покривка, която да ги пази от сутрешните температури, които варират от минус 5 – 6 градуса. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tЗърнопроизводители от Търновско предвиждат ниски добиви заради сушата\t\t\t"}
{"url": "https://trud.bg/%d0%bc%d0%b0%d1%81%d0%be%d0%b2%d0%be-%d1%87%d0%b5%d1%81%d1%82%d0%b2%d0%b0%d1%85%d0%b0-%d0%b7%d0%bb%d0%b0%d1%82%d0%bd%d0%b8-%d1%81%d0%b2%d0%b0%d1%82%d0%b1%d0%b8-%d0%b2-%d1%81%d1%83%d1%85%d0%b8%d0%bd/", "text": "Церемония за преподписване на брачните свидетелства се проведе за пръв път в Сухиндол. Двойките, празнуващи своите златни сватби, се врекоха отново във вечна любов 50 години след своето заветно „да“. Церемонията се проведе в Ритуалната зала, а двойките преминаха по пътека от рози и запалени свещи. Те чуха Сватбения марш на Менделсон от грамофон, а плоча на великия Емил Димитров ги върна 50 години назад във времето. Ритуалът за преподписване на брачните свидетелства беше извършен от инж. Пламен Чернев. Той подари на всяка от двойките специални кристални вази с гравираните имена на семействата. За дамите имаше и красиви букети, досущ като тези отпреди пет десетилетия. „Надявам се много хора, които работят тук в нашата община, в нашата държава, да последват вашия пример за родолюбие, патриотизъм, за достойни изживени мигове в нашия град, в нашата община. Да пожелая на всички вас и на вашите семейства още веднъж здраве, щастие и късмет“, обърна се към двойките инж. Пламен Чернев. Спазена беше и традицията брачния съюз да бъде подсладен с питка и мед. Всички семейства се снимаха за спомен пред читалището в града. Пет са двойките, които са сключили граждански брак през 1969-та година и днес са живи и здрави за да отпразнуват своя юбилей. Подобна церемония ще бъде извършена и в края на годината, когато Сухиндол ще отбележи 50 години от обявяването си за град. Тогава своите златни сватби ще отпразнуват семействата, положили своите подписи през 1970-та година. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tМасово честваха златни сватби в Сухиндол\t\t\t"}
{"url": "https://trud.bg/%d1%80%d0%b0%d0%b7%d1%88%d0%b8%d1%80%d1%8f%d0%b2%d0%b0%d1%82-%d1%81%d0%b8%d0%bd%d1%8f%d1%82%d0%b0-%d0%b7%d0%be%d0%bd%d0%b0-%d0%b2%d1%8a%d0%b2-%d0%b2%d0%b0%d1%80%d0%bd%d0%b0/", "text": "До средата на 2020 г. предстои изграждане на втория етап на „синята зона“ във Варна с нови 5752 места в 6 подзони, съобщи кметът на града Иван Портних. Те са предвидени в широкия център -на улиците „Кракра“, „Беласица“, „Д-р Пискюлиев“, на бул.“Владислав Варненчик“, ул.“Дрин“, „Пирин“, „Битоля“,“Братя Бъкстон“, булевардите „Чаталджа“, „Ген.Колев“,“Осми Приморски полк“ и др. Общият брой места за хора с увреждания във втория етап на зоната е 192, което е с над 4% от маркираните места за паркиране на уличните платна. В първия етап на „синя зона“ в центъра бяха осигурени 2603 места за паркиране на автомобили, от които 110 за хора с увреждания. 4.6 млн. лева с ДДС са приходите в общинското предприятие“Общински паркинги и синя зона“ за миналата година, посочи за „Труд“ шефът му инж.Младен Иванов. Постъпленията са от кратковременно паркиране, от абонамент на живущи и фирми, от поставяне на техническото средство тип „скоба“, от репатриране на автомобили-нарушители. Работното време на „синята зона“ е от 9 до 19 часа, без събота и неделя. Има внесено предложение в ОбС за платено паркиране в нея и през уикенда, което мина през публично обсъждане, но засега приемането му се отлага. По-логично е да има решение за това след пускане на втория етап на „синята зона“, за да се види какво е натоварването в движението и паркирането в града, смята шефът на общинското предприятие. Паркирането на електромобили, за които има отредени места, както в първия етап на „синята зона“, така и във втория, е безплатно. Предвидени са и зарядни станции за тях. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tРазширяват „синята зона“ във Варна\t\t\t"}
{"url": "https://trud.bg/%d0%be%d0%bf%d0%b5%d1%80%d0%bd%d0%b0%d1%82%d0%b0-%d0%bf%d1%80%d0%b8%d0%bc%d0%b0-%d0%b3%d0%b5%d1%80%d0%b3%d0%b0%d0%bd%d0%b0-%d0%bd%d0%b8%d0%ba%d0%be%d0%bb%d0%b0%d0%b5%d0%b2%d0%b0-%d0%b5-%d0%bc%d0%b5/", "text": "Оперната прима Гергана Николаева стартира уникален авторски проект, наречен „Всеки може да пее… с Гергана Николаева”. Форматът е без аналог в музикалната и артистична среда на България, а „героите“ в него са изкушени от музикалното изкуство, без да са професионални изпълнители. В проекта изява намират личности с „широка душа и смели мечти“, познати от политическия, бизнес и културен елит. „За сега ще запазим имената на участниците в тайна, за да задържим очакването за големия финал, но само ще кажем, че всички са познати лица, изключително изявени авторитети в своята област. Някои от тях имат опит в пеенето, но не пред публика, други искат да сбъднат своята мечта да излязат на сцена, а трети намират в проекта своето място за творчески релакс и лично удоволствие“, издават от екипа на формата. В рамките на месец, участниците ще се обучават в тънкостите на пеенето, говорен глас и неговото въздействие. Ще усвояват сценично поведение и пренасянето му в професионалната или ежедневна среда. Ще имат психологическа подготовка преди публична изява, както и работа със синбек и професионален озвучител, интерпретация. Ще тренират екипна работа, синхрон в дует и др. На финала, който ще се състои на 27-ми февруари, в култовия Sofia Live Club, всички ще представят свое изпълнение на популярна песен, в концерт на живо. „Преживяването както за мен, така и за участниците е изключително вълнуващо.- споделя Гергана Николаева- Цял месец ще работим в индивидуални часове, с персонални упражнения и предизвикателства, а накрая ще обединим всичко в атрактивен финал. Програмата на големия концерт ще бъде динамична и разнородна- всеки участник сам ще избере какво да представи- от рок, през популярна музика до опера. Издавам и една малка тайна: като дуетна половинка в някои от песните ще се появи Тони, изпълнителката на „Всичко било е насън“, но това няма да е единствения популярен изпълнител, който ще се качи на сцената, заедно с участниците“, каза още Гергана Николаева. Оперната прима добави, че за този формат няма ограничения във възрастта, но тъй като са се появили много запитвания от тийнейджъри, предстои да се направи издание само за участници до 18 годишна възраст. Коя е Гергана Николаева Гергана Николаева наложи на музикалния пазар иновативен, кросовър стил, определян като „среща между поп музиката и класиката“. В световен мащаб идеята се популяризира от имена като Лучано Павароти, Монсерат Кабайе, но за България, това е първия по рода си цялостен проект, издаден в албум. Нестандартният проект донесе на изпълнителката и номинация за „Жена на десетилетието“. Албумът Pop meets Classic е със специалното участие на Орлин Горанов, Силвия Кацарова, Тони, Лео, Камен Воденичаров и Дичо. Съвсем скоро оперната прима ще влезе в главна роля на „Клетниците“, постановка на операта в Стара Загора. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tОперната прима Гергана Николаева е ментор в нов уникален проект\t\t\t"}
{"url": "https://trud.bg/%d0%ba%d0%b0%d1%80%d0%b0%d1%8f%d0%bd%d1%87%d0%b5%d0%b2%d0%b0-%d0%b8%d0%b7%d0%bf%d1%80%d0%b0%d1%82%d0%b8-%d1%81%d1%8a%d0%b1%d0%be%d0%bb%d0%b5%d0%b7%d0%bd%d0%be%d0%b2%d0%b0%d1%82%d0%b5%d0%bb%d0%b5%d0%bd/", "text": "Председателят на Народното събрание Цвета Караянчева изпрати съболезнователен адрес до председателя на Великото народно събрание на Турция Мустафа Шентоп по повод земетресението в Източна Турция. Това съобщиха от пресцентъра на Народното събрание. „Покрусена съм от трагичните последици от природното бедствие, което доведе до много жертви и разрушения“, заявява председателят на парламента. „В този тежък за страната Ви момент позволете ми да изразя най-искрена приятелска и човешка съпричастност и солидарност. Моля, приемете моите най-дълбоки съболезнования и съчувствие към семействата и близките на жертвите“, пише Цвета Караянчева. Председателят на Народното събрание посочва, че следи обстановката в страната и силно се надява, че навременните и професионални действия на спасителните екипи и медицинските служби ще помогнат за спасяването на хора от пострадалите райони и бързо възстановяване на ранените граждани. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tКараянчева изпрати съболезнователен адрес на Турция след земетресението\t\t\t"}
{"url": "https://trud.bg/%d0%b6%d1%8a%d0%bb%d1%82-%d0%ba%d0%be%d0%b4-%d0%b7%d0%b0-%d0%bf%d0%be%d0%bb%d0%b5%d0%b4%d0%b8%d1%86%d0%b8-%d0%b5-%d0%be%d0%b1%d1%8f%d0%b2%d0%b5%d0%bd-%d0%b7%d0%b0-%d1%83%d1%82%d1%80%d0%b5-%d0%b2/", "text": "НИМХ обяви жълт код в понеделник за хлъзгави пътища и образуване на поледици в областите София, Видин, Монтана, Враца, Перник и Кюстендил. Тази нощ се очаква да завали дъжд в тези райони, а заради ниските температури може да има условия за заледявания. Утре дневните температури слабо ще се понижат, но въпреки това остават по-високи от обичайните за януари. Във вторник облачността ще намалее, а в сряда на места може да превали. Вятърът се очаква да се засили. Времето ще остане такова и в четвъртък, а в петък предстои намаление на облачността. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tЖълт код за поледици е обявен за утре в няколко области в страната\t\t\t"}
{"url": "https://trud.bg/3519653-2/", "text": "Микаела Шифрин ще стане поредната суперзвезда на ските, посланик на Банско. Американката спечели втора победа за три дни на големия уикенд от Световната купа в алпийските дисциплини в курорт №1 на България, този път в супергигантския слалом. Успехът я изстреля на върха в класирането за малката купа в дисциплината със 186 точки пред Корин Сутер (Швейцария, 150 т.) и досегашната водачка Виктория Ребенсбург (Германия, 148 т.). Успехът й дойде за сметка на нещастието на Федерика Бриньоне. Италианката, която имаше 2-о и 3-о място в спусканията на пистата „Марк Жирардели“ предните два дни, се хвърли амбицирана да завърши уикенда с победа. Тя водеше с 8 стотни на последната контрола, но падна тежко точно преди финалния скок. Все пак „адзурите“ бяха представени на подиума от Марта Басино, която за втори пореден ден завърши втора, този път на 0,29 секунди след Шифрин. „Много съм щастлива, че отново съм на подиума – заяви Басино. – Банско вече е сред любимите ми курорти, защото тук направих най-успешния си уикенд. Пистата е много технична и ми напомня на гигантски слалом, а това е любимата ми дисциплина.“ \nПерлата на Пирин се оказа на късмет и за Лара Гут-Бехрами, която стигна до първия си подиум за сезона – трето място на 0,70 сек. „Радвам се, че отново съм сред призьорките – призна швейцарката. – Страхотно е, че отново сме тук. Мисля, че различните писти правят календара интересен, а аз харесвам трудните като тази тук. На завоите карах много бързо, най-важното е, че най-после отново се чувствам уверена на ските. Това ми носи много по-голяма мотивация.“ 02 Микаела: Мисля за стартовете, а не за купите Дори и след невероятно успешния уикенд в Банско, Микаела Шифрин не бърза да си поставя прекалено високи цели. „Не мога да кажа, че искам да спечеля малките купи във всички дисциплини – призна американката. – Засега предпочитам да се концентрирам върху доброто представяне във всяко отделно състезание. Наистина не очаквах да спечеля чак толкова тук. Състезанието беше много забавно, но също и доста тежко предизвикателство. Снежната покривка беше перфектна и трябваше да съм много агресивна, за да се справя добре. Определено ще запазя много хубави спомени от Банско, всички бяха много мили с мен.“ \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tБанско изстреля Шифрин на върха\t\t\t"}
{"url": "https://trud.bg/%d0%bf%d0%be%d1%8f%d0%b2%d0%b8-%d1%81%d0%b5-%d0%b7%d0%b0%d0%bf%d0%b8%d1%81-%d0%bd%d0%b0-%d0%ba%d0%be%d0%b9%d1%82%d0%be-%d1%82%d1%80%d1%8a%d0%bc%d0%bf-%d0%b7%d0%b0%d0%bf%d0%be%d0%b2%d1%8f%d0%b4%d0%b2/", "text": "Американски медии разпространиха запис, в който президентът Доналд Тръмп иска отстраняването на американския посланик в Украйна. Видеото е предоставено от адвокат на бизнесмена с украински корени Лев Парнас, когото Тръмп твърди, че не познава. Записът е правен през април 2018 и продължава 83 минути. Видеото показва частна зала с подредена маса за вечеря. В началото му Тръмп позира за снимка. Лицата на участниците в срещата не се виждат, камерата е насочена към тавана. В определен момент става дума за вече бившата американска посланичка в Украйна – Мари Йованович. „Махнете я утре. Не ме интересува“, казва американският държавен глава, след като един от присъстващите на разговора му казва, че Йованович е кадър на Демокрартическата партия. В записа бизнесменът Лев Парнас също така уверява Тръмп, че Украйна не би издържала във война с Русия дори един ден без американска помощ. Няколко американски медии разпространиха въпросното видео, но нито една от тях не се ангажира да потвърди автентичността му. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tПояви се запис, на който Тръмп заповядва да уволнят американската посланичка в Украйна (ВИДЕО)\t\t\t"}
{"url": "https://trud.bg/%d0%b2%d0%b0%d0%bd%d0%b4%d0%b0%d0%bb%d0%b8-%d0%bf%d0%be%d0%b2%d1%80%d0%b5%d0%b4%d0%b8%d1%85%d0%b0-%d1%84%d0%be%d0%bd%d1%82%d0%b0%d0%bd%d0%b0-%d0%b4%d0%be-%d0%be%d0%b1%d1%89%d0%b8%d0%bd%d0%b0%d1%82/", "text": "Вандали повредиха шадравана до сградата на общината в Сливен, съобщиха от общинската администрация. В резултат на посегателството е увредено съоръжението, което пръска струите на фонтана. Обектът се намира в центъра на града. От администрацията уточниха, че извършителите са засечени от охранителните видеокамери на „Общинска охрана“. Сезирана е полицията за издирването им. „Община Сливен подчертава, че всички граждани и гости на града, които не спазват законите и наредбите и нарушават цялостта на инфаструктурата, ще бъдат санкционирани“, се казва в изявление на ръководството. Шадраванът бе ремонтиран през миналата година. Заради вандалското посегателство предстои нов ремонт. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tВандали повредиха фонтана до общината в Сливен\t\t\t"}
{"url": "https://trud.bg/%d0%bf%d0%b5%d1%80%d0%bb%d0%b0%d1%82%d0%b0-%d0%bd%d0%b0-%d0%bf%d0%b8%d1%80%d0%b8%d0%bd-%d1%81%d0%b5-%d0%bd%d0%b0%d1%80%d0%b5%d0%b4%d0%b8-%d0%b4%d0%be-%d0%ba%d0%b8%d1%86%d0%b1%d1%8e%d0%b5%d0%bb/", "text": "Домакинството на три дамски старта от Световната купа точно през последния уикенд на януари постави Банско на картата на водещите ски дестинации в света. По същото време беше и топ събитието на сезона – мъжките състезания в Кицбюел (Австрия). „Имахме късмет с календара, защото нашето състезание съвпадна с Кицбюел и това е огромна реклама – смята президентът на БФСки Цеко Минев. – Ако имаше някой, който досега не беше чул за Банско, това вече е минало. Това е много голямо събитие за България. Организацията е огромно предизвикателство, но хората тук го правят със сърце. Помагат ни много доброволци. Да, трябват и пари, но и без желание не може.“ \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tПерлата на Пирин се нареди до Кицбюел\t\t\t"}
{"url": "https://trud.bg/%d1%87%d0%b8%d1%81%d1%82%d0%b5%d0%bd%d0%b0-%d1%82%d0%b0%d1%80%d0%b0%d0%bd%d0%ba%d0%b0-%d0%bf%d0%be-3-%d0%bb%d0%b5%d0%b2%d0%b0-%d0%b2-%d0%b1%d1%83%d1%80%d0%b3%d0%b0%d1%81/", "text": "Пазарът на риба обедня и поевтиня. При липсата на прясна стока, търговците мислят различни хитрости, за да привлекат клиенти. Така например на пазара „Краснодар“ се продава чистена таранка по 3 лева килограма. Цацата пък е по 2 лева. Прясна риба е само кефалът, който се харчи по 10 лева килото, а солената държи цена. Едър веян паламуд се харчи по 12 лева, с два лева по- малко е цената на веяната скумрия. \nНа борсата се предлагат още шаран на шайби по 6 лева килограма. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tЧистена таранка по 3 лева в Бургас\t\t\t"}
{"url": "https://trud.bg/%d0%b4%d0%b2%d0%be%d1%80%d0%b5%d1%86%d1%8a%d1%82-%d0%b2-%d0%b1%d0%b0%d0%bb%d1%87%d0%b8%d0%ba-%d0%be%d0%b3%d1%80%d1%8f-%d1%81%d1%8a%d1%81-%d1%81%d0%bb%d0%b0%d0%b2%d0%b0%d1%82%d0%b0-%d1%81%d0%b8-%d1%87/", "text": "Запленени от нашето море, Алена и Зденек основават клуб “Приятели на България” 100 години след първите чужденци, щурмували морските бани у нас – чехите, славата на Българското Черноморие отново се завръща в родината им. Този път и чрез историята, културата и заслугите на Двореца в Балчик, чийто директор Жени Михайлова беше удостоена със званието “почетен гражданин” на Валашске Мезиржичи (съкр. Валмез) и получи символичния ключ на града в Източна Чехия. “Дворецът в Балчик е бижуто на Българското Черноморие”, каза кметът Роберт Стржинек. Малцина знаят, че с неговия глас беше озвучен филмът за уникалния наш архитектурно-парков комплекс на тържествената церемония, състояла се на 16 януари в замъка Жеротину пред целия градски елит. Валмеш, както накратко наричат града с над 7-вековна история, даде високото признание след единодушното решение на Общинския съвет за заслугите на Жени Михайлова за развитие на взаимните културни отношения и международната известност, която е получил, откакто си партнира с българския държавен институт. Над 350 ученици от Средното училище по стъкларство и дизайн, което е под егидата на ЮНЕСКО, са посетили Двореца в Балчик по съвместни проекти по програма Еразъм +, черпят вдъхновение от красотата и историята му, участват в пленери и като доброволци в културния му живот през туристическия сезон. Жени Михайлова е организирала първата пътуваща изложба с творби на училището в България, за да се стигне до прекрасната експозиция от стъкло в Националния исторически музей с подкрепата на директора му доц. Бони Петрунова миналата година, която събирала публика в продължение на няколко месеца. Партньорството с Двореца продължава с нов проект от 2020 г. -“Изкуството в практиката” и с договора за изучаване на чешки език от екипа на нашия културен институт. Артистичните заложби не са чужди на кмета на Валмез Роберт Стржинек, който управлява града втори мандат. Блестящ дисководещ в миналото, сега той играе като актьор в два филма. Втората лента със заглавието “Най-големият дар” се снима в момента с най-известния артист на Чехия Болек Поливка. Това е филм -приказка, в който кметът играе злодей, а премиерата ще бъде на кинофестивала в Злин тази година. Кадрите се правят пред най-естествения декор и емблематичен за града средновековен замък Жеротину. Величественият символ на аристократизма от 16 в. е бил 300 години собственост на старата фамилия Жератинови, като една от последните є потомки графиня от Виена, го е посетила миналата година и е останала възхитена от реконструкцията и възстановките в него. Замъкът вече е собственост на държавата, превърнат е в музей, в мащабен културен център, в хотелска част и се стопанисва от общината. Интерес представляват приемната, с която фамилията е впечатлявала гостите още от входа, кабинетът и трапезарията, портретите не само на членовете на семейството, но и на любимите коне, експозицията от скъпа фаянсова керамика, която е замествала някога порцелана, залата на фреските, която е служила за храм-без олтар, но с изключителна акустика. Замъкът Жеротину е бил през годините и женски затвор, и военен лазарет, а през социализма е превърнат в огромен склад. Сега в реставрацията се откриват ценни средновековни надписи и стенописи, заринати в руините на безхаберието на бившите властници. Валмез е побратимен с Балчик и със Севлиево. Топлата връзка и с двата града са наследниците на семейство градинари от селото на Дан Колов – Сенник, които емигрирали и работили в чешкото градче. Внуците им Красимира и Цветан Колчеви, макар и родени в България, вече от години живеят във Валмез. Тя е прекрасна преподавателка в стъкларското училище, а той и съпругата му Дани, завършили у нас съответно философия и право, сега имат фамилен бизнес с производство на зелечуци, цветя и семена. Тримата посрещат и обгрижват групите от България, които са постоянно на гости в общината. И са сърцето и душата на местния клуб “Приятели на България”, основан преди години от Алена и Зденек Подземни. Тя е изкуствовед, той е инженер. Много пъти са идвали в страната ни на море и вече са я обикнали като втора родина. Срещите на българи и чехи в клуба са празнични, музикални и вкусни -с дегустация на вина и на традиционните ястия на двете страни. С учител от Севлиево и чешка режисьорка се подготвя сега двуезично театрално представление, посветено на Кирил и Методий, което ще се играе и в двата побратимени града. Градът е най-близо до столицата на Моравия Оломоуц, известен като малката Прага заради второто място, което заема по културни, исторически и архитектурни забележителности. За това не може да се стигне до Валмез и да не се посети Оломоуц с неговия Архиепископски музей с уникална колесница и съкровища. В него на 2 декември 1848 г. Франц Йозив е обявен за император на Австрия. Забележителни са катедралата”Св. Вацлав”, която се извисява на над 100 метра, двата най-важни площада на града с величествените колони на “Св. Троица” и “Дева Мария”, посветени на жертвите на чумната епидемия. Трябва да се видят и “Фонтанът на Юпитер”, както и голямата костенурка, която всеки иска да помилва по главата и да є нашепва своите желания, за да се сбъднат. В красиво кафене в неокласическата сграда на Моравския театър е отсядал и основателят на психонализата Зигмунд Фройд по време на военните действия в града, в които е участвал през 1886 г.   Училището има 2 световни патента за цветове Средното училище по стъкларство и дизайн в чешкия град Валмез най-скъпото държавно училище и е свързано със 150-годишната традиция в производството на стъкло в региона на Моравия. В него се изучават специалностите стъклодизайн, живопис и индустриален дизайн с 3-и 4-годишно обучение. Скъпата издръжка е заради непрекъснатия цикъл на работа на пещта в стъкларската работилница, където температурата стига до 1450 градуса, когато се топи стъклото, обясни пред българските журналисти директорът Иржи Пивоварчик. Друг интересен факт е, че училището е собственик на световни патенти за два цвята стъкло – единият е от розовия спектър, а другият – от кафяво-оранжевия. Коридорите и стаите в учебното заведение представляват своеобразни експозиции на творби и инсталации на учениците. Изключително интересни са стъклените отпечатъци на ръце на известни хора. Сред тях са тези на чешкия президент Вацлав Хавел, на големия чешки предприемач Томас Бата, създател на едноименната обувна империя. Един от най-добрите майстори стъклари в Чехия Ондре Стрнадел е привлечен като преподавател и дизайнер на изящните форми, които под ръководството му творят учениците. Самият Пивоварчик пък е виртуозен музикант, свири на класически кларнет, съпругата му -на флейта, голямата му дъщеря – на контрабас и пиано. Следващото лято арт семейството ще изнесе концерт на откритата сцена на Двореца в Балчик.   Валашске Мезиржичи, което означава „междуречие” Бюджетът на Валмез е 27 млн. евро Чешкият град Валмез – Валашске Мезиржичи, което означава “междуречие”, свързва две населени места и две реки в една, наречена Бечва. Създаден е през 1297 г., на важен кръстопът на търговски пътища и от тогава трупа богата история, култура и много красота на едно място, въпреки опустошителната 30-годишна война и не по-малко убийствената чума, преминала и през него. В реставрираната катедрала “Вознесението на Св. Богородица” с основи от 13 в. е пресъздаден библейският разказ за Христос, който се моли в Гетсиманската градина, за да пази града от всички злини и за да го бъде. Икономическият растеж на градчето Валмез е наистина внушителен с работещи над 20 фирми в различни промишлени сектори, със заетост на 19 хиляди в тях от общо 22 хиляди жители в града, безработицата е по-малка от 3%. В града има развито машиностроене, строителство на биогаз станции, пътно строителство, производство на части за автомобили с оборот 70 млн. евро и с износ за Мексико, Китай и Германия, производство на мебели и матраци, изрежда кметът Роберт Стржинек. Градът се гордее с най-големия си химически завод”DEZA”, с фирмата – лидер в производството на осветителна сценична техника ROBE LIHTING, чиито продукти правят блестящи турнетата на Мадона, Ролингстоунс и АС/DC, както и осветяват лондонския Роял Албърт Хол и световни спортни събития. Бюджетът на Валмез е 27 млн. евро, проблемът с чистотата на града и транспорта се разисква всяка седмица в общината с участие на гражданите. В родния град на тенис звездата Томаш Бердих има голям и закрит комплекс с кортове и тенис школа. Във Валмез е роден и известният чешки национал Милан Барош и футболните традиции поддържа местния тим на града. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tДворецът в Балчик огря със славата си Чехия\t\t\t"}
{"url": "https://trud.bg/%d0%b4%d0%be%d0%b1%d1%80%d0%be%d1%82%d0%be-%d0%b4%d1%8a%d1%80%d0%b6%d0%b0%d0%b2%d0%bd%d0%be-%d0%b8-%d0%bb%d0%be%d1%88%d0%be%d1%82%d0%be-%d1%87%d0%b0%d1%81%d1%82%d0%bd%d0%be-%d0%b1%d0%b8%d0%bb%d0%b5/", "text": "Предложението на Валери Симеонов за забрана на частните лотарии, чрез отнемане на техните лицензи и предоставянето на държавен монопол за лотарийни игри на „Български спортен тотализатор”, бива представяно като мярка срещу хазарта, но по своето същество то не е насочено срещу търкането на билетчета по принцип. Никъде в законопроекта или мотивите не се посочва, че търкането на държавни билетчета е проблем. Всички проблеми, свързани с хазарта, биват използвани като аргумент срещу частните лотарии, но по същество – в полза на държавната компания. Факт е, че частните лотарии са се възползвали от глупаво написана алинея в закона и са плащали по-ниски такси спрямо държавната. Факт е и че билетчета днес се предлагат във всякакви обекти, без каквито и да е било лицензионни изисквания към тях. Най-вероятно е факт и че Комисията по хазарта не си е вършила работата. Всичко това обаче не ни води към одържавяване на сектора, а към много прости законови промени, които да затворят вратичките в плащането на държавната такса, да уредят продажбата на билетчета и да преструктурират контролиращия орган. Различното облагане на държавна и частна лотария Към момента държавните такси за хазарта се определят в чл. 30 от Закона за хазарта. В трета алинея на чл. 30 се посочва, че за да се поддържа лиценз за организиране на хазартни игри, в т.ч. традиционна лотария, томбола, тото, лото и т.н., се събира държавна такса в размер на 15 на сто върху стойността на направените залози. Алинеята обаче продължава, че за хазартни игри, за които се събират такси и комисионни за участие, таксата е в размер на 20 на сто върху стойността на получените такси и комисионни. Проблемът в различното облагане на държавната и частните лотарии идва именно от тези два типа таксуване в закона. Докато държавата лотария е заплащала 15 на сто върху всички приходи, частните лотарии са се възползвали от на пръв поглед по-високата ставка от 20 на сто, но върху различна основа – получените такси и комисионни. Частните лотарии събират комисионна за участие в играта, която е процент от стойността на билета и заплащат държавната такса върху тази сума. Въпросната комисионна общо взето е печалбата за лотарията[1], тоест вместо 15% върху приходите, са плащани 20% върху разликата между приходите и изплатените печалби на участниците. По закон – независимо дали е лотария, тото, лото, бинго и т.н., печалбите за участниците не могат да са под 50% от направените залози. Това означава, че печалбата за лотарията е максимум 50% от всички залози. Плащайки 20% върху печалбата вместо 15% върху приходите, компаниите спестяват около 1/3 от таксата – затова и частните лотарии казват, че са платили над 500 млн. в бюджета за периода 2014-2019 г., а премиерът говори за „липсващи” над 200 млн. лв. в същия период. Видно е, че текущият текст в закона е лош. В рамките на една и съща алинея да се пишат две форми на облагане – с две различни основи и две различни такси, е безумно на фона на данъчната практика у нас. Ако сравним с облагането на тютюна в Закона за акцизите например – там си има отделен раздел с дефиниции на различните продукти, после и отделни раздели за данъчната основа и размера на данъчната ставка. Абсолютно е невъзможно да се влезе в объркване кое е тютюн за пушене и кое е цигара и за кое какъв акциз се дължи. В случая с лотариите всичко е сложено в един член и една алинея и това е отворило възможността за различно облагане. Министерство на финансите признава това във публикувания тази седмица законопроект за нова агенция по хазарта, като посочва, че „няма легална дефиниция на понятието „хазартни игри, за които се събират такси и комисионни” и „липсата на прецизна нормативна уредба, прави трудно ясното разграничаване на относимите за тези игри хипотези”. Спешно представеният от Министерство на финансите Проект на Закон за Национална агенция по хазарта е интересен по две направления. Едното безспорно е, че се закрива Държавната комисия по хазарта, за която Валери Симеонов открито заявява, че е била „купена”. Икономическата история изобилства с примери за слаб регулатор, който бива „купен” и „хванат” от регулираните лица, което обяснява и защо подобно твърдение се приема като едва ли не нещо нормално. Новият закон предвижда неефективният колективен орган да бъде заменен с едноличен такъв, като изпълнителният директор на новата агенция се назначава от министъра на финансите. Така, предполагаемо, едноличният орган ще бъде по-ефективен, а политическата отговорност ще падне още по-ясно върху министъра на финансите. Преструктурирането обаче не дава гаранции – някои биха казали, че едноличният орган може и да е по-лесен за „хващане” от колективния такъв. Затова и дебатът как точно ще работи новата агенция ще е важен, като гаранции никога няма да има. Вторият момент от законопроекта на финансовото министерство обаче е особено интересен. В преходните и заключителни разпоредби на законопроекта са предвидени и промени в облагането на хазарта – именно в алинеята, която коментирахме в детайли по-горе. От една страна се премахва възможността за двете такси – 15% върху приходите или 20% върху комисионните. Вариантът с комисионните е описан в отделна нова алинея и вече касае много специфични случаи, когато участниците играят един срещу друг – например турнир по покер. За лотариите остава само една такса, като тя се предлага да е 25% върху разликата между направените залози и изплатените печалби, тоест върху печалбата на лотарията. Изненадата тук беше, че след доклада на АДФИ и думите на премиера за пропуснати приходи от възползването на частните лотарии от различен тип таксуване, министърът на финансите предложи промяна, която уеднаквява подхода и възприема именно този тип такса – върху печалбата, на е върху приходите. Ден по-късно, след множество реакции в тази посока, финансовото министерство публикува нов вариант, който задава една такса, но тя вече е 15% от всички приходи. Тоест в последния вариант частните лотарии ще плащат както държаната към момента. Изводът е, че ако се запази статуквото и не бъдат забранени частните лотарии, приходите в хазната ще се увеличат, тъй като частните ще започнат да плащат повече. По същество това отговаря на доклада на АДФИ и затваря вратичката за различно облагане. Законопроектите на Валери Симеонов и на министър Горанов не могат да съществуват заедно, тъй като се отричат. Единият се занимава с по-добрата регулация на лотариите и уеднаквяване на облагането, а другият направо забранява частните лотарии. Ограничението на хазарта обаче не е нужно да се случи с някакви тоталитарни мерки – като установяването на държавен монопол върху дадена „вредна” дейност, а може да се случи с много ясни правила. Първата стъпка е да се изчисти облагането. Без някакви неясноти и вратички в закона. Решава се един процент – дали върху приходите или върху печалбата, и се налага на всички. Реално законопроектът на финансовото министерство е в тази посока и ще повиши постъпленията в хазната от частни лотарии. Всякакъв аргумент, който прави връзка между различното облагане и одържавяването, изглежда странен, при положение, че решението е в таксата, а не в собствеността. Втората е да се прецизира регулаторната рамка за осъществяване на дейността. Билетчета само в лицензирани обекти, които отговарят на строги критерии. Текстовете са очевидни. Без билетчета в публични институции с изключение на обектите на държавното тото – отпадат всички пощи, без билетчета в големите търговски вериги – отпадат билетчетата на каса, без билети в обекти, които продават печатни медии – отпадат бензиностанции и всякакви лавки. Общо взето билетчета в отделен лицензиран обект за билетчета – по примера на познатите тото пунктове. Ако обществото иска да ограничава хазарта, това е най-очевидният и прост начин да го направи. Без национализации, държавни монополи и други глупости.  извод е на база изнесени данни от АДФИ и сметки на ИПИ. Подобна теза се защитава и в различни медии – виж и скорошна статия на в-к Капитал „Как частните лотарии са спестили милиони към държавата” * Текстът е от сайта на Института за пазарна икономика \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tДоброто държавно и лошото частно билетче\t\t\t"}
{"url": "https://trud.bg/%d0%be%d1%80%d0%b3%d0%b0%d0%bd%d0%b8%d0%b7%d0%b8%d1%80%d0%b0%d1%82-%d0%bd%d0%be%d1%89-%d0%bd%d0%b0-%d0%ba%d0%bd%d0%b8%d0%b3%d0%b8%d1%82%d0%b5-%d0%b7%d0%b0-%d1%85%d0%b0%d1%80%d0%b8-%d0%bf%d0%be%d1%82/", "text": "Регионална библиотека „П. Р. Славейков“ кани почитателите на магията да отпразнуват Нощта на книгите за Хари Потър. \n„Време е да приготвим магическите си пръчки и премерим сили в тримагически турнир. Това е темата на шестата Нощ на книгите за Хари Потър. Всички малки и големи магьосници са добре дошли на 7 февруари. Дрескодът е магическа мантия или елегантен костюм, вдъхновен от Хари Потър“, гласи обявата за събитието. Организаторите допълват, че Тримагическият турнир се е състоял за пръв път преди около седемстотин години като приятелско състезание между най-големите европейски училища по магия – „Хогуортс“, „Бобатон“ и „Дурмщранг“. Трите училища излъчвали свои избраници, които преодолявали три изпитания за магьосници“. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tОрганизират Нощ на книгите за Хари Потър в библиотеката в Търново\t\t\t"}
{"url": "https://trud.bg/%d0%bc%d0%b5%d0%bd%d0%b4%d0%b0-%d1%81%d1%82%d0%be%d1%8f%d0%bd%d0%be%d0%b2%d0%b0-%d0%bf%d1%80%d0%b5%d0%b4-%d1%82%d1%80%d1%83%d0%b4-%d0%bd%d1%8f%d0%bc%d0%b0-%d1%80%d0%b8%d1%81%d0%ba/", "text": "Няма риск за нарушаване на валутния борд. Това заяви председателят на бюджетната комисия в Народното събрание Менда Стоянова пред „Труд“ по повод на информация, че предложени промени в Закона за БНБ могат да доведат до отклоняване от курса лев-евро. Предложението е в закона за БНБ да се запише, че от датата на влизане на България във валутно-курсовия механизъм ERM II, т.нар. чакалня на еврозоната, официалният курс на лева към еврото трябва да стане е равен на курса, договорен по съответните резолюции между Европейската централна банка и останалите държави от еврозоната плюс Дания, която също е в чакалнята на еврозоната. Тези промени се правят, за да въведем европейските директиви и са едно от условията нашата правна рамка да отговори на изискванията за членството ни еврозоната, обясни Стоянова. По думите й няма опасност за борда, а всичко останало е спекулация. Правителството и Българската народна банка подписаха споразумение за условията, при които ще се водят преговори включването на България във валутно-курсовия механизъм ERM II, т.нар. чакалня на еврозоната. Първите два ангажимента в това споразумение казват точно това – курсът на лева спрямо еврото да остане какъвто е в момента, посочи председателят на бюджетната комисия. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tМенда Стоянова пред „Труд“: Няма риск за валутния борд\t\t\t"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d1%82%d1%8a%d1%80%d0%b3%d0%be%d0%b2%d0%b8%d1%89%d0%b5-%d0%b3%d0%be%d1%82%d0%b2%d0%b8-%d0%bf%d1%80%d0%be%d0%b5%d0%ba%d1%82-%d0%b7%d0%b0-%d0%bf%d0%be%d0%b4%d0%bc/", "text": "Община Търговище да кандидатства с проект за рехабилитация и модернизация на уличното осветление по Програма „Възобновяема енергия, енергийна ефективност, енергийна сигурност“. Такова искане внася с докладна до Общинския съвет кметът д-р Дарин Димитров, съобщиха от администрацията. Проектната идея, която разработват, предвижда подмяна на съществуващите лампи на територията на град Търговище и кварталите Въбел и Бряг с т. нар. „умно осветление“. То ще бъде с енергийно ефективни LED лампи, които консумират по-малко електроенергия. Това осезаемо ще намали разходите, които Община Търговище плаща за осветяването на града, мотивират се от кметството. От екипа на местната управа уточняват, че общият размер на финансовата помощ за дейността може да бъде от 200 до 600 хил. евро. Допълват, че програмата не изисква съфинансиране от страна на Общината. За да се кандидатства, е нужно одобрение от Общинския съвет, който ще разгледа предложението на януарската си сесия. Дейностите за подмяна на осветлението се обезпечават от Финансовия механизъм на Европейското икономическо пространство 2014-2021 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tОбщина Търговище готви проект за подмяна на уличното осветление\t\t\t"}
{"url": "https://trud.bg/%d0%b6%d0%b8%d1%82%d0%b5%d0%bb%d0%b8-%d0%bd%d0%b0-%d0%b1%d0%be%d1%82%d0%b5%d0%b2%d0%b3%d1%80%d0%b0%d0%b4-%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d1%82-%d0%b2-%d0%bf%d0%be%d0%b4/", "text": "Протест в Ботевград в защита на кмета Иван Гавалюгов, предава Нова тв. Срещу него имаше проверка за конфликт на интереси. Според Общинската избирателна комисия, той може да остане на поста, но мнението на  Административния съд на София-област  е различно. „Няма задкулисие, има чесност и почтенност. Хората поувстваха свободата и започнаха да правят хубавите неща в града. Без да се налага да ни черпят с кебапчета…хората искат бъдеще”, коментираха протестиращи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tЖители на Ботевград протестират в подкрепа на кмета\t\t\t"}
{"url": "https://trud.bg/%d0%b2%d0%b0%d0%bf%d1%86%d0%b0%d1%80%d0%be%d0%b2-%d0%be%d1%82%d0%ba%d0%b0%d0%b7%d0%b2%d0%b0-%d0%bd%d0%b0-%d0%b7%d0%bb%d0%b0%d1%82%d0%be%d1%80%d0%be%d0%b3-%d1%81-%d0%b4%d0%be%d1%81/", "text": "Как другите поети приемат стихосбирката „Моторни песни“ За левичарите идеал е Смирненски, на неговия фон Никола изглеждал „несъвършен“ Джагаров: Мнозина го превъзхождат по майсторство и умение да се правят стихове 110-та годишнина от рождението на Никола Вапцаров за пореден път даде воля на спорове за поезията и личността му. “Преосмислянето” и отричането на поета заради политическите му възгледи започна почти веднага след 10 ноември 1989 г. Началото на оплюването сложи Марин Георгиев с книгата си “Третият разстрел”, за да изкристализира в написаното от “критичката” Даниела Горчева: “Смятам, че Вапцаров е прехвален. Той има две хубави стихотворения и още едно, талантливо написано, но твърде патетично и пропагандно. Останалите са пропагандна, просташко-плакатно поръчкова поезия, лозунгаджийство.”  С твърдото убеждение, че глупостта и наглостта не бива да се отминават с пренебрежение, за да не избуяват, вестник “Труд” се обърна към Йордан Каменов, утвърден литературен историк и автор на две книги за живота и творчеството на поета. Той ще представи величието на Вапцаров и падението на неговите хулители в поредица от няколко публикации, следващата от които очаквайте идната събота.   В началото на пролетта на 1936 г. Вапцаров е уволнен от Книжно-мукавената фабрика. За малко селище като Кочериново това означава и невъзможност да си намериш работа. Въпросът накъде вероятно не е стоял пред поета. Не защото София предлага кой знае колко сигурни, престижни или добре платени места за човек с неговата квалификация среден техник. А защото столицата се е превърнала в главен център на литературния живот. Всъщност друг тогава и задълго няма. В София живеят белетристите Йордан Йовков, Антон Страшимиров, Елин Пелин, Добри Немиров, Георги Райчев, Ангел Каралийчев, Светослав Минков, Фани Попова-Мутафова и т. н.; поетите Елисавета Багряна, Асен Разцветников, Никола Фурнаджиев, Атанас Далчев, Дора Габе, Славчо Красински… Почти до един родени в провинцията и извървели нелекия път оттам до достигнатото място в литературата. Вапцаров също се отправя към София с надеждата да стане поредният литературен завоевател. (Той вече е извършил поетичната си метаморфоза, написал е едно-две нови стихотворения и несъмнено е повярвал в себе си.) Че думите ми не са измислено предположение по аналогия със съдбите на споменатите писатели, говорят два факта. Вапцаров търси и успява да отпечата стихотворения, детски творби, статии и рецензии. И това време – 1936-37 г., е първият му активен период на публикуване. И вторият факт – той участва в три тематични конкурса за литературни творби. Два от които печели. Така той извървява първата си отсечка по пътя към признанието. Откъм страната на забелязването най-вече печели контакти и запомняне на името. Той, който умее да се движи сред различни обществени групи, за първи път влиза в писателските среди и завързва познанства с млади художници и артисти. Част от контактите произлизат от земляческа близост, но повечето се дължат на неговото можене и личностно присъствие. А творците, с които общува, споделят или се доближават до идейните и социалните му позиции. Не съм сигурен, че само на него се дължи такова ограничение. В оценките си за литературата Вапцаров не допуска намесата на никакви странични фактори. Уважава и цени не името, възгледите или личния чар, а само силата на сътвореното. И в разпознаването й е просто безпогрешен. От друга страна той все пак предпочита всекидневната близост със социално сродните души. Каквото и мнение да има за таланта им. Предполагам, обаче, че би бил удовлетворен в по-голяма степен от приема на първенците. Заради правото му на равностойно общуване с тях. Но сам не ги търси, може би, заради дистанцията, създавана от неговото достойнство. А и те му отвръщат със същото, но от висотата на пиедесталите си. Повече от контакти и очакване да видят разгръщането му Вапцаров не би могъл да желае. Невъзможно е у нас да се надяваш на друго, преди да публикуваш първата си книга. Е, Вапцаров я издава в самото начало на 1940 г. – “Моторни песни”. Впрочем, появата й е свидетелство, че познаващите стиховете му художници го ценят. Или пък че отношенията между хората в изкуството са били непостижимо дружески за днешния ден. Четирима художници организират помежду си конкурс за корицата на книгата. Били са и участници, и жури. Избират проекта на Борис Ангелушев. Вапцаров сигурно е бил поласкан, но той очаква признанието на литературната общност. Предполагам от цялата, а не от близката му по възгледи част. И не го получава. Макар формално да е трябвало да бъде удовлетворен. Излизат 7 рецензии, от които две – на избягалия в 1947 г. деец на БКП Петър Семерджиев и на емигриралия в Македония и станал яростен македонист Димитър Митрев, бяха премълчавани до 1989 г. Което не променя картината на рецензентския прием на книгата – по-скоро отбелязване на факта и идейната насоченост, отколкото истинска оценка. А тя за творба с рядка за нашите стихосбирки издържана концептуалност и новаторство (не се колебая при избора на тази леко изтъркана дума) е значела освен възхита и посочване на мястото й в съкровищницата ни. Какво като е първа книга и авторът й е встрани от литературния живот. Ще забавя разказа за съображенията на Мълчанието и ще се върна към Вапцаров. Неговото мълчание, т. е. поспадналата му публикаторска активност от първата година в София, въпреки сериозната подготовка за книга, мога да обясня само така: Той е съзнал литературната си мисия, което го е освободило от суетата да търси популярност. Той знае какво е постигнал и очаква от другите потвърждение. Не похвала за усилията и приемане в гилдията, а Потвърждение. Какво получава? Поведение на съображенията от двете страни на идейно разделената и тогава литературна общност. Ще започна с елитарните автори, служещи само на изкуството. Всъщност, това е цветът на литературата ни. С различия помежду отделни групи, но и някак водени от сп. “Златорог”. И преди, и сега се приема, че Вапцаров е подминаван от тях не само по идейни, но и по художествени причини. Дали е така? Описал съм вече един споделен с мене факт, изцяло променящ насадените представи. Някъде около 1987 г. ме потърси Лазар Крапчев, някогашен журналист в “Зора” и племенник на Данаил Крапчев, собственик на този водещ до 1944 г. всекидневник. И ми разказа как многократно литературният критик Владимир Василев, създател и главен редактор на “Златорог”, го е търсил да му организира среща с Вапцаров. Накрая той го сторил, като наблюдавал отстрани разговора им. Разбрал е достатъчно ясно, че Вапцаров е отказал предложението да сътрудничи на списанието. Нещо, което никой български писател не е правил и не би направил. През 1924 г. Владимир Василев приютява трима от най-талантливите млади писатели – Н. Фурнаджиев, Ас. Разцветников, А. Каралийчев, с тях и критика Г. Цанев, дали вече заявка за социална ангажираност с дебютните си книги. Сетне върши същото и с “новия Смирненски” – Сл. Красински. Такава покана значи приемане в елитарния литературен клуб, писателска кариера с протекции и гаранции. А във Вапцаровия случай – би било и чаканото Признание. Но цената, на която е можело да го получи от и чрез “Златорог”, е била Съгласието. Вапцаров не го дава, а след отказа му тези съображения надделяват у Вл. Василев и той избира мълчанието. Ще го наруши чак в 1947 г. (не защото обслужва тогавашната политическа конюктура) със статията “Певец от Пирин”. След 1944 г. критикът е разпнат заради елитарността на списанието, като, разбира се, официалната версия за кръста е друга – подчинена на идеологията. Вл. Василев създава “Златорог” с цел да го направи издание за най-доброто, раждащо се в литературата ни. Привличането на млади таланти с размирни възгледи и така изглеждащо творчество той прави с добри намерения и в името на българската литература – споменах вече какво значат те за младите автори. Това, което се случва с тях, го доказва – всички те не остават при дебюта си и израстват като автори. Без един – Фурнаджиев, който така и не достига равнището на блестящия си “Пролетен вятър”. Все пак неизбежен страничен ефект е отделянето им от другото, наричащо себе си тогава нов реализъм, и приглушаване на социалната острота. Вапцаров познава отлично “отвличането” и последиците му. Отказът му, обаче, не е свързан с това. Той е въпрос на достойнство. Вл. Василев не разбира, че има работа не просто с високоталантлив поет, а с личност с Мисия в литературата. Който, за да я изпълни, не бива да се отклонява от нея, ако ще затова да трябва да плаща с цената на изтърпяването на всичките земни страдания. А защо мълчат хората, в чието признание Вапцаров следва да е сигурен. Та те – водещите представители на новия реализъм, трябва да оценят какъв талант се влива в техните редове. Един от тях – Георги Караславов, все пак пише за “Моторни песни” в свой обзор за три новоизлезли книги. Без да се различава от останалото рецензентство. След време писателите около Вапцаров ще говорят за ролята си в издаването на неговата стихосбирка и ще се представят за негови учители и покровители. Не ще споря с тях. Досещам се за подбудите на мълчанието им за книгата и автора й. Защо мълчат? Лесният и неверен отговор е с позоваването на българския гений на завистта. Част от истината е, че техен поетичен идеал е Смирненски и на неговия фон Вапцаров им изглежда несъвършен. Но нима това трябва да възпира въздействието на талантливото върху посветените? Нещата трябва да търсим не в литературата, а в литературния живот. Групата на левите писатели освен че има своя ценностна система, е изградила своя йерархия в редовете си. А както знаем пропускът във водещата група в йерархията никога не са само официалните критерии. Вапцаров би следвало да отговаря на ценностната система, но приемът му означава и да му признаят върховенството. А те, водещите, не са готови за този жест. И някога няма да бъдат. Защото вече почват да приемат литературата като пространство, което могат да си поделят по някакви заслуги и съображения. Няма да бъда голословен, а ще се обърна към фактите. Цитирам текст от 1979 г.: “Но все пак може да се каже, че поне десетина души, които Никола Вапцаров смята за свои другари, а някои за свои учители и наставници, не му отстъпват по способности, нито по преданост към делото, да не говорим за това, че по равнище на майсторство и на умение да се правят стихове те значително го превъзхождат. Поклон, дълбок поклон пред тези творци! Справедливостта обаче изисква да се добави, че никой от тях не достигна такова единство на думи и дела, такова покритие на идейност и художественост…” Текстът е на Г. Джагаров, а го цитирам по книгата му “От Ботев до Ботев”, 1982 г. Писан е в 1979 г. и е публикуван в навечерието на най-мащабното честване на Вапцаров юбилей. Предназначението на Джагаровите редове е да смирят мърмореното пред властите на онези, живите му съвременници, дето “значително го превъзхождат” по “равнище на майсторство”. Виждал им се е потискащ и несправедлив към тях пиететът на нацията, а тогава и на властта. От познатите ми компромиси този е един от много срамните. Вапцаров никога, никога не е посочвал свои учители и наставници измежду тях. А и как може да сравняваш абстрактната преданост с действителната героика. От тази група, още от 1946 г. произлиза и митът, че обаянието му се дължи на “единство на думи и дела”, на героичната му смърт. А работата е почти библейска – “В началото бе Словото…” Началото на истинския писателски прием е Словото. И ако то е въздействащо или поне интригуващо, тогава идва интересът към личността на автора. Останалото е бош лаф. И мълчание, ако не искаш да признаеш и оцениш Голямото. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tВапцаров отказва на „Златорог” с достойнство\t\t\t"}
{"url": "https://trud.bg/5000-%d0%bb%d0%b5%d0%b2%d0%b0-%d0%b3%d0%bb%d0%be%d0%b1%d0%b0-%d0%b8-%d1%83%d1%81%d0%bb%d0%be%d0%b2%d0%bd%d0%b0-%d0%bf%d1%80%d0%b8%d1%81%d1%8a%d0%b4%d0%b0-%d0%bf%d0%be%d0%bb%d1%83%d1%87%d0%b8-%d1%81/", "text": "5000 лева глоба и условна присъда от 3 години с 5-годишен изпитателен срок получи сливенец за държане на прекурсори и материали за производство на синтетична дрога в жилище в областния град, съобщиха от Окръжния съд в Сливен. На 22 март 2018 г. в имота, обитаван от подсъдимия В.И., са били открити над 20 литра прекурсори, както и матерали за „домашно“ производство на наркотик – 363,60 грама червен фосфор, 2,0 л. Метанол, 2,3 кг. натриева основа и др. Към момента на деянието лицето не е било осъждано, нито е имало криминални прояви. В.И. Ще трябва да плати и близо 2 700 лева за направени от ОД на МВР – Сливен разноски по време на досъдебното производство. Освен това в рамките на изпитателния срок му е наложена пробационна мярка, изрязяваща се в задължителна регистрация по настоящ адрес и срещи с пробационен служител два пъти седмично в продължение на 1 година. Наказанието бе наложено от Окръжния съд в Сливен по съкратеното съдебно следствие. То е окончателно, не подлежи на обжалване и протест. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\t5000 лева глоба и условна присъда получи сливенец за държане на 20 литра прекурсори за дрога\t\t\t"}
{"url": "https://trud.bg/%d0%b6%d0%b5%d0%bd%d0%b8%d1%82%d0%b5-%d0%b4%d0%be-%d0%bd%d0%b0%d0%b9-%d0%b1%d0%be%d0%b3%d0%b0%d1%82%d0%b8%d1%82%d0%b5-%d0%bc%d1%8a%d0%b6%d0%b5-%d1%85%d0%b8%d1%89%d0%bd%d0%b8%d1%86%d0%b8-%d0%b8/", "text": "Играят ролята на приятелки и утешителки, но всъщност са доминиращи личности Половинките на световните богаташи винаги са предизвиквали интерес. Как изглеждат? Имат ли професия? Как са успели да “надушат” бъдещия магнат и да го задържат до себе си? Толкова ли са невинни, колкото изглеждат? На пръв поглед повечето приличат на тихи сиви мишки, посветили живота си на своя съпруг в богатство и бедност, в здраве и болест. Те са заедно с него от много години, още когато семейният бюджет е варирал около нулата, но има и хитруши, които са уловили в мрежите си вече готов богаташ, дори с цената на това да го разведат. Лорън Санчес и Джеф Безос Слуховете, че Лорън Санчес дълго е дебнала своята “жертва” и е успяла да му развали семейството, са абсолютна истина. Заради нея основателят на империята Amazon Джеф Безос се разведе с жена си Макензи след 25 години брак и създадени четири деца. Това му струваше рекордната сума от 38 милиарда долара. Пищната красавица Лорън Санчес е бивша тв водеща, безспорно притежаваща вроден чар, с който омайва всички попаднали в обкръжението й – и мъже, и жени. Тя също се разведе със съпруга си, когато стана известна връзката й с милиардера. За нея казват, че усеща партньора до себе си, настройва се според неговите интереси, приоритети и настроения, с други думи – “влиза му под кожата”. Независимо от искреността и загрижеността, които демонстрира, Лорън е чисто и просто добра актриса, която се грижи предимно за собствения си интерес. Апетитите й са огромни. Тя е убедена, че всичко най-хубаво в този живот трябва да й принадлежи. И го постига – засега чрез Джеф Безос, с когото имат връзка от година. Той е самотен, тревожен, съмняващ се в правилността на предприетите стъпки, страхуващ се от поражение, тя – и разбиращ приятел, и грижовна майка. Все пак мнозина подозират, че бившият мъж на Макензи Безос не е намерил надеждна опора в лицето на Санчес. Тя вече е взела своето и е много вероятно да е загубила интерес към завоеванието си. Може би следващата й стъпка ще бъде в областта на собствената кариера. Това спасява Безос от необходимостта да гради нов брак. Излиза, че той напразно е изгорял в пламъка на Санчес и е развалил семейството си. Мелинда и Бил Гейтс Краят на 80-те години на миналия век. На корпоративно парти на Microsoft се срещат шефът на компанията Бил Гейтс и Мелинда Френч, работеща в отдела за разработка на мултимедийни продукти. Дълъг неангажиращ разговор, размяна на телефони и обаждане от негова страна още същата вечер. Така започва историята на една от най-здравите семейни двойки, която продължава вече три десетилетия. Анализирайки чертите на лицето на Мелинда, специалисти по физиогномика твърдят, че тя спада към типа жени, които още от деца знаят какво искат от живота. За тях не съществуват авторитети – те самите са авторитет, ръководител и вдъхновител за себе си. Поставят си високи цели и ги постигат блестящо и безупречно. Дори враговете им признават техния ум, интелект и желязната им хватка, когато искат да постигнат нещо. Там, където се намира Мелинда Гейтс, винаги има ред и спокойствие. Тя открива подход към събеседника си, кара го да се чувства добре в компанията й. Препъникамък в отношенията й с другите може да стане само нейната неотстъпчивост и пристрастието й към спорове, в които, естествено, тя трябва да излезе победител. Двамата с Бил се допълват идеално, защото той по характер е по-емоционален, склонен към меланхолия и не притежава нейната упоритост, прагматичност и решителност. Мелинда е тази, която е способна да охлади ентусиазма му да проявява излишна доброта и жертвоготовност. От друга страна, влизайки в орбитата му, тя е успяла да създаде от хаоса ясно структуриран и хармоничен живот. Такива двойки се привличат не физически, а интелектуално и се превръщат в отбор-победител. Присила Чан и Марк Зукърбърг Студентката по биология и програмистът се срещат в Харвард. Той е потънал в своя проект, тя го поддържа всякак и е от малцината, които вярват в успеха на замисленото. А той е сигурен, че ще бъдат заедно, както и става. С какво Присила Чан е спечелила Марк Зукърбърг и как го е задържала? Тя е добросърдечна, но и много мъдра. Умее да скрива собствените си страсти, нетърпеливост, егоизъм и пресметливост. В това отношение притежава качества на харизматичен лидер в по-голяма степен от създателя на Фейсбук. Упоритостта и търпението на Присила нямат граници, никакви психологически бури не могат да я повалят заради вродената й устойчивост на стрес. Във всякакви ситуации тя е като остров на сигурността и спокойствието. Съпругата на Марк Зукърбърг, която му е родила две деца, не се е превърнала в безгласна домакиня. Напротив, семейният бит не е неин приоритет. Тя поставя на първо място професионалната си кариера и изпълнението на други задължения, които не са свързани с дома. Създава точно такава дистанция в отношенията, колкото Марк да не усеща нейната доминация и да не се чувства “под чехъл”. Това положение е удобно и за двамата. Присила е първо приятелка, а после съпруга и майка. Тя се съгласява с мъжа си за много неща и приема позицията му на главнокомандващ, затваряйки очи пред излишния му педантизъм, самоувереност и егоцентризъм. В същия момент е силна личност и не допуска той да я гледа от горе надолу – двамата се гледат очи в очи. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tЖените до най-богатите мъже – хищници или сиви мишки\t\t\t"}
{"url": "https://trud.bg/%d0%ba%d0%b8%d1%82%d0%b0%d0%b9%d1%81%d0%ba%d0%b8-%d1%83%d1%87%d0%b5%d0%bd%d0%b8-%d0%ba%d0%be%d1%80%d0%be%d0%bd%d0%b0%d0%b2%d0%b8%d1%80%d1%83%d1%81%d1%8a%d1%82-%d0%b7%d0%b0%d0%bf%d0%be%d1%87%d0%b2/", "text": "Възможността на новия коронавирус 2019-nCoV да се предава от човек на човек се е увеличила, в резултат на което епидемиологичната ситуация е преминала в нов, по-сложен етап. Това съобщи на специална пресконференция ръководителят на Държавния комитет по въпросите на здравеопазването на Китайската народна република Ма Сяоуей. „Вирусът се предаваше на хора от дивата природа и започна да се адаптира към съществуването в човешкото тяло, след което премина към етапа, когато започна да се предава от човек на човек“, каза той. „Изглежда, че способността на вируса да се предава от човек на човек се е увеличила. Експертите смятат, че епидемията е преминала в сравнително сериозен и сложен стадий“, каза ръководителят на ведомството. Китайските епидемиолози и вирусолози все още не са успели да установят източника на новия коронавирус от тип 2019-nCoV и неговата способност да мутира. Това съобщи на пресконференция в Пекин Ли Бин, заместник-ръководител на Държавния комитет по здравеопазване на Китай. „Доколкото знаем в момента, това е напълно ново заболяване. Знанията на човечеството за него все още са ограничени. Все още не е ясна възможността за мутирането на това заболяване“, каза той. „Все още нямаме пълни данни за развитието на епидемиологичната ситуация. Въз основа на развитието на епидемията можем непрекъснато да коригираме политиките си, да подобряваме мерките и да въвеждаме различни видове превантивни и контролни мерки“, подчерта заместник-ръководителят на Държавния комитет. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tКитайски учени: Коронавирусът започва все по-лесно да се предава от човек на човек\t\t\t"}
{"url": "https://trud.bg/%d0%b4%d0%b6%d0%b0%d0%ba%d0%bf%d0%be%d1%82%d1%8a%d1%82-%d0%b2-6-%d0%be%d1%82-49-%d0%bf%d0%b0%d0%b4%d0%bd%d0%b0-%d0%b7%d0%b0-%d0%b2%d1%82%d0%be%d1%80%d0%b8-%d0%bf%d0%be%d1%80%d0%b5%d0%b4%d0%b5/", "text": "Джакпотът в играта „6 от 49“ на СПОРТ ТОТО падна за втори пореден тираж. Печелившият фиш е подаден във Велико Търново, късметлията спечели над 2,2 млн. лева.  позна печелившите числа и спечели джакпота в 7-ия тираж на играта „6 от 49“ в размер на 6 564 060 лева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tДжакпотът в „6 от 49“ падна за втори пореден тираж\t\t\t"}
{"url": "https://trud.bg/%d0%b6%d1%80%d0%b8%d1%86%d0%b8-%d0%bd%d0%b0-%d0%bb%d1%8e%d0%b1%d0%be%d0%b2%d1%82%d0%b0-%d1%82%d1%8a%d1%80%d1%81%d1%8f%d1%82-%d0%bc%d0%b0%d1%81%d0%ba%d0%b8%d1%80%d0%be%d0%b2%d0%ba%d0%b0/", "text": "Подплашени от слуховете, че през този летен сезон, в Слънчев бряг се чакат предимно семейни туристи, жриците на любовта отчаяно търсят вариант да се маскират и уж преквалифицират. Някои са се прибрали по родните места във вътрешността на страната, и „крадат“ занаят по масажните салони. Това става инкогнито, без да огласяват намеренията си.  По две, те си записват часове при професионални кинезетерапевти, като пациенти и се оплакват от дископатия. Целта им обаче е да наблюдават и запомнят как се прави масаж и през лятото да бъдат наети на работа, за релакс на туристите.  След като преди два сезона, модата беше да се пробват за камериерки, но естествено никой не ги нае, сега искат да експериментират в ново амплоа. Жриците си дават сметка, че трудно ще се цанят на работа без „лиценз“, но разчитат на кризата за кадри. Някои мургавелки дори се пробвали да изглеждат като тайландки, за да заблудят работодателите през лятото, но трудно им се получавало. Освен това не знаят и език, а в курорта има истински тайландки- масажистки, разказаха запознати. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tЖрици на любовта търсят маскировка\t\t\t"}
{"url": "https://trud.bg/%d0%b0%d0%bd%d0%b3%d0%b5%d0%bb-%d0%b5%d0%b4%d0%b8%d0%bd-%d0%bf%d0%b5%d0%bf%d0%b5%d0%bb%d1%8f%d1%88%d0%ba%d0%be-%d0%bd%d0%b0-%d0%be%d1%81%d1%82%d1%80%d0%be%d0%b2%d0%b0/", "text": "Музикантът е рожба на мимолетна авантюра между българка и индиец Не искам да живея в България заради дискриминацията за цвета на кожата или сексуалната ми ориентация “Често хорами се чудят защо като съм винаги толкова усмихнат, пиша такава драматична музика – смее се Ангел. – Казвам им, че музиката е такава, какъвто е животът ми. А той никак не беше лек…” Няма дори и бегъл спомен от дома за сираци в Пловдив, откъдето е осиновен на 3 годинки. Не знае кои са истинските му родители, а само, че е плод на мимолетна авантюра между българка и индиец – оттам и мургавият му тен. В дома обаче съдбата му протяга ръка в лицето на известния диригент Кирил Търпов. Той се е разделил със съпругата си и иска да си осинови дете от дом и да му даде път в живота. А Ангел е истинско слънчице. Когато някой възрастен отива в дома, детето буквално се втурва към него, усмихнато до ушите. Така посреща и Търпов, а той решава моментално: Ангел ще е! И сега е такъв – много позитивен и светкавично бърз в разговорите. “Отрасъл съм в Ню Йорк и няма как да не съм отворен”, смее се Ангел. Когато Кирил Търпов го осиновява, много бързо разбира, че е случил на изключително музикално и артистично детенце, но му се иска синът да не поема по неговия път. Първата година се опитва да насочи вниманието му към други неща. Купува му конструктори лего и други играчки, които да развиват интелекта му. Ангел обаче не се вълнува от нищо друго освен от музика. Един ден бащата сяда на пианото, а Ангел му изпява “Зайченцето бяло”. Търпов минава на все по-високи тоналности и установява, че детето има перфектен слух. Мечтата на малкия Ангел е да стане певец и да е на сцена, но когато е на 4 години, таткото го записва на уроци по виолончело. През 1999 г. бащата заминава за Щатите. “Бях на 6 години и цялото ми израстване и обучението ми по чело премина в Ню Йорк”, казва музикантът. Постоянно пита баща си: защо класическите музиканти свирят някакви стари парчета отпреди 100 и повече години, а поп музикантите – “нова, свежа, готина музика”. Още от дете се запалва да пише собствена музика в класически стил. Вбесява учителката си по чело с това, че никога не изпълнява класическите произведения по ноти, а винаги импровизира. “Свирех така, както ми звучеше по-добре на мен. Все едно коригирах Бах” – Ангел се залива от смях. Той решава да… “свири себе си” – това, което чувства и чува. На 16 години написва първата си творба. Завършва гимназията по музикално и сценично изкуство “Фиорело Х. Ла Гуардия” в Ню Йорк. Бащата се опитва “да го вкара в пътя” на традиционната класика, но напразно. На 19 Ангел Търпов вече композира с невероятен размах contemporary, или модерна класическа музика, която да се възприема по-леко от съвременния човек. “Преди пишех по-лирични неща, сега – по-екшън, защото животът ми е такъв – казва Ангел. – Избрах много труден път – като изпълнявам моя класическа музика.” Това никак не се връзва с представите на бащата синът да е соло музикант или първо чело в оркестър и Ангел тръгва по свой път. През декември 2013 г. заминава да следва във Виенската консерватория само със 100 евро в джоба. Баща му по това време няма достатъчно средства да го издържа. Не познава никого във Виена и плаща за няколко нощувки в хостел. Докато свири на улицата, му открадват куфара, лаптопа и телефона и остава само с челото си. На Бъдни вечер го гонят от хостела и дните до 26 декември изкарва буквално на улицата – там свири, там спи, в студ и сняг. Гладен и изтощен, моли за един кроасан в една пекарна, а му казват да се маха, че ще извикат полицията. Събира със свирене 70 евро, плаща за нощувка в хостел, за да се изкъпе и да се наспи. През януари се явява на прослушване в консерваторията, приемат го с чело и композиция. Избира второто, а до оня момент вече има 30 свои композиции. Осигуряват му пълна стипендия за следването, а той продължава да си изкарва пари за живот със свирене на улицата. “Много е трудно да си намериш мениджър, когато свириш собствена музика, рисковано е”, казва Ангел. Във Виена Ангел споделя квартира със своя партньор, който също израства в дом за сираци, но няма късмета да е осиновен. “От 8 години сме заедно, той беше много голяма емоционална опора за мен. Той първи чуваше моите нови композиции. Връзката ни си остана само духовна”, споделя Ангел, който не крие, че е гей. Двамата споделят апартамента с един алкохолизиран руснак, който пие по 8-9 бутилки вино на вечер и им прави живота черен. “Една вечер бях сам с руснака, а той хвана телевизора и го трясна в земята… Кошмар”, споделя Ангел. Когато се махат от “лудата пияна глава”, двамата скитат от хостел на хостел, а Ангел благодари на съдбата, че в тези тежки дни не е сам. През 2014 г. на улицата го чува австралиецът Николо Йонгелинг, който е силно впечатлен от музиката му. Заснема безплатно първите му 3 видеоклипа. По това време го чува и Моника Рейерс, мениджър. Тя се явява в живота на Пепеляшко като приказна фея и като с магическа пръчка му донася куп хубави неща. Моника му урежда престижни участия, а той вече се подписва с творческия псевдоним ANgel. Всяка година пускат малко, но много качествени видеоклипове, които му осигуряват десетки концерти след това. “Моника държеше всеки от тези клипове да е изпипан като малък филм”, казва Ангел. Почти 4 години тя е непрекъснато до него, а всеки негов концерт е при пълна зала. “Австрия е много полицейска държава, постоянно имах проблеми затова, че свирех на улицата, и то на разрешени места”, споделя Ангел. Веднъж направо го арестуват както свири и го тикат зад решетките за няколко часа. Това го провокира да създаде емблематичната си композиция Save Me From This Hell (“Спаси ме от този ад”). Видеоклипът визуализира начина, по който е вкаран в затвора. “Уолид, млад режисьор от Ирак, носител на “Оскар” за филм за войната в Ирак, ме видя на Щефансплац и беше силно впечатлен от парчето. Той, който за един час снимки взема 450 евро, реши да направи клипа безплатно. С клипа показахме каква ирония е да те затворят докато свириш в града на музиката Виена”, въздъхва Ангел. Моника получава предупреждение от полицията на Виена, че ако пуснат този видеоклип, ще ги съдят, но въпреки това го пускат. Явяват се на съд. “На делото съдията каза: “На мен този клип много ми харесва, музиката е страхотна” и както влязохме в съдебната зала, така и излязохме”, смее се с глас Ангел. Това емблематично парче е като своеобразен вододел в кариерата му и му отваря вратите към световната слава. Пет поредни месеца “Спаси ме от този ад” е номер едно в чартовете за независима музика в Щатите и Европа и все още е в топ 100 зад океана. В Австрия го определят като “най-доброто модерно класическо произведение за последното десетилетие”. За ANgel обаче важни са не чартовете, а аплодисментите на публиката. “Искам моите концерти да са като шоу и да събирам хиляди хора като Мадона”, е мечтата му. На 26 години музикантът е създал над 200 оригинални композиции. “Брилянтен, блестящ, уникален” са най-честите определения на музикалната критика за него. “Аз постоянно пиша музика, идва ми някаква фразичка и си я записвам с “на-на-на” в айфона, в движение, и още тогава вече чувам аранжимента”, споделя композиторът. Издал е 2 албума, третият и четвъртият се готови за излизане тази година. Преди месец е поканен за ВИП гост в “X Фактор” за Обединеното Кралство от създателя на формата Саймън Кауъл, който му е личен фен. Това в Обединеното Кралство се смята за голям успех и Ангел е много въодушевен, че е оценен от самия Кауъл, който е култово име не само на Острова. От септември 2018 г. ANgel живее и твори в Лондон. “Избягах от полицейщината във Виена”, казва той. Повече му допада свободният артистичен дух на този мултикултурен град, който е много толерантен към различните хора. Живее на 20 минути от центъра, сам със своята котка. В Лондон в началото Ангел отново свири на улицата, но вече за два часа събира 120 паунда. Там зад него вече стои сериозен мениджмънт. Няколко пъти е свирил за MTV и различни шоута. “Не искам да живея в България заради дискриминацията за цвета на кожата или сексуалната ми ориентация. В Пловдив бях брутално пребит от шестима на улицата ей така, без повод, защото ме взеха за циганин. Лежах и гледах минаващите крака около мен, и никой не се спря. Повиках такси, а шофьорът каза: “Аз такива цигани като теб не карам” и отпраши”, споделя Ангел. “Имам две мечти. Искам да съм първият инструменталист, който свири на Таймс Скуеър за Нова година и на полувремето на Супербоул в Америка, защото до момента на тях излизат само певци. И ако това стане, аз ще направя революция в ентъртеймънта”, мечтае на глас Ангел. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tАнгел – един Пепеляшко на Острова\t\t\t"}
{"url": "https://trud.bg/%d0%b8%d0%bd%d1%81%d1%82%d0%b0%d0%bb%d0%b0%d1%86%d0%b8%d1%8f-%d0%b7%d0%b0-%d0%bf%d1%80%d0%b5%d1%80%d0%b0%d0%b1%d0%be%d1%82%d0%ba%d0%b0-%d0%bd%d0%b0-%d0%be%d1%82%d0%bf%d0%b0%d0%b4%d1%8a%d1%86%d0%b8/", "text": "Преустановено е замърсяването на река Марица. Тази сутрин е извършено повторно пробонабиране от канализационните колектори и река Пишманка. Резултатите от пробите сочат, че замърсяването е преустановено. Показателите от Градски колектор-1  са: ХПК – 128 mg/l и неразтворени вещества – 209 mg/l, а от Градски колектор-2: ХПК – 49 mg/l и неразтворени вещества – 29 mg/l. Това съобщават от Регионална инспецкия по околна среда и води-Пазарджик и Басенова дирекция „Източнобеломорски район“. Бяха взети водни проби от отпадъчните води на инсталация за преработка на отпадъци в промишлената зона на Пазарджик, от двата градски колектора на ул. „Заводска“ и от отпадъчните води на предприятия за преработка на хартия в село Главиница, община Пазарджик. Проверени са още три промишлени обекта в индустриалната зона, за които се установи, че в момента не заустват отпадъчни води в канализационната система с водоприемник река Пишманка, локализирана като участък на замърсяването.  Във водите й са установени пластмасови мленки от преработка на полиетиленови отпадъци. Резултатите от взетите водни проби от реката и двата градски колектора сочат инсталацията за преработка на отпадъци на „Екоинвест”ЕООД за източник на замърсяването. Установено е превишение в пъти над пределно допустимите концентрации (ПДК) на вещества в производствените отпадъчни води на обекта по На редба 7, за реда и начина за заустване на отпадъчни води в канализационните системи. Превишени са следните показатели: химическа потребност от кислород (ХПК) – при норма 700 mg/l, пробите показват 2322 mg/l, или 3 пъти над ПДК. А нормата за неразтворени вещества е превишена 16 пъти. При норма 200 mg/l, са измерени 3140 mg/l. Високи стойности на тези показатели са установени и в градския колектор, който отвежда отпадъчните води от „Екоинвест”ЕООД / ХПК – 2940 mg/l и нерезтворени вещества – 5392 mg/l/. Анализът на данните сочи за преминало залпово замърсяване от този обект. От вечера следобед „Екоинвест”ЕООД преустанови производствената си дейност, свързана с формиране на отпадъчни води. Регионална инспецкия по околна среда и води-Пазарджик и Басенова дирекция „Източнобеломорски район“ припомнят, че от вчера ксперти от РИОСВ–Пазарджик, Басейнова дирекция „Източнобеломорски район“ (БДИБР) и Регионалната лаборатория към ИАОС проверяват сигнал за мъртва риба в река Марица, под моста на с. Огняново. Директорът на РИОСВ Костадин Гешев незабавно сформира екип от експерти и беше извършено щателно обследване на района за следи от източници на замърсяване. За инцидента бяха уведомени окръжният прокурор на Пазарджик, директорът на ОД на МВР и директорът на ОДБХ, за вземане на проби от умрялата риба и установяване причините за смъртта й. Образувано е досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tИнсталация за преработка на отпадъци е източникът на замърсяването на река Марица\t\t\t"}
{"url": "https://trud.bg/%d1%86%d1%81%d0%ba%d0%b0-%d0%bf%d0%be%d0%ba%d0%b0%d0%b7%d0%b0-%d0%b4%d0%b2%d0%b5-%d0%bb%d0%b8%d1%86%d0%b0-%d1%81%d1%80%d0%b5%d1%89%d1%83-%d0%ba%d0%b8%d1%82%d0%b0%d0%b9%d1%86%d0%b8/", "text": "ЦСКА записа второ поредно поражение по време на лагера в Испания. “Червените“, водени от наставника Милош Крушчич, отстъпиха с 0:1 на японския елитен „Шонан Белмаре“. Единственото попадение в двубоя реализира Кейсуке Сата с глава. Така столичният гранд остава без попадение по време на втория подготвителен лагер, след като през миналата седмица отстъпи с 0:5 на „Нюрнберг“. \nНаставникът Милош Крушчич направи пет промени в стартовия състав спрямо тежкото поражение от втородивизионния германски тим. Под рамката застана Витаускас Чернаускас за сметка на Бусато, както бе и срещу „Каспий“ (4:0) на старта на проверките. Извън титулярите пък останаха още Пламен Гълъбов и Евандро. Поради леки контузии старши треньорът даде почивка на Кристиян Малинов, Тиаго Родригес и Рубен Пинто, последните двама също бяха титуляри срещу „Нюрнберг“. \nПрез първата част „червените“ пропуснаха няколко отлични положения. Първо в 3-ата минута Оива върна коварно топката с глава към своя вратар, успял да улови в сетния миг. Впоследствие Отабор бе близо да открие резултата, а най-чистата ситуация бе пред Денис Давидов. Руският полузащитник бе намерен отлично от Али Соу, но бившият играч на „Спартак“ (Москва) не успя да я насочи в очертанията на азиатската врата. \nНа почивката сръбският наставник направи три промени, а на терена се появиха Бусато, Гълъбов и Евандро. \nСлед подновяването на играта „Шонан“ взе инициативата и създаде няколко ситуации пред вратата на българския отбор. В 70-ата минута отбраната на „червените“ се пропука, а Кейсуке Сата с глава откри резултата. \nСледващата контрола на ЦСКА е в сряда (29 януари) срещу шампиона на Южна Корея „Джеонбук Хюндай Моторс“. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tЦСКА показа две лица срещу японци\t\t\t"}
{"url": "https://trud.bg/%d0%ba%d0%be%d1%81%d0%bc%d0%b8%d1%87%d0%b5%d1%81%d0%ba%d0%b8%d1%82%d0%b5-%d1%81%d0%b8%d0%bb%d0%b8-%d0%bd%d0%b0-%d1%81%d0%b0%d1%89-%d0%b7%d0%b0%d0%b5%d0%bc%d0%b0%d1%82-%d0%b5%d0%bc%d0%b1%d0%bb%d0%b5/", "text": "Актьор настоява за авторски права Новата емблема на космическата програма на Пентагона е почти идентична с логото на фантастичната Национална федерация на планетите от тв сериала “Стар трек”, забелязаха наблюдателни земляни. Емблемата на космическите войни бе създадена по настояване на Доналд Тръмп и представена лично от него в Туитър в края на миналата седмица. US президентът уточни, че се е консултирал с военни лидери и дизайнери, преди да одобри синьо-бялото изображение на “US Space Force”. Актьорът Джордж Такеи от “Стар трек” отговори шеговито на Тръмп: “Очакваме да платите авторски права”. Космическите сили са първата военна институция в САЩ, създадена след ВВС от 1947 г. Тя има за цел да подобри защитата на американските спътници, а не да води бойни действия. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tКосмическите сили на САЩ заемат емблема от „Стар трек”\t\t\t"}
{"url": "https://trud.bg/%d0%b8%d0%bd%d0%b4%d0%b8%d1%8f-%d0%bf%d0%be%d0%ba%d0%b0%d0%b7%d0%b0-%d0%bf%d1%8a%d1%80%d0%b2%d0%b0%d1%82%d0%b0-%d1%80%d0%b0%d0%ba%d0%b5%d1%82%d0%b0-%d1%81%d1%80%d0%b5%d1%89%d1%83-%d1%81%d0%b0%d1%82/", "text": "Индийските въоръжени сили демонстрираха на парад в Делхи по случай националния празник на страната нова ракетна система, предназначена ексклузивно за сваляне на сателити от орбита, предаде ТАСС. Първият успешен тест на противоспътниковото оръжие бе извършен от Индия миналия март, когато военните свалиха сателит в ниска орбита с ракета, изстреляна от полигон на острова Абдул Калам в Бенгалския залив, припомнят наблюдатели. Тържествената церемония по повод обявяването на независимостта на Индия през 1947 г. бе открита в Делхи в присъствието на индийския премиер Нарендра Моди, с почетен гост президентът на Бразилия Жаир Болсонаро. Отбелязването на националния празник не спря обаче протестите срещу приетия неотдавна закон за гражданството, предизвикал недоволството на мюсюлманите, смятащи го за дискриминационен спрямо тяхната общност, посочва агенцията. В североизточния щат Асам бе съобщено за пет избухнали гранати, без данни за пострадали. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tИндия показа първата ракета срещу сателити\t\t\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d0%b0%d0%bd%d1%81%d0%b0%d0%bc%d0%b1%d1%8a%d0%bb-%d1%81%d0%b5-%d0%b2%d1%80%d1%8a%d1%89%d0%b0-%d1%83-%d0%bd%d0%b0%d1%81-%d0%be%d1%82-%d0%bf%d0%b5/", "text": "Българският ансамбъл „Пролет“, който беше в китайската столица за представления в рамките на фестивал по случай Китайската нова година, се връща у нас по свое желание, след като празненствата бяха отменени заради новия коронавирус в Китай, съобщават от МвНР.  Пекинската община спира масовите прояви на територията на столицата заради новия вирус. В град Ухан са установени трима българи и посолството на Република България в Китай поддържа непрекъснато връзка с тях. В 30 китайски провинции, независими общи и специални административни райони са обявили първа степен за готовност за справяне с извънредни ситуации, а САР Хонконг е обявил т.н. „най-висока степен“. Последните статистически данни според китайската страна са, че има поне 2023 случая в Китай (вкл. Хонконг, Макао, Тайван) и 32 случая в чужбина. Починалите на територията на Китай са 56, оздравелите 49. От 26 януари 2020 г. до второ нареждане са преустановени и всички полети от двете летища в Пекин до провинциални летища в страната. От двете пекински летища е имало директни линии до други провинции. Съобщава се, че на двете летища в Пекин се измерва температурата на всички пристигащи. Съобщава се, че туристическите автобуси от и за Пекин спират да работят от 26 януари 2020 г. От 27 януари 2020 г. всички китайски туристически групи, пътуващи в чужбина, ще бъдат спрени. Резервациите за полети и хотели в чужбина, направени чрез туристически агенции, ще бъдат прекратени. Резервациите за вътрешни полети и хотели в Китай, направени чрез туристически агенции, са били анулирани, считано от 24 януари 2020 г. Според Националния всекидневник „Чайна дейли“ вирусът се предава на човек само от заразени животни. Заразеният от животно може да предаде вирусът на друг човек, докато заразените от човек болни не могат да предат вируса нататък. По информация на китайски медиите вече се работи за създаване на ваксина за вируса и е приключил стадият на изолиране на вируса. В Пекин вече са определени 20 болници за лечението на болните от новия коронавирус. Три болници от тях са на т.н. градско ниво, а останалите 17 – на т.н. районно ниво.  Сред градските болници са Пекинска болница Дитан и Пекинска болница Йоу’ан. Очаква се първата спешно изградена болница в гр. Ухан, болница „Хуошъншан“ да отвори врати на 2 февруари 2020 г. със 700-1000 легла. Втората болница „Лейшъншан“ се очаква да отвори врати на 5 февруари 2020 г. и е планирана да разполага 1300 легла. Администрацията за управление и надзор на пазарите е публикувала официална забрана за всякакви дейности, свързани с покупко-продажбата на диви животни. Всички туристически фирми за организирани пътувания са преустановили дейността си. В провинция Хубей, където се намира огнището да болестта, е забранено е придвижването на МПС в централната част на гр. Ухан, столицата на провинция Хубей. Общината е наела около 6 000 хиляди таксита, които са на разположение на Кварталните съвети, по 3-5 коли на кооперация. Чрез тях съветите осъществяват безплатното доставяне на храна и лекарства за жителите. Уханските болници са пуснали официални писма за набиране на дарения (маски и дрехи, използвани при хирургически интервенции и др.) доколкото в повечето от тях се очаква медицинските материали да са достатъчни само за следващите 3-5 дена. Япония вече е направила дарение от 1 милион маски за гр. Ухан. В провинция Гуандун е обявено задължително носене на маски на обществени места, а хората без такива ще бъдат санкционирани. Какви са симптомите на някой, заразен с коронавирус? Зависи от вируса, но често срещаните признаци включват респираторни симптоми, треска, кашлица, задух и затруднено дишане. В по-тежки случаи инфекцията може да причини пневмония, остър респираторен синдром, бъбречна недостатъчност и дори смърт. Могат ли коронавирусите да се предават от човек на човек? Да, някои коронавируси могат да се предават от човек на човек, обикновено след близък контакт със заразен пациент, например в домакинство, работно място или здравен център. Когато заболяването е ново, няма ваксина, докато не се развие такава. Може да отнеме няколко години, за да бъде разработена нова ваксина. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tБългарски ансамбъл се връща у нас от Пекин заради коронавируса\t\t\t"}
{"url": "https://trud.bg/%d0%bf%d0%b0%d1%8f%d0%ba-%d1%82%d1%80%d1%8a%d0%b3%d0%b2%d0%b0-%d0%bf%d0%be-%d1%83%d0%bb%d0%b8%d1%86%d0%b8%d1%82%d0%b5-%d0%b2-%d1%82%d1%8a%d1%80%d0%b3%d0%be%d0%b2%d0%b8%d1%89%d0%b5/", "text": "Репатриращ автомобил, от т.нар. тип „паяк“, за преместване на неправилно паркирали автомобили, тръгва по улиците в Търговище от понеделник. За това предупреждават водачите от местната администрация. Дисциплиниращата мярка стана възможна след проведена обществена поръчка и определен изпълнител за дейността, която цели създаване на повече ред по улиците, подобряване на безопасността и организацията на движение. Принудителното преместване ще става след подаване на сигнал към фирмата изпълнител от инспекторите на Общинското предприятие „Социални и охранителни дейности“ (СОД). Транспортирането и разтоварването на автомобилите ще бъде на обособения паркинг на терена на бившите казарми. Той ще се стопанисва от СОД, поясняват от администрацията. Нарушителите трябва да имат предвид, че цената за принудително преместване на колата им е 40 лв. Престоят на паркинга пък ще се заплаща по 1,20 лв. за всеки час. Освен неправилно паркиралите превозни средства, „паякът“ ще премества и излезлите от употреба автомобили, които заемат паркоместа и тротоарни площи. По данни на контрольорите на Общината, техният брой е близо 60. Екипите на СОД монтираха информационни табели и забранителни знаци за паркиране на местата, определени от Комисията по транспорт и безопасност на движението към Община Търговище, съобщават още от кметската администрация. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\t„Паяк” тръгва по улиците в Търговище\t\t\t"}
{"url": "https://trud.bg/%d1%85%d1%8e-%d0%b3%d1%80%d0%b0%d0%bd%d1%82-%d0%b8-%d0%bc%d0%b0%d1%82%d1%8e-%d0%bc%d0%b0%d0%ba%d0%ba%d0%be%d0%bd%d1%8a%d1%85%d0%b8-%d1%81%d0%b3%d0%be%d0%b4%d0%b8%d1%85%d0%b0-%d1%80%d0%be%d0%b4%d0%b8/", "text": "Г-жа Кей Макконъхи три пъти се женила за мъжа си Матю Макконъхи и Хю Грант, които се снимаха заедно във филма “Джентълмените”, сега са решили да организират и личния живот на родителите си. В интервю, което актьорите дадоха в подкрепа на филма, те казаха, че успели да убедят бащата на Хю – 91-годишният Джеймс Грант и майката на Матю, 88-годишната Кей Макконъхи да вечерят заедно. Следващата седмица те престанали да отговарят на телефоните си и не ги виждали със синовете им. “Най-вероятно след края на вечерта между тях нещо се е случило”, коментира с усмивка Матю Макконъхи. “Мисля, че са родени един за друг и май ще се сватосаме с Матю” шегува се от своя страна и Хю Грант. Макконъхи сподели, че майка му винаги е искала да бъде филмова звезда. И когато синът й стана известен, Кей Макконъхи споделяла това и пред журналисти. Матю казва, че никой в семейството няма енергичния характер на майка му. Бащата на Матю – Джим Макконъхи, който починал през 1992 г., е имал връзка с майка му с известни прекъсвания. Двойката се е женила всичко на всичко три пъти, а самият Матю Макконъхи е плод на връзката им след третата сватба. Майката на Хю Грант – Финвола, почина през 2001 г. на 67 години от рак на панкреаса, оставяйки баща му вдовец. Самият актьор беше дълго време ерген, но днес вече е със съпруга – Анна Абърстийн. Освен това е баща на 5 деца – три с Абърстийн и две от предишната му връзка с Тинглан Хонг. Грант наскоро сподели, че преди време е бъркал много за брака и семейството, отлагайки семейния живот прекалено дълго. “Бил съм в грешка, в тотална заблуда. И като станеше дума за деца, само гледах с досада.” \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tХю Грант и Матю Макконъхи сгодиха родители си\t\t\t"}
{"url": "https://trud.bg/%d0%bd%d0%be%d0%b2%d0%b8%d1%8f%d1%82-%d1%88%d0%b5%d1%84-%d0%bd%d0%b0-%d0%b1%d0%bd%d1%80-%d0%b0%d0%bd%d0%b4%d0%be%d0%bd-%d0%b1%d0%b0%d0%bb%d1%82%d0%b0%d0%ba%d0%be%d0%b2-%d1%89%d0%b5-%d1%80%d0%b0%d0%b1/", "text": "Новият генерален директор на Българското национално радио (БНР) – Андон Балтаков заяви пред   че ще работи за тотална прозрачност на вземане на управленските решения, както и на начина по който БНР се финансира и как се разпределя общественият финансов ресурс. Влизам в радиото без багаж – било то политически или икономически, заяви Балтаков. Подобряването на микроклимата в организацията ще бъдат първите ми приоритети, заяви още той. Андон Балтаков сподели, че близо 20 години живее извън България, а билетът му за заминаване обратно е бил за 14 ч. следобед днес. „В БНР започнах като преводач новинар през 1990 г. Много стресови моменти съм имал, особено като светне червената ломпа“, каза новият шеф на радоито. Той си спомни два такива случая – когато Борис Елцин получил инфаркт и когато починал Тодор Живков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tНовият шеф на БНР Андон Балтаков: Ще работя за прозрачност на вземане на управленските решения\t\t\t"}
{"url": "https://trud.bg/%d1%80%d0%b8%d0%b0%d0%bd%d0%b0-%d0%b7%d0%b0%d1%80%d1%8f%d0%b7%d0%b0-%d0%b3%d0%b0%d0%b4%d0%b6%d0%b5%d1%82%d0%be-%d1%81%d0%b8-%d0%bc%d0%b8%d0%bb%d0%b8%d0%b0%d1%80%d0%b4%d0%b5%d1%80/", "text": "31-годишната Риана и саудитският милиардер Хасан Джамил вече не заедно, съобщиха медиите. Връзката им стана ясна преди почти три години, като в последно време зачестиха признанията на певицата, че вече иска да се омъжи и има бебе. Въпреки това, сега идва новината, че тя и Хасан са се разделили. За романа на поп звездата и успешна бизнес дама със саудитския магнат се заговори открито през 2017 г. По това време приятели на изпълнителката разкриха, че тя е много влюбена в Джамил, чието пълно име е Хасан Мохамед Абдул Латиф Джамил. Той е заместник президент на семейна компания, която е единствения дистрибутор на Toyota в Саудитска Арабия от 1855 г. до сега. Състоянието на фамилията се оценява на 1,5 милиарда долара е сред 20-те най-богатата в света според класация на Форбс. Освен бизнеса с автомобили, Хасан притежава и 14 отбора от футболната лига на Саудитска Арабия. В разговори с пресата Риана отбягваше да дава подробности за личния си живот, но подчертаваше, че е влюбена и щастлива. Медиите напомняха, че през 2012 г. Хасан е бил женен за тунизийската изкуствоведка Лина Лазар, но през 2017-а се разделят (точните подробности за развода не са известни). Преди да се залюби с Риана, Хасан Джамил имаше кратък роман със супермодела Наоми Кембъл. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tРиана заряза гаджето си – милиардер\t\t\t"}
{"url": "https://trud.bg/%d0%bc%d1%8a%d1%80%d1%82%d0%b2%d0%b0-%d1%80%d0%b8%d0%b1%d0%b0-%d0%b8-%d0%b2-%d1%80%d0%b5%d0%ba%d0%b0-%d1%87%d0%b0%d1%8f/", "text": "Нови два сигнала за мъртва риба. Този път в река Чая. Не е ясно обаче дали причината е човешка намеса, или природно явление, свързано с атмосферните условия, предава  . Екоинспектори от Пловдив са били сигнализирани в събота вечерта от жител на село Бачково за мъртви риби в река Чая около третия тунел по пътя между Асеновград и Наречен. Около 17 часа на дежурния телефон е съобщено, че в района водата е пожълтяла и се виждат безжизнени тела на риби. Екоинспекторите не откриват нищо на място, тъй като било тъмно, но вземат проби. От екоинспекцията уточняват, че е твърде възможно да не става въпрос за отравяне, а за хипотермия. Днес втори подобен сигнал е получен за района около разклона за град Лъки. На място е изпратен отново екип, който е взел проби. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tМъртва риба и в река Чая\t\t\t"}
{"url": "https://trud.bg/%d0%b8%d0%b7%d0%b2%d0%be%d0%b7%d0%b8%d1%85%d0%b0-%d0%bf%d0%be%d0%b4-%d1%81%d1%82%d1%80%d0%be%d0%b9-%d0%bf%d0%b0%d1%86%d0%b8%d0%b5%d0%bd%d1%82%d0%b8-%d0%bd%d0%b0-%d1%81%d1%82%d0%b0%d1%80%d1%87%d0%b5/", "text": "Уличеният в конфликт на интереси Иван Гавалюгов сам разрешил митинга в своя защита Картинката: Oт уредбата започна шлагерът “Bella ciao” Малко след 10,30 часа днес около Дома за стари хора “Д-р Адриян Атанасов” в Ботевград спряха няколко автомобила. Шофьорите им експедитивно натовариха възрастните хора в колите и ги оставиха на метри от градския площад, където е плануван митинг в подкрепа на уличения в конфликт на интереси кмет Иван Гавалюгов. Шофьорите направиха по още един курс, а групата се събра за последни инструкции при служителки на дома в дъното на центъра на Ботевград. На немощните старци с бастуни им бяха раздадени и знамена. Агитката се сдоби и с плакат, одобрен лично от директорката на Дома Яница Иванова. Време е за т. нар. “граждански протест”, организиран от Инициативен комитет, в който сред главните организатори се оказа точно съпругът на Яница Иванова – Цветан Иванов. До Часовниковата кула на площада са поставени микрофон и мощни тонколони. Гърми музика. “Пече слънце, но е хладно, да не ги държим много, че ще се изпоразболеят”, казват жените от персонала на Дома за стари хора. “Събраха се достатъчно хора, връщайте ги след малко”, отговори им шефката Иванова. Картинката в 11,15: площадът се е понапълнил с чиновници от кметството, пенсионери и по-мургави ботевградчани. Плакатите са раздадени на предните редици, а от уредбата започна шлагерната партизанска песен “Bella ciao”. Хората се оживяват, няколко жени започват да си танцуват и да пляскат с ръце. Други се подписват на празна подписка в подкрепа на исканията на протеста, който още не е почнал. Непредубеден минувач би помислил, че градската управа е огранизирала неделен хепънинг. Следващата песен обаче връща минорния тон – ред е на “Злите сили” и Васко Кръпката. Към 11,30 часа музиката спря, зад микрофона застана жена, която каза, че е Елена Василева и обяви, че първо: протестът е мирен и второ: има всички разрешения за провеждането му от кмета Иван Гавалюгов. Организаторите явно са заложили повече на културно-масовата част, отколкото на фактите, защото протестът продължава с прочитане на всички куплети от стихотворението “Борба” на Христо Ботев. Рециталът видимо отегчи някои от по – мургавите участници и те се оттеглиха с тротинетки. Местен оратор обяви, че сегашният кмет Гавалюгов “не се вози в луксозни коли, а в “баничарка” и затова трябва да продължи да е “лидер на града”.   Чиновници на заплата бранят стола на кмет Градският митинг в подкрепа на кмета се случи буквално дни, след като стана ясно, че Иван Гавалюгов трябва да бъде отстранен от поста си. Антикорупционната комисия установи при него конфликт на интереси, а ВАС потвърди през декември изводите x. На 20 януари тази година Административният съд – София област отмени решението, с което Общинската избирателна комисия (ОИК) в Ботевград без никакви мотиви остави в края на декември градоначалника на поста. Сега при новото си произнасяне ОИК- Ботевград следва да съобрази дадените задължителни указания по тълкуването и прилагане на закона. Освен, че сред организаторите на т. нар. “протест” бе съпругът на шефката на местния дом за стари хора, на площада в Ботевград очаквано, бяха чиновници от общинската администрация, както и няколко от членовете на самата ОИК, която уж трябва да отстрани Гавалюгов. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tИзвозиха под строй пациенти на старчески дом за протест (СНИМКИ)\t\t\t"}
{"url": "https://trud.bg/%d0%bd%d0%be%d0%b2-%d0%bf%d1%80%d0%be%d1%86%d0%b5%d1%81-%d0%b7%d0%b0-%d1%83%d0%b1%d0%b8%d0%b9%d1%81%d1%82%d0%b2%d0%be-%d1%81-%d0%b1%d0%be%d0%bc%d0%b1%d0%b0/", "text": "Четирима са обвинени за взрив, при който загина активист на “Евророма” в Сандански ВКС заседава по делото срещу младежите Четирима млади мъже ще бъдат изправени отново на подсъдимата скамейка за убийство с бомба. Върховният касационен съд ще заседава днес по дело срещу Николай Йовев-Горския, Васил Георгиев, Александър Ангов и Стоян Ставрев, които бяха обвинени, че на 29 юни 2012 г. са поставили самоделно взривно устройство пред клуб на “Евророма”. Експлозията уби един от активистите на ромската партия в Сандански Малин Илиев. През декември 2016 г. четиримата бяха оправдани от Окръжния съд в Благоевград по обвинението за убийство, извършено в съучастие, по начин и със средства, опасни за живота на мнозина, по особено мъчителен начин и по расистки подбуди. През лятото на миналата година Апелативният съд в София потвърди решението на по-долната инстанция. Прокуратурата протестира оправдателните присъди. Така делото стигна до върховните магистрати, които трябва да решат дали да потвърдят оправдателната присъда или да върне процеса за ново разглеждане. По време на всички съдебни заседания четиримата обвинени бяха подкрепяни от сдружение на футболните фенове и от ВМРО. Те твърдяха, че задържаните са натопени и нямат нищо общо с бомбения атентат. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tНов процес за убийство с бомба\t\t\t"}
{"url": "https://trud.bg/%d1%81%d1%82%d0%b0%d0%b6%d1%8a%d1%82-%d0%b7%d0%b0-%d0%bf%d0%b5%d0%bd%d1%81%d0%b8%d1%8f-%d0%bf%d0%be%d1%81%d0%ba%d1%8a%d0%bf%d0%bd%d0%b0/", "text": "Плащаме със 120 лева повече, ако не ни стига една година служба  Може да се купи във всеки банков клон  Купуването на стаж за пенсия от тази година струва по-скъпо. Причината е увеличението на минималния месечен размер на осигурителния доход за самоосигуряващите се лица. От 1 януари той вече е 610 лева. Размерът на вноската за един месец стаж е определена по закон и е – 19,8% от минималния осигурителен доход. Или за 2020 година тя вече е 120,78 лева. За сравнение през миналата година вноската беше 110,88 лева, а през 2018 г. – 100,98 лева. Така, ако на кандидат пенсионерът не му достига една година стаж, вече трябва да плати почти 1450 лева. За сравнение през миналата година стажът за една година е струвал 1330 лева или със 120 лева по-евтино. И тази година възрастта и стажът за пенсия се увеличават както за мъжете, така и за жените. Мъжете се пенсионират при навършени 64 години и 3 месеца и стаж от 38 години и 10 месеца. За дамите изискването е да имат навършени 61 години и 6 месеца и стаж – 35 години и 10 месеца. Осигурителен стаж може да се купи във всеки банков клон. Парите се внасят по сметка на Националната агенция за приходите. Информация за данните за сметката на НАП и параграфите в Кодекса за социално осигуряване се получават в банковия клон. В платежното нареждане се посочва конкретният период, за който се правят вноските, и който ще се зачита за осигурителен стаж. До 5 години стаж може да си купи всеки, дори и да не му предстои скоро пенсиониране. Според закона за осигурителен стаж се зачита времето на обучение в университета или за докторантура, но висшистите трябва да платят за всеки месец. Освен това и хората, навършили възрастта за пенсия за трета категория, също могат да си закупят стаж, който не им достига, но не повече от 5 години. Ако сте внесли пари за повече месеци от нужните, може да поискате възстановяване на неоснователно внесените суми за осигурителни вноски от съответната териториална дирекция на Националната агенция за приходите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tСтажът за пенсия поскъпна\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-569/", "text": "Курсът лев – евро е гарантиран Това увери председателят на бюджетната комисия Менда Стоянова пред “Труд”.               Тест за коронавируса ще имаме до месец Това обяви националният консултант по вирусология проф. Ива Христова пред “Труд”.                   Частният бизнес у нас е пряко зависим от властта Ако се случи коалиция БСП-ГЕРБ, политическата система ще се разпадне, казва депутатът от БСП Антон Кутев в интервю за „Труд“.         “Зеленият” курс срещу свободата Това е политически контрол и социално инженерство, които ще намалят възможностите за просперитет в Европа – анализ на д-р Борислав Цеков.                 На телевизионния фронт нищо ново Смъртта на академик Сендов до анцуга на Гришо – „ТВ Панорама“ с Иван Гарелов.             Световната икономика е заплашена от рецесия Отрицателните лихви обезкуражава спестяванията и водят изкуствено поддържане на предприятия и заетостта в тях – „Капитал и пазари“ с Димитър Чобанов.               Бърза, смела, руса Силует на Микаела Шифрин. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tВижте акцентите в броя на вестник „Труд“ в понеделник, 27 януари 2020\t\t\t"}
{"url": "https://trud.bg/%d1%82%d1%8a%d1%80%d1%81%d1%8f%d1%82-%d1%83%d1%87%d0%b8%d1%82%d0%b5%d0%bb-%d0%bf%d0%be-%d0%ba%d0%be%d1%80%d0%b0%d0%b1%d0%b5%d0%bd-%d0%b0%d0%bd%d0%b3%d0%bb%d0%b8%d0%b9%d1%81%d0%ba%d0%b8/", "text": "Професионалната гимназия по морско корабоплаване и риболов „Св. Никола“ в Бургас има амбицията да предложи една солидна подготовка по английски език на учениците си. Така със завършването си те ще придобият ценен сертификат и ще имат възможност да работят на чужди кораби. Новината съобщи директорката на гимназията Христина Жабова. \nЗа целта се търси много добър учител по английски. Предизвикателството към педагога се състои в това, че той трябва да преподава „корабен английски“. От него не се изисква да знае специфичните термини в морското дело, а само желанието да ги научи. Преподавателят по „морски английски“ ще ползва много бонуси. На одобрения кандидат ще бъде осигурено безплатно обучение за специфичната корабна терминология във ВВМУ „Н.Й. Вапцаров“ – Варна. \nЗа придобитата квалификация той ще получава допълнително възнаграждение. Ще има безплатна карта за пътуване с градския транспорт, както и възможност да участва в плавателните практики на своите ученици с корабите. \nОбщина Бургас вече предприема конкретни стъпки не само да върне старата слава на Морското училище, а и да го направи водещо в морския бизнес. Това стана възможно, след като по искане на кмета Димитър Николов и със заповед на министъра на образованието от 1 септември миналата година Професионална гимназия по морско корабоплаване и риболов „Свети Никола“ – Бургас стана общинско училище и вече се финансира от бюджета на Общината. Прехвърлянето на собствеността дава зелена светлина за завръщането на Бургас на световната морска карта. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tТърсят учител по „корабен английски“\t\t\t"}
{"url": "https://trud.bg/%d0%ba%d0%b8%d1%82%d0%b0%d0%b9%d1%81%d0%ba%d0%b8-%d1%83%d1%87%d0%b5%d0%bd%d0%b8-%d0%bd%d0%be%d0%b2%d0%b8%d1%8f%d1%82-%d0%ba%d0%be%d1%80%d0%be%d0%bd%d0%b0%d0%b2%d0%b8%d1%80%d1%83%d1%81-%d0%b8%d0%b4/", "text": "Новият коронавирус, който предизвика пандемия в Китай и се разпространява вече по всички континенти на планетата, идва от диви животни. Това съобщиха китайски учени, които имаха задачата да установят откъде идва заразата с 2019-nCoV, предаде ТАСС, цитирана от БГНЕС. Коронавирусът беше открит в проби от пазара на морски дарове в град Ухан (административен център на провинция Хубей), който е и основно огнище на заразата. „В 33 от 585 проби от пазара на морски дарове в Ухан са открити нуклеиновите киселини на коронавируса и от тях е изолиран вирусът. Това предполага, че източникът на вируса са диви животни, търгувани на пазара в Ухан“, съобщава китайската агенция Синхуа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tКитайски учени: Новият коронавирус идва от диви животни\t\t\t"}
{"url": "https://trud.bg/%d0%be%d1%81%d0%b2%d0%b5%d1%89%d0%b0%d0%b2%d0%b0%d1%82-%d0%bd%d0%be%d0%b2%d0%b8%d1%8f-%d1%85%d1%80%d0%b0%d0%bc-%d1%81%d0%b2-%d0%bf%d1%80%d0%be%d0%ba%d0%be%d0%bf%d0%b8%d0%b9-%d0%b2%d0%b0%d1%80/", "text": "Възможно е първият строен след 100 години храм „Св.Прокопий Варненски” да бъде осветен на 25 юни, когато се чества празникът на светеца. Надеждата изрази Варненският и Великопреславски митрополит Йоан пред кмета на Варна Иван Портних, който на място огледа довършителните работи в църквата и пое ангажимент за цялостно благоустрояване на района около нея. Митрополит Йоан благодари на правителството, общината и на всички дарители за подкрепата. Кметът се срещна с църковното настоятелство на храма, който ще е голям социално-просветен православен център. Първата копка на „Св.Прокопий Варненски „ беше направена още през есента на 2016 г. Строежът се осъществи поетапно със средства, отпуснати от дирекция” Вероизповедания” към МС, от община Варна и с пари, събирани с благотворителни концерти и дарителски кампании, както и със спомосъществователство на частни лица и големи фирми в града. Храмът е изграден на четири метра под земята, камбанарията е издигната на 18 метра, а куполът е излят на 16 м височина. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tОсвещават новия храм „Св.Прокопий Варненски „ в края на юни\t\t\t"}
{"url": "https://trud.bg/15-%d0%be%d1%82%d0%bd%d0%b5%d1%82%d0%b8-%d0%ba%d0%bd%d0%b8%d0%b6%d0%ba%d0%b8-%d0%bf%d1%80%d0%b8-%d0%b0%d0%ba%d1%86%d0%b8%d1%8f-%d0%bd%d0%b0-%d1%81%d0%b4%d0%b2%d1%80/", "text": "Вътрешното министерство съобщи резултатите от акцията по пътна безопасност и засилената патрулна дейност по установяване на водачи, употребили наркотици и алкохол на територията на СДВР. Полицейски служители са следили за опасно поведение на водачи, застрашаващо живота и здравето на останалите участници в движението. Иззети са шофьорски книжки за неплатени глоби, неизползване на обезопасителни системи за деца, водачи и пътници, неправилно паркиране  – това са част от резултатите на операция по пътна безопасност, проведена от служители на СДВР тази нощ за времето от 21 часа снощи до 6 часа тази сутрин. Проверени са 272 автомобила и 496 лица. Констатирани са множество нарушения на Закона за движение по пътищата и Закона за българските лични документи. Съставени са 24 акта и 16 фиша по ЗДвП. Иззети са 15 свидетелства за правоуправление за неплатени глоби и едно за липса на застраховка „Гражданска отговорност“. Съставени са 4 акта за шофиране в нетрезво състояние, задържани са 2 лица, образувано е едно досъдебно производство и е дерегистриран един автомобил. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\t15 отнети книжки при акция на СДВР\t\t\t"}
{"url": "https://trud.bg/15-%d1%80%d0%b0%d0%bd%d0%b5%d0%bd%d0%b8-%d0%bf%d1%80%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%bc%d0%b5%d0%b6%d0%b4%d1%83-%d0%b0%d0%b2%d1%82%d0%be%d0%b1%d1%83%d1%81-%d0%b8/", "text": "Автобус и две коли са се сблъскали на магистрала в руската Пермска област, предаде РИА Новости. При инцидента има 15 ранени, осем от които са в тежко състояние, обявиха от местното Министерство на здравеопазването. От там допълниха, че 11 екипа на Спешна помощ са изпратени на мястото на инцидента. Сред пострадалите в катастрофата има и дете. Всички са настанени в болница. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\t15 ранени при катастрофа между автобус и две коли в Русия\t\t\t"}
{"url": "https://trud.bg/%d1%85%d1%83%d0%b4%d0%be%d0%b6%d0%bd%d0%b8%d1%86%d0%b8-%d0%b3%d0%b0%d1%81%d1%8f%d1%82-%d0%b4%d1%8a%d0%bb%d0%b3-%d1%81-%d0%b8%d0%b7%d0%bb%d0%be%d0%b6%d0%b1%d0%b0/", "text": "Бургаските художници организираха благотворителна изложба със свои картини, за да съберат 2 500 лева. Това е остатъкът от задълженията, натрупани през годините от Дружеството на художниците към областната управа в морския град. Дългът е за наем на залата, която е на пъпа на Бургас, близо до един от символите му- Часовника. От 2006- та насам дългът е погасяван на вноски, като в началото е бил 11 000 лв.  Сега, средствата от картините, които ще бъдат продадени, ще отидат за погасяване на сумата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tХудожници гасят дълг с изложба\t\t\t"}
{"url": "https://trud.bg/%d1%81%d0%b2%d0%b5%d1%89%d0%b5%d0%bd%d0%b8%d0%ba-%d1%81%d0%bf%d0%b5%d1%87%d0%b5%d0%bb%d0%b8-%d0%be%d1%81%d0%bc%d0%b0%d1%80%d1%81%d0%ba%d0%b0%d1%82%d0%b0-%d0%b2%d0%b8%d0%bd%d0%b0%d1%80%d0%b8%d1%8f/", "text": "Свещеник Пламен Марчев /32 г./ спечели Малката винария в шуменското село Осмар, след като професионално жури призна, че заслужава два от общо 4-те връчени приза. Отецът беше обявен за баш винар за бялото си вино и за червения си пелин в 21-то издание на винената надпревара. 20 майстори с 49 анонимни проби участваха в тазгодишното издание, което традиционно предхожда Винарията в Пловдив. Оценява ги жури с председател професионалният технолог инж. Вяра Страхилова, сомелиерът Велислава Чилингирова и Калоян Вичев, собственик на местна изба. От миналогодишното издание на Осмарската надпревара Марчев вече има една грамота за червен пелин, така че се превръща в утвърден майстор, категорични са местни хора. Свещеникът е от Осмар, служи в местния храм, в още четири църкви по селата и в „Св. Три Светители“ в Шумен. Точно заради неделната служба в града не остана за финалното награждаване, но баща му Господин Марчев взе двете отличия. „Много се изненадах, че са ме отличили и за бяло вино, в Осмар конкуренцията е много силна. Моето е смес от мискет и булгар за аромат“, обясни свещеникът пред „Труд“. 5 дка лозе гледат с баща си. В последната сушава година гроздето било с висока захарност до 28. „Точно затова май червеното ми вино не стана добро, нещо му куца“, оценява се сам свещеникът. Иначе е категоричен, че с желание и божия молитва Господ дава всичко. Зад неговото желание стои – подновена изба, нови съдове и спазване на стара наследена рецепта за пелина. Свещеникът слага над 30 билки. Повечето бере сам лятото по гори и поляни, а чуждоземските купува. Малката винария определи за баш майстор на белия пелин 84-годишната бивша кранистка Николинка Ангелова, която има в актива си 15 приза. Наградата за най-хубаво червено вино спечели еликсирът на заклетият ловджия Драгомир Балтов. \nШуменското село Осмар се слави като българската столица на пелина и тук няма лоша година за лозарите. Винаги успяват да направят добро вино и пелин. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.26", "title": "\n\t\t\tСвещеник спечели Осмарската винария\t\t\t"}
