{"url": "https://trud.bg/%d0%b2%d0%be%d0%bb%d0%b5%d0%bd-%d1%81%d0%b8%d0%b4%d0%b5%d1%80%d0%be%d0%b2-%d0%bd%d1%8f%d0%bc%d0%b0%d0%bc-%d0%b0%d0%bc%d0%b1%d0%b8%d1%86%d0%b8%d1%8f-%d0%b7%d0%b0-%d0%bf%d0%be%d1%81%d1%82%d0%be%d0%b2/", "text": " Това е коалицията, която е най-отворена към медиите, всичко, което става в нея се разбира даже първо в медиите, отколкото вътре в самата коалиция, коментира Сидеров. При нас няма задкулисие, това е ясно, каза още той Сидеров.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.19", "title": " Волен Сидеров: Нямам амбиция за постове в изпълнителната власт"}
{"url": "https://trud.bg/%d0%be%d0%b1%d1%83%d1%87%d0%b0%d0%b2%d0%b0%d1%82-%d0%bb%d0%b5%d0%ba%d0%b0%d1%80%d0%b8-%d0%b8-%d0%bf%d1%81%d0%b8%d1%85%d0%be%d0%bb%d0%be%d0%b7%d0%b8-%d0%b7%d0%b0-%d1%80%d0%b0%d0%bd%d0%bd%d0%be-%d0%be/", "text": "Националният център по обществено здраве и анализи (НЦОЗА) с финансовата подкрепа на СЗО организира тридневни обучителни семинари по проблемите на депресията, тревожността и самоубийствата, както и за хроничните незаразни заболявания (онкологични, сърдечносъдови, диабет). Общопрактикуващи лекари, психолози и социални работници от цялата страна са поканени да се включат в безплатното обучение. Семинарите ще бъдат през януари, лектори са експерти от НЦОЗА (повече информация на  ). Множество телесни страдания могат да бъдат „маска” на депресията, тя често пъти е съпроводена с болки в корема или в сърдечната област, виене на свят, стомашни неразположения и други симптоми, пояснява д-р Владимир Наков от отдел „Психично здраве” на НЦОЗА. Всяка година от депресия се разболяват близо 200 милиона души. Вероятно техният брой е по-голям, но голяма част от хората не търсят помощ, защото не разпознават състоянието си като заболяване. На практика всеки пети възрастен човек е преживял поне един депресивен период през живота си, като жените са по-уязвими (всяка 4-та жена и всеки 10-ти мъж). 90% от хората, потърсили консултация със специалист, се възстановяват напълно. Според прогнозите на Световната здравна организация до 2020 г. депресията ще е второто по честота заболяване в света.", "date": "2018.11.19", "title": " Обучават лекари и психолози за ранно откриване на депресия"}
{"url": "https://trud.bg/%d0%ba%d0%bf%d0%ba%d0%be%d0%bd%d0%bf%d0%b8-%d0%b5-%d0%b2%d0%bd%d0%b5%d1%81%d0%bb%d0%b0-%d0%b8%d1%81%d0%ba-%d0%b7%d0%b0-%d0%be%d1%82%d0%bd%d0%b5%d0%bc%d0%b0%d0%bd%d0%b5-%d0%bd%d0%b0-%d0%b8%d0%bc%d1%83/", "text": "Комисията за противодействие на корупцията и за отнемане на незаконно придобитото имущество (КПКОНПИ) е внесла в съда иск за отнемане на имущество от Евелин Николов Банев, от бившата му съпруга Моника Добринова, свързано с тях търговско дружество, от голямата дъщеря на Банев и от брат му Симо Карайчев и на обща стойност 23 275 542 лв. Това съобщават от КПКОНПИ. Процедурата срещу него е по отменения Закон за отнемане в полза на държавата на имущество, придобито от престъпна дейност и става възможна след окончателното влизане в сила на осъдителна присъда по чл. 321 от НК – участие в организирана престъпна група за пране на пари. Искът на КПКОНПИ е за отнемане на имущество – недвижими имоти в София, дружествени дялове и суми, преминали по сметки. Същевременно по реда на отменения Закон за отнемане в полза на държавата на незаконно придобито имущество КПКОНПИ води гражданско дело срещу сестрата на Добринова, Десислава Дишлиева. Тя е обвиняема за пране на пари и наказателното дело срещу нея е на първа инстанция. Искът на Комисията срещу нея е за отнемане на налична сума в евро в сейф с левова равностойност 6 031 388 лв, внесени суми по кредит и недвижими имоти на майка й и дъщеря й и е на обща стойност 6 762 986.02 лв. Първото заседание по делото е насрочено за май 2019 г. Дишлиева беше оправдана заедно със сестра си Моника Добринова за участие в организираната престъпна група, за което Евелин Банев получи ефективно 6 години затвор. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.19", "title": " КПКОНПИ е внесла иск за отнемане на имущество от Евелин Банев-Брендо и семейството му на стойност 23 275 542 лева"}
{"url": "https://trud.bg/%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d0%bf%d1%80%d0%b5%d0%ba%d1%80%d0%b0%d1%82%d0%b8-%d0%be%d1%80%d1%8a%d0%b6%d0%b5%d0%b9%d0%bd%d0%b8%d1%8f-%d0%b5%d0%ba%d1%81%d0%bf%d0%be%d1%80%d1%82/", "text": "Федералното правителство на Германия разпореди пълно прекратяване на оръжейния експорт за Саудитска Арабия като последица от убийството на журналиста Джамал Хашоги, съобщава националният ежедневник Die Frankfurter Allgemeine Zeitung. Решението бе обявено от Министерството на икономиката, което отговаря за оръжейните сделки на страната. Пояснено бе, че се спират доставките на всички видове оръжия и въоръжения за арабското кралство, чийто износ е бил одобрен по-рано. След избухването на скандала с убийството на Хашоги в Генералното консулство на Рияд в Истанбул, Берлин се въздържа от издаванията на нови лицензи за износ на оръжия. Сега германските власти обявиха, че ще преразгледат и вече издадени разрешителни. По-рано през деня Германия забрани влизането в страната на 18 граждани на Саудитска Арабия заради предполагаемото им участие в убийството на Хашоги. Решението на федералното правителство в Берлин обяви министърът на външните работи на ФРГ Хайко Маас. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.19", "title": " Германия прекрати оръжейния експорт за Саудитска Арабия"}
{"url": "https://trud.bg/%d1%81%d0%be%d0%bd%d1%8f-%d0%b9%d0%be%d0%bd%d1%87%d0%b5%d0%b2%d0%b0-%d0%b8%d0%b4%d0%b2%d0%b0-%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f/", "text": "Биографичен филм за нея е включен в Киномания Световната оперна звезда Соня Йончева идва в България за премиерата на документалния филм “Соня Йончева. Sempre Libera”. Биографичната лента на Георги Тошев е включена в програмата на тазгодишната Киномания и ще бъде излъчена на 26 ноември от 19 ч. в кино “Люмиер Лидл”. “Това е история за момиче, което мечтаеше за по-добър живот за родителите си. Моята борба, съдбата ми, надеждите ми…”, написа в личния си Instagram профил Соня Йончева. “Много се радвам да присъствам лично на това много важно събитие”, сподели още тя по повод премиерата. Филмът показва забързаното ежедневие на съпругата, майката и певицата Соня Йончева и надниква в интимни моменти в дома и семейството й, както същевременно проследява триумфа й на най-големите оперни сцени в света. Определяна от специалисти и критици за певица от ранга на Мария Калас, Соня Йончева е единственият артист в историята на Метрополитън опера, който в един сезон участва в три спектакъла, всеки един от които предавани на живо в 2000 кинотеатри по целия свят. Певицата идва в България след успешното си турне в Латинска Америка, където пя в най-големите концертни зали в Мексико и Чили. Българската публика имаше възможността да я чуе на живо през юни миналата година, когато направи забележителен концерт в зала 1 на НДК.", "date": "2018.11.19", "title": " Соня Йончева идва в България\t\t\t"}
{"url": "https://trud.bg/%d0%bc%d0%bb%d0%b0%d0%b4%d0%b8-%d0%b8%d0%b7%d1%81%d0%bb%d0%b5%d0%b4%d0%be%d0%b2%d0%b0%d1%82%d0%b5%d0%bb%d0%b8-%d0%be%d1%82-%d1%81%d1%82%d0%be%d0%bf%d0%b0%d0%bd%d1%81%d0%ba%d0%b0-%d0%b0%d0%ba%d0%b0/", "text": "Единадесетата докторантска научна сесия, която се проведе в Стопанска академия „Димитър А. Ценов” в Свищов, даде възможност на млади изследователи да представят свои научни разработки. Във форума, организиран от редакционния съвет на Годишен алманах „Научни изследвания на докторанти”, в който се публикуват студии и статии на младите изследователи, участваха 33 докторанти от редовна, задочна и самостоятелна форми на обучение. В Стопанска академия е традиция докторантите да представят на специализиран форум своите творчески търсения и да доказват степента на напредналост по пътя им на научно израстване. Докторантската сесия откри главният редактор на изданието, доц. д-р Стефан Симеонов. Той поясни, че една от основните идеи на форума е споделянето на опита, търсенията, методите и вдъхновението на младите изследователи. „Участието в докторантската научна сесия е вход към публикуване в издание, специално предназначено за разработки на докторанти, което има своето подобаващо място сред специализираните икономически издания в национален мащаб“, отбеляза доц. Симеонов, като подчерта, че целта и на редакционния съвет, и на академичното ръководство е повишаване качеството на научните разработки на младите изследователи. Приветствие към участващите докторанти и техните научни ръководители отправи зам.-ректорът по научноизследователска и проектна дейност, доц. д-р Тодор Кръстевич. Той пожела на младите изследователи да представят резултати от прагматични решения, които са солидно теоретично обосновани, за да имат необходимото качество и да бъдат публикувани в авторитетното издание Годишен алманах „Научни изследвания на докторанти”. Зам.-ректорът сподели, че това печатно издание на Стопанска академия е включено в националния регистър на издания с научно рецензиране, признати от НАЦИД (Национален център за информация и документация), а публикации само в такива издания се взимат под внимание в процеса на академично израстване в България. Представянето на докторантските разработки бе организирано в три паралелно работещи секции. Първата секция обедини докторанти с разработки в областите финанси, макроикономика, застраховане и осигуряване. Във втората секция бяха представени изследвания в областта на контрол, анализ, стопанска отчетност и икономика на отраслите. Докторантите в трета секция презентираха разработки, свързани с мениджмънт, маркетинг и международни икономически отношения. В рамките на регламентираното време участниците презентираха своите изследвания, а членовете на съответните комисии поставиха въпроси и отправиха препоръки към авторите с цел усъвършенстване на изследователската им работа. За първи път в сесията участва докторант с онлайн презентация, който се обучава в Стопанска академия, но в момента реализира Еразъм+ мобилност в чуждестранен университет. Тазгодишното, единадесето издание на форума отново бе с конкурсен характер и журитата отличиха с награди най-добре представили се трима докторанти във всяка секция. Първенците бяха наградени със специално изработен плакет и ваучер за закупуване на специализирана научна литература. Стойността на ваучера за първо място е 150 лв., за второ – 100 лв., а за трето – 50 лв. Наградите на отличените девет докторанти връчиха зам.-ректорите доц. д-р Тодор Кръстевич и доц. д-р Николай Нинов, главният редактор на Алманаха – доц. д-р Стефан Симеонов и членовете на редакционния съвет доц. д-р Марина Николова и доц. д-р Христо Сирашки. Представените изследвания са в процес на рецензиране и отговарящите на изискванията ще бъдат публикувани като студии и статии в предстоящия брой на академичното печатно издание Годишен алманах „Научни изследвания на докторанти”, което ще бъде отпечатано през 2019 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.19", "title": " Млади изследователи от Стопанска академия представиха свои разработки\t\t\t"}
{"url": "https://trud.bg/22-%d0%b3-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%b4%d0%b2%d0%b0%d0%bc%d0%b0-%d1%82%d1%80%d0%b0%d1%84%d0%b8%d0%ba%d0%b0%d0%bd%d1%82%d0%b8-%d0%bd%d0%b0-%d1%85%d0%b5%d1%80%d0%be%d0%b8/", "text": "50-те килограма дрога са оценени за над 2 млн. лв. Двама трафиканти на над 50 кг хероин получиха присъди от 12 и 10 години затвор по обвинение на Окръжната прокуратура в Русе. Делото е приключило на три инстанции и наказанията са окончателни и влезли в сила след решение на Върховния касационен съд. По-високата присъда е за 48-годишния Сотир К., който е наказан и да плати 140 000 лв. глоба. Съучастникът му Йордан Й. ще лежи 10 г. и ще дължи 100 000 лв. И двамата мъже са от старозагорското село Оряховица. На 21 януари 2017 г. те пристигнали с лек автомобил “Форд” в района на Дунав мост в Русе на път към Румъния. Крайната цел на маршрута им била страна от Западна Европа. Служебното куче Роко надушило дрога и колата била пратена за проверка с рентген. Оказало се, че фабричните кухини в автомобила са натъпкани с пакети чист хероин. Точното тегло на отровата било 50 килограма и 391 грама и тя е оценена на 2 015 640 лв. По време на делото и двамата подсъдими са били зад решетките в затвора в Белене. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.19", "title": " 22 г. затвор за двама трафиканти на хероин"}
{"url": "https://trud.bg/%d0%bd%d0%b0%d0%b4-200-%d1%83%d1%87%d0%b5%d0%bd%d0%b8%d1%86%d0%b8-%d1%81%d0%b5-%d0%b7%d0%b0%d0%bf%d0%be%d0%b7%d0%bd%d0%b0%d1%85%d0%b0-%d1%81-%d0%ba%d1%83%d0%bb%d1%82%d1%83%d1%80%d0%b0%d1%82%d0%b0/", "text": "Повече от 200 ученици, изучаващи немски език в училищата във Велико Търново се запознаха с културата и традициите на Австрия. По покана на областния управител проф. д-р Любомира Попова посланикът на Австрия Андреа Вике гостува в Старата столица, за да участва в инициативата „Ден на Австрия във Велико Търново“. Събитието бе организирано от областна администрация за популяризиране на Европейското културно многообразие. „Съгласно Работната програма за 2018 г. на Комуникационната стратегия на Република България за Европейския съюз, областните администрации организират комуникационни инициативи, свързани с популяризиране на европейското културно многообразие. Целта на тези срещи е във всеки областен град да бъде представена по една страна от Европейския съюз. Ние избрахме Австрия защото имаме традиционно сътрудничество в различни сфери. Сътрудничили сме си в организирането на Коледни базари, провеждането на културни мероприятия, като Австрийските музикални дни, и не на последно място работата на Австрийската библиотека към ВТУ. Австрия в момента е председател на Съвета на Европейския съюз. Тя пое този ангажимент от България. Това е другата причина да работим заедно с посолството, за да покажем приемственост и приятелство между хората от двете страни. Сега трябва да полагаме грижи и усилия да затвърждаваме тези отношения и да ги развиваме“, каза областният управител. В своята презентация посланика на Република Австрия Н. Пр. Андреа Вике говори за развитието на Европейския съюз и неговото бъдеще. Тя акцентира и на възможностите пред младите хора, който дава ЕС. Събитието бе организирано със съдействието на Австрийската библиотека във ВТУ. По време на празника бяха представени възможностите за следване и частично обучение в Австрия, както и възможностите на катедра „Германистика и нидерландистика“ във Велико Търново. Пред учениците беше показана презентация на Кристина Цанева-Парцер на тема „Българите в Австрия. От Музея на градинарството и гурбетчийството в Лясковец представиха презентация за българите градинари в Австро-Унгарската империя. Класически австрийски музикални изпълнения бяха представени от дует акордеони Милко Христов и гл. ас. д-р Вася Мандикова-Иванова. Дует кларинети представи произведения на Моцарт в изпълнение на Александър Тодоров, Мертай Махмудов и Йордан Цветанов. Тематичен Австрийски кетъринг и кулинарна презентация направиха учениците от ПГ по туризъм „Д-р Васил Берон“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.19", "title": " Над 200 ученици се запознаха с културата и традициите на Австрия\t\t\t"}
{"url": "https://trud.bg/%d0%b1%d0%b5%d0%bd%d0%b7%d0%b8%d0%bd%d1%8a%d1%82-%d0%bf%d0%be%d0%b5%d0%b2%d1%82%d0%b8%d0%bd%d1%8f-%d1%81-24-%d1%81%d1%82%d0%be%d1%82%d0%b8%d0%bd%d0%ba%d0%b8/", "text": "Най-масовият бензин А95 поевтиня с 24 стотинки за месец, показват данните на сайта fuelo.net. Средната цена по бензиностанциите падна до 2,12 лв. за литър, което с 10,17% понижение спрямо месец по-рано. Само за последната седмица намалението при бензина е с 13 стотинки. Литър дизелово гориво вече се продава с 6 стотинки по-евтино за месец и цената му падна до 2,34 лева. за седмица намалението е с 3 стотинки за литър. Надолу върви и цената на пропан бутана и той се предлага средно по 1,08 лева за литър. Българската петролна и газова асоциация вече предложи серия от мерки за намаляване на цените на горивата у нас. Една от тях е, подобно на Австрия и Германия през зимата да не се влага биодобавка в горивото, защото е двойно по-скъпа. Друго предложение е браншът да може да публикува себестойността на продуктите и така да се види каква е надценката на търговците. Секторът настоява при извършване на проверки от страна на държавни органи, да се обявяват конкретно проверените обекти, както и нарушенията, които те са извършили. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.19", "title": " Бензинът поевтиня с 24 стотинки\t\t\t"}
{"url": "https://trud.bg/%d0%b8%d1%81%d0%bf%d0%b0%d0%bd%d0%b8%d1%8f-%d0%b8%d1%81%d0%ba%d0%b0-%d0%b3%d0%b0%d1%80%d0%b0%d0%bd%d1%86%d0%b8%d0%b8-%d0%b7%d0%b0-%d0%b3%d0%b8%d0%b1%d1%80%d0%b0%d0%bb%d1%82%d0%b0%d1%80-%d0%b2-%d0%bf/", "text": "Испания няма да подкрепи проектоспоразумението на Европейския съюз за Брекзит, ако не бъде изяснено, че Мадрид ще може да преговаря за бъдещето на Гибралтар пряко с Великобритания, заяви днес испанският външен министър Жозеп Борел, цитиран от Ройтерс. Мадрид иска в сделката за напускането на Великобритания да се казва ясно, че преговорите за отношенията между Лондон и съюза няма да се отнасят за Гибралтар. „Преговорите между Великобритания и ЕС имат териториален обхват, който не включва Гибралтар, преговорите за бъдещето на Гибралтар представляват отделна дискусия“, каза Борел, след като пристигна в Брюксел за разговори за Брекзит с колегите си от ЕС. Този въпрос трябва да бъде ясен и докато не се изясни в споразумението за раздялата и в политическата декларация за бъдещите отношения, ние не можем да подкрепим сделката, добави той. Малкият полуостров в Южна Испания, който от 1713 г. е британска територия, е един от най-спорните въпроси в британско-испанските отношения. Гибралтар би трябвало да напусне ЕС заедно с Обединеното кралство през март догодина, въпреки че на референдума пред 2016 г. 96 процента от населението му гласува за оставане в Евросъюза. Миналата седмица Испания заяви, че приветства включването на протокол за Гибралтар в проекта за споразумение за Брекзит и че това ще е положително за жителите на полуострова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.19", "title": " Испания иска гаранции за Гибралтар в проектоспоразумението за Брекзит"}
{"url": "https://trud.bg/%d1%88%d0%b5%d1%84-%d0%bd%d0%b0-%d0%bd%d0%b8%d1%81%d0%b0%d0%bd-%d0%b0%d1%80%d0%b5%d1%81%d1%82%d1%83%d0%b2%d0%b0%d0%bd-%d0%b7%d0%b0-%d0%b8%d0%b7%d0%bc%d0%b0%d0%bc%d0%b8/", "text": "Управителят на японския автоконцерн “Нисан” Карлос Гон (64 г.) бе арестуван в Япония за нарушаване на финансовите закони на страната, предаде Би Би Си. Гон ще бъде отстранен от борда на компанията в рамките на тази седмица, посочи изпълнителният директор на “Нисан” Хирото Саикава. Той допълни, че фирмата е извършила вътрешно разследване на случая по получен сигнал, което продължило няколко месеца. Според японски медии Гон е обявил значително по-ниски доходи от реалните си с цел избягване на данъци, по непотвърдена информация е декларирал 5 млрд. йени (44 млн. долара) за петгодишен период от 2011 г., но всъщност получавал около 10 млрд. йени годишно през въпросния период. Освен това е заподозрян и в харчене на фирмени пари за лични цели. Новината срина акциите на “Нисан” с 12-15%. С 11% пък паднаха акциите на френския автогигант “Рено”, който притежава 43,4% от “Нисан” и чийто изпълнителен директор е арестуваният Гон. Френският президент Еманюел Макрон заяви, че страната му ще положи усилия да запази стабилността на “Рено” и съюза му с “Нисан”.  ", "date": "2018.11.19", "title": " Шеф на „Нисан“ арестуван за измами\t\t\t"}
{"url": "https://trud.bg/%d1%81%d0%ba%d0%b0%d1%82%d0%be%d0%b2-%d1%81%d0%b5-%d0%bf%d0%be%d0%b4%d0%b3%d0%be%d1%82%d0%b2%d1%8f-%d0%b7%d0%b0-%d0%b8%d0%b7%d0%ba%d0%b0%d1%87%d0%b2%d0%b0%d0%bd%d0%b5%d1%82%d0%be-%d0%bd%d0%b0-14/", "text": "Сливенскят алпинист Атанас Скатов се подготвя за поредна експедиция, чиято цел е изкачването на връх Канчендьонга /8 586 м/ в Хималаите, съобщиха от общинската администрация. Скатов е благодарил за финансовата и морална подкрепа, която е получил от местната власт, на среща с кмета Стефан Радев и председателя на общинския съвет Димитър Митев. „Много е важно родният ти град да те подкрепя в начинанията. Това не е просто изкачване, а борба за оцеляване. Водиш вътрешна битка със себе си, своите възможности и искаш да покажеш, че няма нищо невъзможно“, подчертал алпинистът. От своя страна кметът Радев е изразил благодарност за това, че при последното си изкачване Скатов е развял знамето на родния си град. Освен алпинист,д-р Атанас Скатов е и мотивационен лектор. Изнесъл е над 150 лекции и семинари, свързани с личностното развитие и силата на човешкия дух, както в страната, така и в чужбина. Той е първият българин, успял да изкачи Седемте континентални първенци и 7 върха над 8000 м. в рамките на 5 години и 6 месеца , както и връх Еверест по северния и по южния ръб. За последните 6 години той участва в 16 експедиции по света, изкачвайки успешно 13 върха. През 2015 г. е удостоен със званието „Почетен гражданин на град Сливен“, а година по-късно получава грамота за цялостен принос за развитието на родния град, носител на награда „Златна България”, спортист на месец май 2014 г. за изкачването на връх Еверест. Атанас Скатов е първият веган в света, изкачил връх над 8000 м. – Чо Ою без помощта на шерпа и изкуствен кислород. Една от книгите му, част от поредицата „Над 8000 метра“ беше представена в Сливен на 29 март тази година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.19", "title": " Скатов се подготвя за изкачването на 14-ия си връх"}
{"url": "https://trud.bg/%d0%bf%d0%b0%d1%82%d1%80%d0%b8%d0%be%d1%82%d0%b8%d1%82%d0%b5-%d1%80%d0%b5%d1%88%d0%b0%d0%b2%d0%b0%d1%82-%d0%b7%d0%b0-%d0%bc%d0%b8%d0%b3%d0%bb%d0%b5%d0%bd%d0%b0-%d0%b8-%d0%bc%d0%b0%d1%80%d0%b8%d1%8f/", "text": "Марияна Николова с номинация за вице Два варианта за рокади в “Обединени патриоти” стоят пред малката коалиция. Става въпрос за сегашния депутат от квотата на “Атака” Миглена Александрова, която ще излезе от парламента, ако Валери Симеонов се върне в пленарна зала като народен представител. И за досегашния шеф на политическия му кабинет Марияна Николова – юрист, работила е като юристконсулт в “Топлофикация-София” и шеф на отдел в НЕК, която от НФСБ предлагат за вицепремиер в правителството на мястото на Симеонов. “Има такава работа, че избирателите са ме пратили в парламента и би следвало да се върна”, заяви вицепремиерът в оставка Валери Симеонов в отговор на “Труд” решил ли е вече дали ще се върне като депутат в Народното събрание. Той категорично отказа да коментира дали ръководството на НФСБ е обсъждало друга фигура за поста, който оваканти с оставката си. “Не ме карайте да говоря преди Коалиционния съвет на “Обединени патриоти”, каза още Симеонов. И допълни: “На него ще обсъдим както тези, така и други творчески въпроси”. На въпрос дали ще постави темата за общо явяване на “Обединени патриоти” на европейските избори догодина, Симеонов бе лаконичен: “Рано е още”. Коалиционният съвет на “Обединени патриоти” ще се събере в сградата на Народното събрание на площад “Княз Александър I” утре по обяд. На него присъстват обикновено тримата лидери на партиите – Красимир Каракачанов, Волен Сидеров и Валери Симеонов. “Аз съм за стабилност и добро управление. Много е важно всеки от партньорите ми в “Обединени патриоти” да надмогне егото си”, заяви вчера Сидеров. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.19", "title": " Патриотите решават за Миглена и Марияна\t\t\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8%d1%82%d0%b5-%d0%b0%d0%bd%d1%82%d0%b0%d1%80%d0%ba%d1%82%d0%b8%d1%86%d0%b8-%d1%81%d1%82%d0%b8%d0%b3%d0%bd%d0%b0%d1%85%d0%b0-%d0%b4%d0%be-%d0%be/", "text": "Корабът на българските антарктици „OneОcean Expedition“ хвърли котва днес в Южния залив на остров Ливингстън. Сравнително спокойното море и липсата на големи ледени блокове, позволява дебаркирането на надувните лодки с десетимата ни полярници и четири тонния им багаж на българския бряг, съобщи ръководителят на 27-та Българска антарктическа експедиция проф. Христо Пимпирев, цитиран от  Изпратената снимка показва, че отминалата зима не е била много сурова и къщите на българската база не са затрупани от огромни преспи сняг. На борда на кораба се намира и известният ни плувец Петър Стойчев, който очаква решението на капитана дали пред българския бряг или още пó на юг ще се проведе първият плувен маратон в ледените води на Антарктида. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.19", "title": " Българските антарктици стигнаха до остров Ливингстън"}
{"url": "https://trud.bg/%d0%b4%d0%b5%d1%81%d0%b8%d1%81%d0%bb%d0%b0%d0%b2%d0%b0-%d0%b0%d1%82%d0%b0%d0%bd%d0%b0%d1%81%d0%be%d0%b2%d0%b0-%d0%ba%d0%be%d0%b0%d0%bb%d0%b8%d1%86%d0%b8%d1%8f%d1%82%d0%b0-%d0%bd%d0%b5-%d0%b5-%d0%b7/", "text": "Коалицията не е застрашена, защото оставката на вицепремиера Валери Симеонов беше личен акт, тя не е подадена под натиск от премиера, посочи пред   депутатът от ГЕРБ Десислава Атанасова. Дали ще има нова кандидатура за вицепремиер ще стане ясно след коалиционен съвет Обединени патриоти – ГЕРБ, посочи още Атанасова. По думите й лидерите на патриотите продължават да си правят шега с държавата. „Това са хора, които са поели ангажименти пред своите избиратели, на първо място”, посочи още тя. Втора седмица имаме кворум и БСП, парламентът работи и без тях, но ми се струва редно да си покажат фишовете, защото получават заплати без да ходят на работа, коментира още Атанасова. БСП заявяват, че подкрепят протеста за цените на горивата, а доколкото знам съпругът на Корнелия Нинова е шеф на ценовата политика в „Лукойл”. Опозиционна извънпарламентарна партия също заявява, че подкрепя протестите, а лидерът й е в пряка родствена връзка с председателя на българската петролна и газова асоциация, отбеляза още Десислава Атанасова от ГЕРБ. За искането на протестиращите за смяна на системата тя припомни, че ГЕРБ са били вносители на законопроект за мажоритарен вот, който е отхвърлен. „Ние бяхме единствените, които подкрепиха този законопроект за мажоритарния вот, бяхме вносители. Той касаеше не само мажоритарния избор на два тура, касаеше и намаляване на партийната субсидия“, заяви Атанасова. Тя припомни, че тогава и президентът Радев е бил против този вот. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.19", "title": " Десислава Атанасова: Коалицията не е застрашена, защото оставката на вицепремиера Валери Симеонов беше личен акт"}
{"url": "https://trud.bg/%d0%be%d1%82%d0%bd%d0%b5%d1%85%d0%b0-%d0%b0%d0%ba%d1%80%d0%b5%d0%b4%d0%b8%d1%82%d0%b0%d1%86%d0%b8%d1%8f%d1%82%d0%b0-%d0%bd%d0%b0-%d0%bf%d0%b5%d1%82%d1%8a%d1%80-%d0%bb%d0%b5%d1%81%d0%be%d0%b2/", "text": "Международната асоциация по аматьорски бокс (АИБА) отне акредитацията на треньора на женския ни национален отбор Петър Лесов заради обвинения в корупция, които той отправени срещу съдиите след мача на Станимира Петрова. Така на практика селекционерът е отстранен от световното в Индия. А реакцията му бе провокирана след загубата с 2:3 (28:29, 29:28, 28:29, 29:28, 28:29) на европейската ни шампионка в категория до 57 кг от представителка на домакините – Соня Чахал, която е дебютантка на това ниво. „Резултатът не е честен“, заяви и Станимира, която още на ринга се засмя на съдийското решение.  От нашите само Стойка Петрова (54 кг) е с шанс за медал и днес тя ще се бие с индийката Маун на четвъртфиналите. А при успех ще си осигури поне бронз.  Същеременно носителят на купа „Странджа“ Петър Белберов завърши с медал 2018-а. На първенството на страните членки на Евросъюза във Валядолид (Испания) националът взе сребро в тежка категория над 91 кг, като на финала отстъпи пред англичанина Кларк с 0:5 съдийски гласа. Преди това Белберов постигна 3 победи – над грузинец, испанец и французин.  Отличието е второ за България от шампионата след бронза на Тинко Банабаков (52 кг).", "date": "2018.11.19", "title": " Отнеха акредитацията на Петър Лесов"}
{"url": "https://trud.bg/%d0%b4%d0%bd%d0%b5%d1%81-%d0%b5-%d1%80%d0%b0%d0%bd%d0%be-%d1%83%d1%82%d1%80%d0%b5-%d0%b5-%d0%ba%d1%8a%d1%81%d0%bd%d0%be/", "text": "Първият етап от масовите протести е към своя край – един ден след като Борисов заяви, че не може да уволни Валери Симеонов, срещу когото протестираха „майките в черно“, злополучният вицепремиер обяви дългоочакваната си оставка. След като в коментара си от 5 ноември запитах „Има ли мъже в тази държава, които да защитят обидените български майки, остава да му пожелая никога повече да не се връща в политиката-тя не е за него. Какво става обаче с протестите, обхванали цялата страна? И какво ще правят управляващите от ГЕРБ? Накъде отива България-към бунт, към предсрочни избори или към успокоение пред коледните празници? Нека най-напред да кажа и своето мнение за характера и състава на масовите протести, които изненадаха властта и тя все още не може да си обясни мотивацията на протестиращите. Не се изкушавам да кажа, че това са мъжете на България, излезли да подкрепят майките в черно, макар че двата протеста се сляха по едно време. От два източника можем да съдим за сбърканата реакция на управляващите. Едната е кампанията на близките до властта медии, които се стремят да компрометират протестите, и втората-телевизионното интервю на премиера Борисов, който според мен определено сбърка в тона на своето обширно изявление. Медийната кампания води до два важни извода. Първият е, че важни държавни институции са заети с търсенето на дребнави и несъществени компромати като джипа с руски номера, което водело до заключението, че са задействани руските паравоенни структури в България или че някой си от протестиращите бил братовчед на някой си местен фактор от БСП, което доказвало, че БСП е организатор на протестите. Сигурно и руснаците и БСП се интересуват от протестите, но нима най-мощното министерство не разполага с нищо конкретно? Освен това се прави опит да се уличат участниците в протестите в опит да дестабилизират държавата. Такъв опит бе направен и при бабите, които не си даваха овцете за умъртвяване. Остава да си гласуват един Закон за защита на държавата и да арестуват наред. При няколкото по-големи всенародни протести винаги е имало и провокатори, и подбудители, и предатели, и лумпени, но никой не може да изкара българите на улицата без да има сериозна мотивация. При обсадата на Парламента на 10 януари 1997 г. имаха участие феновете на Левски. Протестите на „умните и красивите” през 2013 г. бяха съпътствани от участието на наркомани и маргинали. Но това не променя смисъла на протестите. Слушах най-различни обяснения за състава на сегашните протестиращи. Били мутри, гангстери, улични хулигани. Моето впечатление е друго. В тези протести ги няма бедните хора (те не се интересуват от цената на бензина), няма ги пенсионерите с носталгия към миналите времена, няма ги и интелектуалците. Това са млади, здрави и не бедни млади хора между 25 и 35 години. Това е поколението, родено и израснало в новите условия след промяната на политическата система у нас. Те не познават миналото. Познават как е в Европа, на Запад и се сравняват с живота там. Всякакви други обяснения са несъществени. Не ги интересуват наивните опити да се сравняват цените на горивата у нас и в съседни страни, като се пропуска равнището на доходите. Искат по-добър, справедлив и и нормален живот. Затова и исканията им, като се съди от скандиранията им, са прости и ясни: оставка, мафия, свобода. Това ново поколение не се стеснява да протестира , приема го като законно ,демократично право ,като двигател на прогреса. Те няма да спрат, дори и идващата зима не ги плаши. През октомври заглавието на един от моите коментари бе „Замириса на 2013-та.“ Пак тогава в „Шоуто на Слави“ говорих, че напрежението е във въздуха и в даден момент протестите ще се обединят и ще последва експлозия. Ето това не го разбра този път премиерът Борисов , който иначе е известен с изключителния си политически инстинкт. Той се чувства обиден , че не го разбират и му пречат на наистина важната международна дейност , която се стреми да реализира. И ето, че тръгва традиционно по пътя на отстъпки-оставката на Валери Симеонов, ограничаване на растежа на цените на горивата, спиране на най-различни рестриктивни мерки, родени в кухнята на финансовото министерство. И ето го пред телевизионната камера, нацупен, обиден, говори без големи изхвърляния, но не и убедително. Не го разбирали, а той работел толкова много. Други са виновните – Орешарски, БСП, президента Радев, който получавал по-висока заплата от неговата, А и медиите. И медиите , разбира се. Човекът, направил кариерата си благодарение на медиите, напоследък не намира верният образ, който да представи на публиката. Вместо да се обърне директно и съчувствено към хората, да покаже, че споделя техните болки и проблеми, да ги успокои, Борисов се държа надменно. Изключително вредна роля за реномето на премиера играят дежурните медийни клакьори, но всичко това води допълнително до прекъсване на връзката с хората. Борисов да не забравя, че на втората година от управлението натрупванията на недоволство са толкова силни ,че каквото и да направи вече, колкото и то да е важно и полезно, ще бъде посрещано с недоверие. Такива са законите на политиката.   Политическата седмица на бТВ През следващата седмица ще станем свидетели на уникален политически маратон в „Шоуто на Слави“. Приеха поканата за последователно участие Бойко Борисов, Сотир Цацаров, Мая Манолова, Цвета Караянчева. Една журналистка питаше в ефира защо Борисов отива в предаване, където най-често е атакуван. Напротив , това е много верен избор—отиваш там, където ще те чуят повече хора. Любопитно е дали Борисов този път ще уцели ваксата. Що се отнася до Слави, мога да се обзаложа, че ще бъде толерантен и коректен водещ.      ", "date": "2018.11.19", "title": " Днес е рано, утре е късно\t\t\t"}
{"url": "https://trud.bg/%d0%bd%d0%b0%d1%87%d0%b0%d0%bb%d0%bd%d0%b8%d0%ba%d1%8a%d1%82-%d0%bd%d0%b0-%d0%be%d1%82%d0%b1%d1%80%d0%b0%d0%bd%d0%b0%d1%82%d0%b0-%d0%b3%d0%b5%d0%bd%d0%b5%d1%80%d0%b0%d0%bb-%d0%b0%d0%bd%d0%b4%d1%80/", "text": "Каква е съдбата на модернизационите проекти за превъоръжаване на армията? Кога ще има договор за покупка на новите изтребители? Ще има ли ново увеличение на заплатите във войската с 10% до края на тази година, каквито слухове вървят сред военните? Достатъчен ли е бюджетът за отбрана за 2019 г. и  ще стигнат ли парите, за да бъдат решени най-належащите проблеми на Въоръжените сили? По всички  тези основни за войската теми разговаряме с военен №1  . – Г-н генерал, готова ли е военната експертиза с оценките на подадените 4 оферти за нов изтребител, тъй като сроковете приключват скоро?  – Нека уточня – създадената със заповед на премиера съвместна работна група (СРГ) за анализ на офертите за изтребителите включва специалисти с различна експертиза, не само военна. Сроковете са прогнозни и при такива комплексни проекти, където отсрещната страна е държава, а не компания,  не винаги могат да се спазват стриктно. Първият от тях изтече на 30 октомври и СРГ представи предварителен протокол за работата си, но процедурата е двустепенна и сега е ред на политико-военната група да проведе разговори със страните с цел подобряване на техните оферти. – Защо няма да се оповестява крайният резултат в протокола от работата на комисията, както обяви зам.-министър Атанас Запрянов? Не е ли възможно това да стане без да се разкриват детайли заради класифицираната информация? Просто да се каже тази оферта е най-изгодна за България поради следните аргументги и нищо повече? – Както вече казах, процесът е двустепенен. Изнасянето на информация на този междинен етап е нежелателно. Сами разбирате, че обявяването на този етап коя оферта е най-добра за България малко или много обезсмисля преговорите за подобряване на цената. Целта  е да получим оферти с най-добрите условия за страната ни. – Защо трябва да им втора политико-военна комисия? Нали премиерът обяви, че изборът ще направят самите пилоти, тъй като те ще летят на самолетите. Това наскоро потвърди и военният министър – че изборът ще е професионален, а не политически. Оказва се, че се говори едно, а се прави съвсем друго? – Бойният самолет е оръжейна система, която има много аспекти. Само част от тях са свързани със способностите на самолета – боен товар, боен радиус, маневрени характеристики и т.н. Всеки един от предлаганите самолети в пълна степен отговаря на утвърдените тактико-технически и оперативни изисквания, т.е. с всеки един от тези самолети българските пилоти ще могат да изпълняват задачите си. Другите не по-маловажни аспекти са свързани със съвместимост, поддръжка по време на целия жизнен цикъл, възможности за индустриално сътрудничество и развитие на българската икономика, стратегическо партньорство и т.н., а това е поле за експертиза на други специалисти. Именно затова анализът и оценката на офертите са организирани на две нива – експертно (СРГ) и политико-военно (политико-военна група). За разлика от първата, в която влизат представители само от МО, във втората комисия вече има и представители на ниво заместник-министри на други институции и агенции. Относно избора на изтребител мога да кажа, че експертите ще предложат какво да се придобие, но решението за закупуване е на правителството. – Очаква ли се да има възражения от Италия, защото по всяка вероятност нейното предложение няма да се класира, тъй като е за употребявани изтребители, докато политическото ръководство на държавата излъчваше послания, че ни трябва само нов самолет. А това не е посочено изрично в параметрите на проекта, гласуван от парламента. Подготовката на една оферта за конкурса струва около 1 млн. долара. Не се ли получава нелепа ситуация: италианското правителство е подведено и е изхарчило напразно тези пари? – Парламентът е определил, че следва да се изпратят запитвания за нови и употребявани самолети. Какъв тип самолет ще бъде избран и от коя държава, е въпрос на преценка на правителството – финансова, икономическа и военна, на базата на предложението от СРГ. Когато има конкурс, ще има и оферти, които няма да бъдат избрани. Всяка държава, участваща в конкурса, е наясно с това, така че не очаквам възражения. – Ясно е, че до края на годината няма да има сключен договор за доставка на нови изтребители. Какъв е реалният срок това да се случи? – Според мен най-реалистично, като се отчитат темповете за работа с държавите и сложността на договора или договорите, тъй като може да е повече от един, е да се очаква, че към края на първата половина на следващата година, вероятно май-юни, ще бъде подписан договор за доставка. – Защо се бави изпращането на писма до държавите с искане за предложения за проектите за новите бойни машини за пехотата и новите патрулни кораби за ВМС? Писма до държавите с искане за предложения по проекта на Военноморските сили са изпратени на 9 ноември, а за бойната машина на Сухопътните войски предстои до стане до края на този месец, след като подпишат министрите на отбраната и на икономиката. Сега завършва работата по тактико-техническите задания. Целта на това доработване е да се отстранят и най-дребните неясноти по отношение изискванията към машините и да не се допусне двусмислие или тълкуване на изискванията. – Доволен ли сте от проектобюджета за армията за 2019 г.? Реалното увеличение ще е с малко над 82 млн. лв, като изключим средствата за модернизационните проекти, тъй като са от централния бюджет, а уверенията бяха, че увеличението ще е поне с 200 млн. лв? – Финансовите средства, с които реално се увеличава проектобюджетът на армията за 2019 г. са 223,189 млн. лв. и са следните: в направлението „Разходи за персонал“ – 84,192 млн. лв., наложено от промяната на размера на минималната работна заплата; за осигуряване на подготовката на въоръжените сили – 88,666 млн. лв., с които ще се закупят горива и бойни припаси, за стартиране на част от проектите за модернизация от Портфолиото от проекти на МО – 48,034 млн. лв., с които ще се финансират мероприятията по пакет Цели за способности 2017 и Общата политика за сигурност и отбрана на ЕС; за субсидии на висшите военни училища – 2,297 млн. лв. – Тези 84 млн. лв. ще стигнат ли за увеличение на заплатите на военните с 10% следващата година и за назначаване на нови кадри за попълване на вакантните места? До края на годината остават по-малко от 2 месеца, ще има ли ново увеличение на възнагражденията от 10%, освен това, което бе от 1 януари? Колко души се планира да бъдат приети догодина на служба? – В бюджета на МО за 2019 г. се предвижда увеличение на разходите за личен състав с около 84 млн. лв., които ще са достатъчни за повишаването на заплатите на военнослужещите и цивилните служители от 1 януари следващата година с 10%.  До края на тази годината  няма да има друго увеличение на възнагражденията. През 2019 г. са осигурени финансови средства за попълване на незаетите до този момент от предвидените  за 2018 г. 1300 свободни места в армията. За следващата година за попълване на други вакантни длъжности не са предвидени финансови средства. – Планираните капиталови разходи за 2019 г. са същите като тази. Това означава ли, че ще останат нерешени проблемите, свързани с ремонта и поддръжка на бойната техника и липсата на резервни части, гуми и акумулатори за транспортната? – Капиталовите разходи за догодина са завишени с 48,034 млн. лв., част от които ще бъдат за ремонт и обслужване на въоръжението и техниката. Разходите за резервни части, гуми и акумулатори за „транспортната“ техника, както я нарекохте, не са капиталови, а са по линия на направление „текуща издръжка“, която в предложения проектобюджет е завишена. Финансовите средства за ремонт и поддръжка на техниката и придобиване на необходимите резервни части, гуми и акумулаторни батерии през 2019 г., ще решат частично проблемите по поддържане и възстановяване на бойната и транспортната техника, но все пак имаме добро начало. – Защо армията не е усвоила отпуснатите средства за 2018 г. в размер на над 7 млн. лв. за учения и тренировки? Това е посочено в отчетния доклад на МО за полугодието – изразходвана била само една трета. Констатира се още, че подготовката в армията ни е под средните стандарти в НАТО. Не го твърдя аз, а го пише в доклада, качен на сайта на МО. – Отчетеното в доклада на МО за полугодието е вярно. Системата на подготовка на Въоръжените сили е такава, че основните учения, изразходващи голямо количество ресурси, са през второто полугодие на календарната година, основно септември – ноември. Те се провеждат с излизане на голямо количество бойна и спомагателна техника на полигони и учебни полета. Изразходва се голямо количество гориво-смазочни материали /ГСМ/ и боеприпаси, както и допълнителни ресурси за личния състав. За първото полугодие проведените учения, които изискват по-сериозен финансов ресурс са били 46 бр., от които 26 са на море. Основно големите войскови маневри и учения с по-голям ресурс от хора и материални средства се проведоха през  октомври или са в момента. С тяхното планово провеждане ще завършат и съответните етапи за сглобяване на формированията и ученията, които разходват по-голям финансов ресурс за годината, ще са над 200, от които с рота – над 130, с батальон – над 20 и на море над 50. В края на годината целият отпуснат лимит ще бъде усвоен напълно. Подготовката ни наистина е под изискванията на стандартите, които налага членството ни в НАТО. Тези различия са основно за дните на море за плавателния състав и изискванията за необходимите летателни часове за пилотите от авиационните бази. Стремим се да осигуряваме достатъчно ГСМ за изпълнението на тези стандарти. Но има и други причини – нуждаем се от резервни части, техниката е амортизирана и не позволява ефективна експлоатация. С придобиването на нови образци бойна техника за Сухопътните войски, с модерни кораби и самолети за останалите два вида въоръжени сили, както и с повишаване на средствата от държавния бюджет за отбрана, се надявам тези стандарти да бъдат постепенно достигнати. – Колко са незаетите места в системата на отбраната? Често обикновени хора ме питат реално колко ни е армията и се чудя какво да им отговоря? – Непопълнените щатове  в момента за военнослужещи са  около 5700 бр. За изпълнение на възложените мисии и задачи Въоръжените сили поддържат обща численост не по-малко от 37000 и не повече от 40000, както е записано в програмата за развитие на   отбранителните ни способности. – Един въпрос, г-н генерал, който ви  засяга пряко – става дума за пенсионерите под пагон. Вас също ви атакуват по тази линия бивши политици. Тази ситуация се случва за първи път в армията ни, но тя е резултат на реформата в социалния кодекс, който направи миналото правителство на същата партията, която и сега управлява. Твърди се, че се е създало напрежение, тъй като действащият офицерски корпус се е разделил на пенсионери и всички останали. Имате ли такова усещане? Има ли сега опасност със закона за бюджета догодина тези военнослужещи да бъдат съкратени, както ще стане в МВР- там ще бъдат уволнени 250 души, което обяви вътрешният министър?  Как ще коментирате персоналните нападки на някои, да не им споменавам имената, към вас, че сте пенсионер и сте начело на армията? – Запознат съм с тезите на някои политици, които опитват да прилагат принципа „разделяй и владей“ за лични амбиции. Висшият команден състав  работи единствено с рационални аргументи, в които човешкият фактор е най-важен. Ще уточня, че военнослужещите се пенсионират, когато достигнат пределната възраст за заемано звание, съгласно военния закон. Споменатото законосъобразно право е социална компенсация, която им предоставя Кодексът за социално осигуряване, когато отговарят на определени условия. То също е и мярка, подпомагаща усилията на държавното, политическо и военно ръководство за справяне с най-болезнения проблем във въоръжените ни сили – некомплекта от личен състав. Към настоящия момент броят на незаетите места, както  вече споменах, достига около 5700 души. Не е вярно, че срещу ползвалите това си право военнослужещи има напрежение. Това са инсинуации на споменатите хора и лични амбиции. Бих искал да предупредя, че ако се прокара подобна точка между първо и второ четене на Закона за бюджета и се освободят хората, ползвали това си право, ще се нанесат непоправими щети на националната ни сигурност и отбрана. България е една от малкото държави в НАТО, където пределната възраст за определено звание е най-ниска. В 90% от армиите на нашите партньори в Алианса максимално дълго и в пълна степен се използват капацитетът  и професионализма  на командирите с опит.  Няма да правя деление между себе си и всички останали военнослужещи, избрали да използват социалното обезщетение. Не се засягам лично. Боли ме от името на всички български жени и мъже под пагон, които имат желание и възможност да продължават да носят достойно службата си. С тяхното самочувствие и достойнство не бива да се допускат спекулации! Щом декларираме, че работим за силна и мотивирана българска армия. Накрая ще добавя, че за да стигнеш и да си наистина подготвен за определени позиции – като началник на отбраната, например, трябва да преминеш през отделните нива на военната пирамида. Този път е дълъг и изисква време, практиката показва около 35-37 години. Възрастта не е порок, тя носи  разум и осъзната отговорност. Нашият гост  Генерал Андрей Боцев е роден на 26.11.1959г. в гр. Гоце Делчев. Завършил е висшето военно училище “В. Левски” във В. Търново, Военна академия “Г.С. Раковски”, както и генерал-щабния факултет на академията. Изкачил е най-високото стъпало на армейската йерархия,като е започнал от командир на взвод и е преминал през всички основни командни длъжности в бойните части. Семеен с две деца.    ", "date": "2018.11.19", "title": " Началникът на отбраната генерал Андрей Боцев пред „Труд“: Другото лято очаквам договор за новите изтребители\t\t\t"}
{"url": "https://trud.bg/%d0%b4%d0%b8%d0%bf%d0%bb%d0%be%d0%bc%d0%b0%d1%86%d0%b8%d1%8f-%d0%bd%d0%b0-%d0%ba%d0%b0%d0%bd%d0%be%d0%bd%d0%b5%d1%80%d0%ba%d0%b8%d1%82%d0%b5-%d0%b0-%d0%bd%d0%b5-%d0%b2%d0%be%d0%b9%d0%bd%d0%b0/", "text": "Криза от такъв мащаб досега сме имали само веднъж Има една индийска притча за тримата слепи мъдреци в селото на слепците. Веднъж от шубраците се чула шумотевица и глух тътен. Нещо голямо излязло оттам и бавно се запътило към мегдана. Селяните се стреснали, защото не им приличало на нищо познато. Но нещото очевидно било миролюбиво, защото си стояло насред селото, пръхтяло шумно от време на време, но не закачало никого. Нещото било слон, но незрящите нямало как да го видят. Отишли тримата селски мъдреци при него, за да го опишат на своите съселяни. Единият хванал хобота на слона и казал: „това е голяма змия“. Другият опипом изучил тяло на слона по цялата му дължина и заключил: „това е нещо като жива стена“. А третият прегърнал крака на слона и констатирал: „прилича на голяма каменна колона“. Имам усещането, че по този начин говорим за актуалната политическа обстановка у нас. Всеки се е окопал в политическото си кьоше и смята крака на слона за каменна колона. И затова управляващите привиждат заговори, врагове и преврати на всяка крачка, а опозицията се самоласкае, че избирателите вече са сковали триумфалната арка за победния й поход към властта. Да се опитаме обаче да погледнем на събитията през очите на зрящи, колкото и да е рисковано гледката да е изкривена. Имаме два трудно превземаеми скалисти острови, оградени с бодлива тел (ГЕРБ и БСП). И двата са населени с разнородни племена – развити цивилизации съжителстват с лъка и стрелата. Наоколо, докъдето поглед стига – бушуващото море на общественото недоволство. Край по-големия остров (ГЕРБ) има три канари, които някога са били цяло островче, но сега стърчат самотно в морето, и на тях живеят три малки, но войнствени племена (“Обединени патриоти“). Изпод вълните понякога се подава скелета на потънала гемия (бившите “реформатори“). А наблизо – малка рибарска лодка, която едва оцелява в бурята (Марешки). Край другият остров (БСП) няма никой. На хоризонта се очертава още един по-малък остров, потънал в мъгла (ДПС). И няколко бойни шхуни, които се борят с вълните (АБВ, Манолова, Слави). Между двата големи острова се е закотвил крайцер (президента), който от време на време дава предупредителни изстрели за мащабите бурята. От големият остров обаче отговарят с обстрел, но крайцерът е извън обсега на оръдията им. А от по-малкия остров се чуват бойни ритми. Това е гледката, която най-вероятно разкрие, ако попитаме някой зрящ. Ескалиращи протести, оставки, скандали. Какво се случва? Президент и премиер се критикуват взаимно. Има ли война между институциите? По-скоро не. Но със сигурност може да говорим за „дипломация на канонерките“. Някога през XIX век така са наричали преговорите, при които всяка от страните е стоварвала бойни кораби в близост като застрашителен аргумент за своите цели и интереси. Президентът Радев дава остри оценки на политическата ситуация и на поведението на управляващите. Дали тези оценки се споделят или не от управляващите и от широката общественост е без значение – държавният глава има правото да говори, а не задължение да мълчи. Конституционният статус на президента в българския конституционен модел е израз на концепцията за „неутралната власт“ в условията на парламентарното управление. Власт, която по дефиниция е разположена високо над партийната арена, но не е изолирана от текущата политика. Власт, която е длъжна да се намесва в кризисни ситуации по възможност превантивно, за да се предотвратяват или преодоляват политически напрежения, конфликти и дестабилизация, произведени от партийните сблъсъци. Да бъде своеобразен вестоносец за държавната система, когато има изгледи общественото небе да се покрие с тревожните облаци на масови обществени протести и гняв. Власт неутрална, но корективна и стабилизираща. Действащият президент на този етап се придържа към тази конституционна роля без да преминава невидимата граница на недопустимата президентска намеса в политическото взаимодействие между парламента и правителството. С други думи – по правило президентът няма право да иска оставка на едно избрано по парламентарен път правителство и предсрочни избори. Това може да се прави само в изключителни случаи на мащабна социално-политическа криза, която заплашва устоите на конституционния ред. Тогава президентът следва да влезе в ролята си на стабилизиращ фактор и модератор на процеса по излизане от кризата по пътя на нови избори. Криза от такъв мащаб досега сме имали само веднъж, слава Богу – при управлението на БСП и кабинета “Виденов“. Тогава президентът Петър Стоянов изигра тъкмо тази роля, която отрежда концепцията за неутрална власт. За разлика от Росен Плевнелиев, който по укорим начин излезе от рамките на своя конституционен статус и открито взе страната на партията, която го е излъчила в един обществено-политически двубой при правителството на Орешарски, който беше острастен, но нямаше белезите на дълбока социално-политическа криза. От конституционните одежди на неутралната власт излезе, при това с „мръсна газ“, навремето и президентът д-р Желю Желев, който се намеси открито във вътрешните борби на излъчилата го управляваща коалиция, като поиска оставката на кабинета на Филип Димитров и съдейства за преструктуриране на парламентарното пространство. За разлика от тях, Петър Стоянов не прекрачи границата по време на управлението на ОДС и Иван Костов (1997-2001). Прословутата реплика „Иване, кажи си!“, беше израз тъкмо на тази превантивна функция, която е присъща на неутралната власт при натрупване на проблеми в управлението, които произвеждат обществено недоволство без обаче да е налице остра криза. Това прави днес в общи линии и президентът Радев. Острите реакции на ГЕРБ на партийно ниво са разбираеми, но неоправдани. Те имат проблем не с президента, а с надигащия се обществен гняв. Стратезите на ГЕРБ обаче явно трудно проумяват, че партията им се намира в радикално различна ситуация в сравнение с първите два мандата. Те продължават да са най-силната и ресурсно обезпечена партия. Но вече не са любимци на народа. Комфортът на безкритичната народна любов е безвъзвратно в миналото. Не олицетворяват надеждите на значителна част от обществото. Говорителите им – партийни и експертни – са гръмогласни, но никой не иска да ги слуша. Едни просто ги търпят, други ги попържат. В такава ситуация всяка разумна политическа партия трябва да стъпва като по натрошени стъкла. Да балансира умело, да се опитва да консолидира около свои политики различни социални групи и среди. Вместо това сме свидетели на истински порой от управленска самонадеяност и дори арогантност. Данък „МПС“, застраховка „Гражданска отговорност“, неспособност да регулират своевременно отношенията си с малкия коалиционен партньор, който за отрицателно време изригна тонове наглост и цинизъм към майките на деца с увреждания. ГЕРБ трябва да си даде сметка, че отдавна вече са преминали своя политически апогей. За всичко оттук насетне те ще бъдат сподиряни с лошо от обществеността, дори и за добрите неща и постиженията, които имат. Заю със шапка, заю без шапка. Такива са закономерностите на обществената психология. И това изисква друг тип политическо поведерие и умения. Премиерът Борисов вече е натрупал огромен опит, вероятно изтощителните битки са го дарили и с необходимото смирение, но дали това ще бъде достатъчно, за да смени тона и облика на своята партия и да я превърне от източник на конфронтация в генератор на съгласие, предстои да видим. Във всеки случай, от това зависи и средносрочното бъдеще на ГЕРБ. От другата страна стои затъналата в скандали и безидейност БСП. Разположили са канонерките и смятат, че някой извън партийния окоп се интересува от тях. Самозалъгват се, че са обречени да дойдат на власт, дори като „по-малкото зло“. Илюзия! За тях се отнася същото – отдавна не се гледа на БСП като на надежда за по-добро управление. И апаратът на „Позитано“ упорито работи, за да затвърждава това впечатление – нямат достатъчно компетентни кадри, идеите им са в насипно състояние, присъствието им в парламента е елементарно. Вместо да се стремят да привличат и обединяват, те са затънали в измамното чувство за самодостатъчност. И затова фактите са безпощадни – ГЕРБ се клати, доверието в тях пада, но БСП не мърда. Не знам дали си дават сметка каква агония (поредна!) би означавало евентуално тяхно управление в това състояние и с тези параметри на обществено доверие. Три пъти са гонени с камъни от властта (при Луканов, Виденов и Орешарски), но не дават вид да са си извлекли необходимите поуки. Въобще, партийната „война“ е позиционна, разговорите – дипломация на канонерките. Зее политически вакуум. И отвъд него – пак вакуум? Ще поживеем, ще видим.        ", "date": "2018.11.19", "title": " Дипломация на канонерките, а не война\t\t\t"}
{"url": "https://trud.bg/%d0%b2%d0%b0%d0%bb%d0%b5%d1%80%d0%b8-%d1%81%d0%b8%d0%bc%d0%b5%d0%be%d0%bd%d0%be%d0%b2-%d0%bf%d1%80%d0%b5%d0%b4-%d1%82%d1%80%d1%83%d0%b4-%d0%b8%d0%b7%d0%b1%d0%b8%d1%80%d0%b0%d1%82%d0%b5%d0%bb/", "text": "Има такава работа, че избирателите са ме пратили в парламента и би следвало да се върна. Така вицепремиерът в оставка Валери Симеонов отговори на въпроса на „Труд“ решил ли е вече дали ще се върне като депутат в Народното събрание. Той категорично отказа да коментира дали ръководството на НФСБ е обсъждало друга фигура за поста, който оваканти с оставката си. Не ме карайте да говоря преди коалиционния съвет на „Обединени патриоти“ утре, каза още Симеонов. На него ще обсъдим както тези, така и други творчески въпроси, заяви още той. На въпрос дали ще постави темата за общо явяване на „Обединени патриоти“ на европейските избори догодина, Симеонов бе лаконичен: Рано е още. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2018.11.19", "title": " Валери Симеонов пред „Труд“: Избирателите са ме пратили в парламента и би следвало да се върна"}
{"url": "https://trud.bg/%d0%b4%d0%b8%d1%80%d0%b5%d0%ba%d1%82%d0%be%d1%80%d0%b8-%d0%bd%d0%b0-%d1%81%d1%82%d0%be%d0%bb%d0%b8%d1%87%d0%bd%d0%b8-%d1%83%d1%87%d0%b8%d0%bb%d0%b8%d1%89%d0%b0-%d1%81%d0%b5-%d0%b7%d0%b0%d0%bf%d0%be/", "text": "Директори на столични училища се запознаха с иновативни технологии в сферата на дигиталните умения в Лабораторията за иновации и предприемачество на Столичната община. Екип на Майкрософт представи дигитални продукти, предназначени за обучение на ученици. Директорите имаха възможност да видят и програмиране на два робота. Роботите ще бъдат дарени на Софийската лаборатория за иновации, за да могат тук да се обучават на програмиране ученици. В срещата участваха кметът на София Йорданка Фандъкова и директорът на Столичния инспекторат по образование Ваня Кастрева. „Тази Лаборатория функционира само от месец и половина. Тя е създадена като свободно пространство за всички, които искат да се занимават с иновации и предприемачество“. Това каза кметът на София Йорданка Фандъкова по време на събитието. „Вече над 600 млади хора са посетили Лабораторията и са участвали в различни обучения. С помощта на роботите, които се представят днес, ще стимулираме младите хора да се занимават с програмиране и да ги привлечем към образованието като им предоставим по-интересни възможности – посочи още столичният кмет. – Нашата цел е София да бъде град на иновациите – сподели Фандъкова. – Чрез Асоциацията за развитие на София организираме няколко години поред хакатони, на които поставяме пред младите хора градски задачи, на които те да търсят решение. Над 10 стартиращи компании започнаха своята работа от тези хакатони“ – каза още Фандъкова. Първото обучение за ученици по предприемачество и дигитални умения ще започне на 4 декември. Партньори на инициативата са Стопанският факултет на Софийския университет и Асоциацията на завършилите стопанския факултет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.19", "title": " Директори на столични училища се запознаха с иновативни технологии в сферата на дигиталните умения"}
{"url": "https://trud.bg/70-%d0%bd%d0%be%d0%b2%d0%b8-%d0%bf%d0%b0%d1%80%d0%ba%d0%be%d0%bc%d0%b5%d1%81%d1%82%d0%b0-%d0%b2-%d0%b1%d1%83%d1%80%d0%b3%d0%b0%d1%81/", "text": "Нов безплатен паркинг вече е въведен в експлоатация в Бургас. Той се намира до блокове 17 и 18 в комплекс „Славейков“. Община Бургас използва по оптимален начин наличното пространство и вместо с обявените 50, той е със 70 места. Изградени са тротоари и всички необходими входове/изходи за автомобилно движение. В следващия общински бюджет, както всяка година, ще бъдат предвидени и предложени за одобрение от местния парламент нови локации за строителство на паркинги. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.19", "title": " 70 нови паркоместа в Бургас"}
{"url": "https://trud.bg/%d0%b5%d0%bb%d0%b5%d0%bd%d0%b0-%d0%b9%d0%be%d0%bd%d1%87%d0%b5%d0%b2%d0%b0-%d0%b7%d0%b0-%d0%b4%d0%b0-%d0%bf%d1%80%d0%b8%d0%b5%d0%bc%d0%b0-%d0%bf%d1%80%d0%b5%d0%b4%d0%bb%d0%be%d0%b6%d0%b5%d0%bd%d0%b8/", "text": "За да приема предложението за кола и шофьор от страна на Корнелия Нинова и БСП – имаме определени притеснения. Това каза говорителят на ПГ на „БСП за България“ Елена Йончева на пресконференция след заседание на ръководството на ПГ на „БСП за България“ и Изпълнителното бюро на партията. Във връзка с осигурените й кола и шофьор от БСП, Йончева обясни: „Като депутат, никога не съм ползвала кола и шофьор от парламента за моята парламентарна дейност. Никога не съм мислила, че това е необходимо, защото мога да използвам собствения си автомобил. Мисля, че не съм и лош шофьор. Очевидно, че да приема това предложение от страна на г-жа Нинова, от страна на БСП, имаме определени притеснения“. Попитана дали е получавала заплахи, говорителят на БСП отговори: „Не бих искала да влизам в конкретика. Мисля, че много неща ще станат ясни в близките месеци“. Бях притеснена да не се случи нещо на Елена Йончева и й осигурих кола и шофьор, за да гарантирам спокойствието й, каза по-рано лидерът на БСП Корнелия Нинова. На въпрос дали БСП е осигурила кола и шофьор на говорителя на ПГ на „БСП за България“ Елена Йончева, Нинова отговори: „Да, вярно е. Аз предложих на ръководството на ПГ да осигурим на Ели кола и шофьор, за да е спокойна. Тя пътува много из цялата страна, кара сама, често е с детето в колата и бях притеснена да не й се случи нещо, да не попадне на провокация. Искам да гарантирам нейното спокойствие, за да си върши работата. Тя наистина засегна сериозни интереси. Ние стоим зад нея, винаги сме били заедно в тези акции, но и като ръководител, и като жена, и майка съм длъжна да помисля и да й осигуря спокойствие, за да си върши работата“. Предсрочните избори не са страшни, нито ще създадат хаос, защото хаосът и нестабилността са сега, посочи лидерът на БСП.   „Кога да бъдат предсрочните избори? Ние настояваме за оставка сега. Кога ще бъдат предсрочните избори е записано в Конституцията и законите на страната. Ако сега подадат оставка има разписани срокове, за връчване на мандати, за връщане на мандати. Това, което е разписано в Конституцията и в законите, това ще бъдат и предсрочните избори“, допълни Нинова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com                  ", "date": "2018.11.19", "title": " Елена Йончева приема предложението за кола и шофьор от БСП заради „определени притеснения“"}
{"url": "https://trud.bg/%d0%bd%d0%b0%d0%b3%d1%80%d0%b5%d0%b2%d0%b0%d0%b5%d0%bc%d0%b8%d1%82%d0%b5-%d1%86%d0%b8%d0%b3%d0%b0%d1%80%d0%b8-%d1%81%d0%b0-%d0%bf%d0%be-%d0%b1%d0%b5%d0%b7%d0%be%d0%bf%d0%b0%d1%81%d0%bd%d0%b8/", "text": "Препоръчват ги като начин за отказване от тютюна Нагреваемите и електронните цигари са по-малко вредни от класическите. Около това мнение се обединиха учени, лекари и представители на държавни органи от целия свят по време на конференцията The E-Cigarette Summit, която се проведе в Лондон, и в която участва репортер на „Труд“. В Канада, където рекламата на цигари е абсолютно забранена, здравното министерство е разработило послание, което компаниите може да използват в своите маркетингови стратегии – „заместването на традиционните цигари с електронни намалява риска и вредите за пушачите“, обясни Джеймс Ван Луун, шеф на Дирекцията за контрол на тютюна. Електронните и нагреваемите цигари са по-малко вредни алтернативи на класическите, допълни той. При нагряване на цигарите се достига до температура от 240 градуса по Целзий, за разлика от 950 градуса при изгарянето. В резултат над 95% от вредните вещества и токсини, които вдишват пушачите от конвенционалните цигари, ги няма при нагреваемите. В електронните цигари има по-малко токсични химикали от тези в традиционните, каза и Робърт Уест, професор по здравна психология в University College London. Според него е добре цигарите въобще да се откажат, но не е правилна позицията „не се знае колко са вредни е-цигарите и затова не са препоръчителни“. Ако се спазва тази логика, хиляди ще продължат да пушат класическите цигари, вместо за преминат към по-малко вредни продукти. Много лекари препоръчват хората да се откажат от цигарите с традиционните методи за това, но ако не успеят – да преминат към по-малко вредни продукти, каза и Нанси Риготи, проф. по медицина от Харвард. Нагреваемите тютюневи изделия се приемат добре на пазари, на които потребителите имат привързаност към вкуса на тютюн, а електронните – на пазари, където хората искат да се откъснат от тютюна, но да запазят никотина, обясни Джеймс Мърфи, ръководител на звеното „Намален риск“ в Бритиш Американ Табако (БАТ). Според него до 2030 г. 30% от приходите на компанията ще се генерират от продуктите с потенциално намален риск. БАТ представи иновативното си устройство glo за нагряване на тютюн в България през миналия месец.", "date": "2018.11.19", "title": " Нагреваемите цигари са по-безопасни"}
{"url": "https://trud.bg/%d0%bc%d0%b5%d1%87%d1%8a%d1%82-%d0%b8-%d0%bf%d1%80%d1%8a%d1%81%d1%82%d0%b5%d0%bd%d1%8a%d1%82-%d0%bd%d0%b0-%d1%85%d0%b0%d0%bd-%d0%ba%d1%83%d0%b1%d1%80%d0%b0%d1%82-%d0%b2-%d0%b1%d1%8a%d0%bb%d0%b3%d0%b0/", "text": "По предложение на премиера Бойко Борисов мечът и пръстенът на хан Кубрат ще бъдат показани в България през следващата година. Това потвърди министърът на културата Боил Банов, който се срещна с директора на Ермитажа Михаил Пиотровски.  „Радвам се, че ще успеем да покажем меча на Хан Кубрат и неговия пръстен в България. Това ще стане по време на „Дните на Ермитажа“ в нашата страна, които подготвяме съвместно с най-големия руски музей през 2019 година. Уникалните предмети са част от Перешчепинското съкровище. Тази изключителна идея е на премиера Борисов и за мен ще е чест да я реализирам“. Това заяви министърът на културата Боил Банов след завръщането си от Санкт Петербург, където участва в VII Международен културен форум, съобщават от министерството.  „С Михаил Пиотровски обсъдихме и възобновяване на отношенията с Ермитажа, да работим активно за обмен на изложби, специалисти, да правим съвместно мастъркласове“, допълни той.  Съкровището от Малая Перешчепина е най-значимото българско съкровище и едно от двете извън съвременните български земи. Значението му се определя от факта, че то е доказано на Кубрат.  Мечът  на хана е дешифриран с дължина 94 см и датира от 30-те години на 7 век. Изработен е в Източната Римска империя и е подарък на Кубрат от император Ираклий. Съкровището съдържа и няколко пръстена-печати и други лични вещи. То е от погребението на Кубрат и е открито на 29 май 1912 г. в степта. България за втори път участва официално в Международния културен форум в Санкт Петербург. Тази година българската делегация беше водена от министъра на културата Боил Банов. Събитието на тема „Културата като стратегически потенциал на всяка страна“ беше открито от президента на Руската Федерация Владимир Путин. Форумът си поставя амбициозната цел да съхранява и подкрепя културните инициативи на регионално, федерално и международно ниво и да стимулира културното сътрудничество. Международният културен форум в Санкт Петербург е уникално културно събитие от световен характер. От 2012 година до момента дискусионните платформи привличат над 20 хиляди участници от цял свят – министри на културата, експерти, световноизвестни звезди на театъра, операта и балета, изтъкнати режисьори и музиканти, публични фигури, представители на бизнеса и академичните среди. В рамките на форума министър Боил Банов проведе работни срещи с Михаил Швидкой, съветник на президента на Руската Федерация по въпросите на културното сътрудничество, и със зам.-министъра на културата на Русия Алла Манилова. Той имаше и редица двустранни срещи с ръководители на други делегации. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.19", "title": " Мечът и пръстенът на хан Кубрат в България през 2019 година"}
{"url": "https://trud.bg/%d0%b2%d0%bb%d0%b0%d0%b3%d0%b0%d1%82-5-%d0%bc%d0%bb%d0%bd-%d0%bb%d0%b2-%d0%b7%d0%b0-%d1%81%d0%be%d1%86%d0%b8%d0%b0%d0%bb%d0%bd%d0%be-%d0%b2%d0%ba%d0%bb%d1%8e%d1%87%d0%b2%d0%b0%d0%bd%d0%b5-%d0%bd/", "text": "Общо 5 млн. лева е бюджетът на схемата за финансиране на проекти за социално включване в общността по Оперативната програма „Развитие на човешките ресурси”. От тях 750 000 лева са от националния бюджет. Останалите осигурява Европейският социален фонд. Това обяви в понеделник във Велико Търново Зорница Русинова – заместник-министър на труда и социалната политика. Тя откри информационния ден с представители на социалния и неправителствения сектор за разясняване условията на кандидатстване с проекти за иновативни социални услуги. Крайният срок за подаване на документацията е 25 януари 2019 година. Няма минимален праг на сумата за дейности, а максималният е 200 000 лева. Целта е с проекти да се създадат предпоставки за активно включване на пазара на труда на хора с увреждания и лица, полагащи грижи за тях. „Това може да стане с предоставяне на комплексни и междусекторни услуги. Допустимите кандидати са доставчици на социални услуги. Партньори в дейностите по даден проект от тази процедура могат да са Общини и неправителствени организации. По процедурата не се изисква съфинансиране. 1300 доставчици на социални услуги финансира в момента държавата, а вписаните в регистъра са над 2400. С финализиране на Закона за социалните услуги ще се направи и сериозната реформа в социалната сфера. Промяната на модела за финансиране и повишеният контрол ще гарантират и качеството на услугите”, коментира Зорница Русинова. Тя уточни, че предстоят аналогични информационни дни и в други градове на страната. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.19", "title": " Влагат 5 млн. лв за социално включване на хората с увреждания\t\t\t"}
{"url": "https://trud.bg/%d0%b2%d0%b0%d1%80%d0%bd%d0%b0-%d1%87%d0%b5%d1%81%d1%82%d0%b2%d0%b0-%d1%81%d1%8a%d1%81-%d1%81%d0%bf%d0%be%d1%80%d1%82%d0%b5%d0%bd-%d0%bf%d1%80%d0%b0%d0%b7%d0%bd%d0%b8%d0%ba-%d0%b4%d0%b5%d0%bd%d1%8f/", "text": "Деца и родители могат да се включат в спортния празник за Деня на християнското семейство. Инициативата е на дирекция „Спорт“ към община Варна, СК „Супер спорт“, с подкрепата на Варненската и Великопреславска митрополия. Надпреварата ще се проведе на 24 ноември в спортен комплекс „Локомотив“ от 10 ч., като за всички участници са осигурени награди. Деца и родители ще се включат в щафета на трасе от 35 м с препятствия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.19", "title": " Варна чества със спортен празник Деня на християнското семейство"}
{"url": "https://trud.bg/%d0%be%d0%b3%d0%bd%d0%b5%d0%b1%d0%be%d1%80%d1%86%d0%b8-%d0%bf%d1%80%d0%b8%d0%bf%d0%be%d0%bc%d0%bd%d1%8f%d1%82-%d0%be%d1%81%d0%bd%d0%be%d0%b2%d0%bd%d0%b8%d1%82%d0%b5-%d0%bf%d1%80%d0%b0%d0%b2%d0%b8/", "text": "С понижаване на дневните температури и ежедневното използване на отоплителни уреди значително се увеличава риска от възникване на пожари в бита. Само за последната седмица са възникнали почти 200 битови пожара, при които са загинали петима души, а други 13 човека са пострадали. За да не се допускат сериозни инциденти и за да опазим своя живот и имуществото ни, е важно да спазваме основните правила за пожарна безопасност. Експертите от ГД „Пожарна безопасност и защита на населението“ препоръчват използването на отоплителните и нагревателните уреди да става при стриктно спазване на правилата за пожарна безопасност, както и да се отчитат специфичните им характеристики. Задължително е на разстояние от един метър около тях да не се поставят и съхраняват горими материали. Преди да напуснем дома си е добре да проверим и да изключим всички отоплителни уреди. Препоръчително е да не покриваме електрическите уреди и да не сушим директно върху тях мокри дрехи. От пожарната припомнят, че самотноживеещите и трудноподвижните хора, както и децата са най-рисковите групи при пожар в бита. При пожар потърсете помощ на телефон 112. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.19", "title": " Огнеборци припомнят основните правила за пожарна безопасност"}
{"url": "https://trud.bg/%d0%ba%d0%b0%d0%bc%d0%b8%d0%be%d0%bd-%d1%81-%d0%b4%d1%8a%d1%80%d0%b2%d0%b0-%d1%81%d0%b5-%d0%be%d0%b1%d1%8a%d1%80%d0%bd%d0%b0-%d0%be%d1%82-%d0%bc%d0%be%d1%81%d1%82-%d0%b2-%d1%81%d0%b2%d0%b8%d1%89%d0%be/", "text": "Камион с дърва се е обърнал в понеделник от мост в Свищов. Инцидентът станал край местността „Паметниците“ в крайдунавския град и за щастие няма пострадали, научи „Труд“. В злополучния ден  товарното возило полетяло в дерето от около 5-метра височина. Дървесината се е разпиляла. Чака се на място да пристигне специален кран, който да измъкне камиона от пропастта. Причината за инцидента е усложнената зимна обстановка в региона. През денонощието са работили общо 7 почистващи машини на Общинско предприятие „Чистота“. Всички входно-изходни артерии на Свищов, както и главните улици и пътищата към селата са в добро състояние. „Няма населени места без ток и вода. Единственият проблем беше във времето от 02.00 до 04.00 часа, когато се налагаше да оказваме съдействие на тежкотоварни автомобили в няколко участъка“, обясниха от общинската управа на Свищов. Критичните отсечки са били Совата – Царевец и Царевец – Свищов. Той увери и, че образователните и социалните институции са обезпечени с отопление. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.19", "title": " Камион с дърва се обърна от мост в Свищов\t\t\t"}
{"url": "https://trud.bg/%d0%bf%d1%83%d1%81%d0%bd%d0%b0%d1%85%d0%b0-%d1%81%d1%80%d0%b5%d1%89%d1%83-%d0%bf%d0%b0%d1%80%d0%b8%d1%87%d0%bd%d0%b0-%d0%b3%d0%b0%d1%80%d0%b0%d0%bd%d1%86%d0%b8%d1%8f-%d0%bc%d0%b5%d1%85%d0%b0%d0%bd/", "text": "Съдът пусна срещу парична гаранция в размер на 5 000 лева, 54-годишния Кирил Атанасов, който на 8 май тази година,  . Освен това обвинението му бе променено от предумишлено убийство в нанасяне на средна телесна повреда. Пред магистратите Кирил каза, че съжалява за случилото се. В деня на инцидента, бившата му била на смяна в магазин в Свети Влас. Красивата Лили била на касата, когато Кирил Атанасов се приближил до нея и насочил пистолет в главата й. Стрелял, а след това прострелял и себе си. По-късно стана ясно, че патроните в оръжието са били халосни, а пистолетът сигнален. Въпреки това прокуратурата повдигна обвинение в опит за предумишлено убийство. В момента на стрелбата, в супермаркета на ул. „Русалка“ имало доста хора, които изпаднали в паника от случилото се. В понеделник обаче обвинението срещу Кирил бе променено в „нанасяне на средна телесна повреда“. Кирил и Лили били от Пазарджик, където той имал друго семейство. Дошли в Несебър преди 15 години и се оженили. От връзката им се родил син, който в момента е на 9 години. Месеци преди екшъна обаче Лили се изнесла с детето от семейния дом в Несебър и отишла да живее в Свети Влас. Заговорило се, че там има друга връзка. Въпреки, че се развели, Кирил не можел да преживее раздялата и се подготвял дълго да си отмъсти. Той е механик по професия и имал златни ръце, разказват местните. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.19", "title": " Пуснаха срещу парична гаранция механика, прострелял бившата си"}
{"url": "https://trud.bg/%d0%b3%d0%be%d1%80%d1%8f-%d0%b1%d0%bc%d0%b2-%d0%bd%d0%b0-%d0%b3%d0%be%d0%bb%d0%bc%d0%b0%d0%b9%d1%81%d1%82%d0%be%d1%80%d0%b0-%d0%bd%d0%b0-%d0%bc%d0%be%d0%bd%d1%82%d0%b0%d0%bd%d0%b0/", "text": "Лекият автомобил на футболист от отбора на Монтана пламна посред нощ в центъра на областния град. Двигателят на колата е обгорял. Полицията работи за изясняването на случая, съобщиха от Областната дирекция на МВР. Автомобилът „БМВ” с добричка регистрация – собственост на Атанас Илиев /24 г./, бил обхванат от пламъци на паркинга на хотел „Житомир” в Монтана към 1.30 часа в понеделник. На мястото веднага пристигнали полицаи и огнеборци, които установили, че е обгорял двигателният отсек на колата. Пазителите не реда извършили оглед и образували досъдебно производство. Собственикът на БМВ- то Атанас Илиев е централен нападател и голмайстор на футболния клуб „Монтана” с 8 попадения през сезона. Заради вкарания в събота гол от Илиев на „Левски” – София тръгнаха слухове, че колата е запалена от сърдити фенове на противника. Според криминалисти обаче най-вероятно пожарът е от късо съединение, тъй като в снега край автомобила нямало никакви следи. „Илиев дойде преди 4 години от Добрич и веднага се открои като талантлив и много сериозен футболист. Не се замесва в скандали, така че пожарът е или от неизправност, или някой го е объркал заради лъскавата кола!”, коментираха осведомени. През последните месеци в Монтана често пламват коли и заведения на бизнесмени, по всяка вероятност заради неуредени сметки или сблъсъци на интереси. Досега подпалвачите не са открити. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.19", "title": " Горя БМВ на голмайстора на „Монтана”"}
{"url": "https://trud.bg/%d1%85%d0%b5%d0%b9%d0%bb%d0%b8-%d0%bf%d0%be%d1%82%d0%b2%d1%8a%d1%80%d0%b4%d0%b8-%d0%b1%d1%80%d0%b0%d0%ba%d0%b0-%d1%81%d0%b8-%d1%81-%d0%b4%d0%b6%d1%8a%d1%81%d1%82%d0%b8%d0%bd-%d1%81%d1%82%d0%b0%d0%bd/", "text": "Хейли Болдуин потвърди, че с Джъстин Бийбър са се оженили, като смени името си в инстаграм на Хейли Бийбър. Джъстин сподели кадър, към който написа: „Моята жена е невероятна.“ Смята се, че 21-годишният модел и поп звездата са се оженили на тайна церемония през септември. Хейли, която има 15,4 милиона последователи в инстаграм, смени името си и описанието в акаунта си. Слуховете твърдяха, че двамата са минали през гражданското преди 2 месеца в Ню Йорк, обаче до този момент тя отричаше. Хейли и Джъстин обявиха годежа си през юни. Цялата статия и всички снимки вижте в ", "date": "2018.11.19", "title": " Хейли потвърди брака си с Джъстин, стана Бийбър в инстаграм"}
{"url": "https://trud.bg/%d0%b3%d0%be%d0%bb%d1%8f%d0%bc%d0%b0-%d1%87%d0%b0%d1%81%d1%82-%d0%be%d1%82-%d0%bf%d0%be%d0%bf%d1%83%d0%bb%d1%8f%d1%80%d0%bd%d0%b8%d1%82%d0%b5-%d0%b8%d1%81%d0%bf%d0%b0%d0%bd%d1%81%d0%ba%d0%b8-%d0%ba/", "text": "Голяма част от популярните сред туристите курорти в Испания, включително на Балеарските острови и Тенерифе, са под вода заради силна буря, предава руската информационна агенция Интерфакс, като се позовава на местни медии. Времето се влоши чувствително в първия ден от последния уикенд, когато започнаха проливни дъждове. Съобщава се за една жертва – възрастна жена, чиито дом в Галисия е бил наводнен от придошлите води. Уточнява се, че вълните на остров Тенерифе достигат височина до 10 метра, в резултат на което са отнесени балкони на хотелите, разположени на първа линия. Има данни за унищожени кафенета и ресторанти. В Аликанте и Валенсия, а също и в Барселона, е обявен червен предупредителен код за лошо време. На Балеарските острови е в сила оранжев предупредителен код. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.19", "title": " Голяма част от популярните испански курорти са под вода заради бури (ВИДЕО)"}
{"url": "https://trud.bg/%d0%bf%d1%80%d0%be%d1%83%d1%87%d0%b2%d0%b0%d1%82-%d0%b2%d1%8a%d0%b7%d0%bc%d0%be%d0%b6%d0%bd%d0%be%d1%81%d1%82%d0%b8%d1%82%d0%b5-%d0%b7%d0%b0-%d0%bf%d0%b0%d1%80%d1%82%d0%bd%d1%8c%d0%be%d1%80%d1%81/", "text": "Велико Търново и австрийският град Щайр могат да установяват партньорство. Това стана ясно след среща между кмета на старата българска столица Даниел Панов и посланика на Австрия в България – Нейно Превъзходителство Андреа Вике. Двамата разговаряха за различните сфери, в които двата града могат да работят съвместно – култура, туризъм, туристически услуги и атракции, опазване и популяризирана на културно-историческото наследство, образование, икономика и промишленост. Н. Пр. Андреа Вике пое ангажимент да инициира установяването на двустранни отношения, като ще бъдат разгледани и вариантите за други градове, близки по профил до Велико Търново. Даниел Панов запозна посланик Вике с богатото културно-историческо наследство на Велико Търново, многобройните културни събития и фестивали, съвременния облик на града като целогодишна дестинация за културен туризъм, образователен и икономически център с много ниска безработица, силен инвеститорски интерес, рекордна раждаемост и увеличаващо се население. Посочено бе и доброто партньорство между Община Велико Търново, Австрийското посолство, Великотърновския университет „Св. св. Кирил и Методий“, Регионалния исторически музей и Общинската туристическа агенция „Царевград Търнов“. Всяка година част от Коледния базар в парк „Марно поле“, създаден по модел на австрийките коледни градчета, е специален щанд за австрийски продукти. Старата столица е сред градовете, част от инициативата „Австрийски музикални седмици“, а през 2017 година един от концертите бе на крепостта Трапезица. На сериозен интерес се радва кампанията „Дни на Австрия във Велико Търново“, а във ВТУ „Св. Св. Кирил и Методий“ функционира една от трите австрийски библиотеки в България. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.19", "title": " Проучват възможностите за партньорство между Велико Търново и австрийския град Щайр"}
{"url": "https://trud.bg/%d1%81%d1%82%d0%be%d0%bb%d0%b8%d1%87%d0%bd%d0%b0%d1%82%d0%b0-%d0%be%d0%b1%d1%89%d0%b8%d0%bd%d0%b0-%d1%80%d0%b5%d0%bc%d0%be%d0%bd%d1%82%d0%b8%d1%80%d0%b0-%d1%83%d0%bb%d0%b8%d1%86%d0%b8-%d1%81-10-%d0%bc/", "text": "Столичната община ще отдели 10 млн. лв. за основен ремонт на улици в райони Нови Искър, Кремиковци, Подуяне и Сердика. Включени са части от Чепинско шосе в участъка от началото на регулацията на с. Чепинци до жп прелеза на ул. „Ж. Дюкло“, самата ул. „Ж. Дюкло“ от ж.п.прелеза до ул. „Рояк“, и ул. „Лавандула“. Ще бъде ремонтирана ул. „Рояк“ от ул. „Жак Дюкло“ до бул. „Първа Българска армия“, както и ул. „Езерата“ в участъка от с. Негован до кръстовището с Чепинско шосе“. Ще бъдат обновени общо над 11 км. участъци. Продължителността на поръчката е 24 месеца, а оферти се подават до 18 декември. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.19", "title": " Столичната община ремонтира улици с 10 млн лв.\t\t\t"}
{"url": "https://trud.bg/%d0%bf%d0%be%d1%87%d0%b5%d1%80%d0%bf%d0%b5%d0%bd-%d1%88%d0%be%d1%84%d1%8c%d0%be%d1%80-%d0%be%d0%bf%d0%b8%d1%82%d0%b0%d0%bb-%d0%b4%d0%b0-%d0%b8%d0%b7%d0%b1%d1%8f%d0%b3%d0%b0-%d0%be%d1%82-%d0%ba%d0%b0/", "text": "38-годишен почерпен водач опитал да избегне полицейска проверка в Търговище и си устроил гонка с катаджиите, която приключила за него с мятане на колата му в дере и арест. Преследването започнало в събота към 21,10 часа в град Търговище, когато шофьорът на кола „Форд Фиеста” не спял на стоп палка. Вместо това той вдигнал рязко скоростта и отпрашил към село Дългач. Там свил по черен. Преди време имало мост и шофьорът решил да бяга в посока село Кралево, но вместо това се метнал в дере. За негов късмет не е пострадал. Прегледан е в болницата  и после прибран в ареста. Проверката с дрегер установила, че е карал с 1,45 промила. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.19", "title": " Почерпен шофьор опитал да избяга от катаджии и се метнал в дере"}
{"url": "https://trud.bg/%d1%82%d0%be%d0%bd%d0%b8-%d0%b4%d0%b8%d0%bc%d0%b8%d1%82%d1%80%d0%be%d0%b2%d0%b0-%d0%bf%d1%80%d0%b8%d1%81%d1%82%d0%b8%d0%b3%d0%b0-%d0%b2-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0-2/", "text": "Любимката на българската публика Тони Димитрова пристига в Благоевград, за да изнесе запомнящ се концерт под мотото „Моите неизпратени писма“. На 30 ноември 2018 година от 19.00 часа талантливата певица ще представи своите вечни, златни хитове. На сцената заедно с чаровната изпълнителка ще се качат и музикантите от Разградска филхармония. Сценарият и идеята са на Юлия Манукян, а режисьор е Тодор Мадолев. Диригент на бенда е Левон Манукян.  Тони Димитрова изпълнява някои от вечните хитове на България, като „Ах, морето“, „За кой ли път“, „За тебе хората говорят“, „Обещания“, „Две сълзи“ и много други. Билети може да намерите на касата на зала „Яворов“, както и да получите допълнителна информация на телефон 0884115138. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.19", "title": " Тони Димитрова пристига в Благоевград за концерт спектакъл с Разградска филхармония"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d1%82%d1%83%d1%80%d1%86%d0%b8%d1%8f-%d0%be%d1%87%d0%b0%d0%ba%d0%b2%d0%b0-%d0%bf%d1%8a%d1%80%d0%b2%d0%b8-%d0%b4%d0%be%d1%81%d1%82%d0%b0%d0%b2%d0%ba%d0%b8/", "text": "Турция очаква първи доставки на газ през газопровода „Турски поток“ през 2019 г., заяви днес президентът Реджеп Тайип Ердоган на церемония за завършването на строителството на морския участък на газопровода, на която присъства и руският президент Владимир Путин, предаде ТАСС. „Ние с нашите приятели от Руската федерация положихме много усилия от гледна точка на взаимоотношенията за осъществяването на този проект. Той има историческа стойност за нашите отношения. Ние се надяваме, че през 2019 г. след всички необходими тестове ще бъдем готови за пускане в експлоатация на „Турски поток“, заяви Ердоган.  Той подчерта, че отношенията между Анкара и Москва не се поддават на натиск от трети страни. „Ние никога не сме се ръководили от натиск от трети страни в рамките на нашите двустранни отношения“, отбелязва турският държавен глава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com          ", "date": "2018.11.19", "title": " Ердоган: Турция очаква първи доставки на газ през газопровода „Турски поток“ през 2019 година"}
{"url": "https://trud.bg/%d0%bd%d0%be%d0%b2%d0%be-%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d0%b5-%d0%be%d1%82-51-%d0%bf%d0%be-%d1%80%d0%b8%d1%85%d1%82%d0%b5%d1%80-%d0%b5-%d1%80%d0%b5%d0%b3%d0%b8/", "text": "Земетресение с магнутид от 5,1 по скалата на Рихтер е регистрирано в Йонийско море в 13:05 часа местно време (съвпада с българското време), показва справка на официалната интернет страница на Европейския средиземноморски сеизмологичен център. Епицентърът на труса е бил на 284 км западно от гръцката столица Атина и на 62 км южно от популярния остров Закинтос, с дълбочина от 10 км под земната кора. Не се привеждат данни за пострадали или материални щети в резултат на последния от поредицата трусове в района. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.19", "title": " Ново земетресение от 5,1 по Рихтер е регистрирано в Йонийско море"}
{"url": "https://trud.bg/%d0%bd%d0%b0%d0%b4-20-000-%d0%bb%d0%b2-%d0%b7%d0%b0-%d1%81%d0%b2%d0%be%d1%8f-%d0%ba%d0%b0%d1%83%d0%b7%d0%b0-%d1%81%d1%8a%d0%b1%d1%80%d0%b0-%d1%80%d0%be%d1%82%d0%b0%d1%80%d0%b8-%d0%ba%d0%bb%d1%83/", "text": "Над 20 000 лева са събрани на благотворителния бал на Ротари клуб – Велико Търново. Бляскавото събитие беше кулминацията на тържествата, с които ротарианците отбелязаха 80 години от създаване на своята структура в старата столица. Средствата ще бъдат предоставени за каузата на клуба, която той обяви по повод годишнината – закупуване на модерен бронхоскопски апарат за белодробната болница „Д-р Трейман“. Набирането на дарения продължава. Над 420 гости уважиха празненството на великотърновските ротарианци. На бала пристигнаха техни приятели от цялата страна, както и десетки представители на структурите на Ротари в Румъния, Украйна, Турция и Русия. На бала присъстваха дистрикт гуверньора на Ротари – България Веселин Димитров, паст дистрикт гуверньори, елект дистрикт гувурньора Митко Минев, кметът на Велико Търново инж.Даниел Панов и неговите заместници Снежана Данева – Иванова, Ганчо Карабаджаков и Георги Камарашев, областният управител проф. Любомира Попова, кметовете на Горна Оряховица и Павликени инж. Добромир Добрев и инж. Емануил Манолов, приятели и съмишленици на Ротари. Към празника се присъединиха и представители на сродните хуманитарни организации от Зонта клуб и Лайънс клубовете във Велико Търново. Акцент на бала беше приемането на кмета Даниел Панов за почетен член на Ротари клуб – Велико Търново. Той за пореден път благодари на ротарианците за съпричастността им към важни за града проекти в областта на здравеопазването, културата, историческото наследство, образованието и спорта. Четирима представители на Ротари клуб бяха удостоени с престижното отличие Paul Harris Fellow. Венелин Иванов, Кирил Андреев и Денислав Сираков, и д-р Пламен Латев от Сателитен клуб Павликени – Бяла черква, получиха от президента на РК Росен Великов значки и грамоти за особени заслуги в дейността на организацията. За настроението на гостите на изисканото тържество се грижи известният певец Васил Петров, който в началото изпълни химна на Ротари – България. Присъстващите аплодираха изпълненията на дамско трио „Камино“ и прекрасния избор на музика от страна на ди джей Емо. Ротари клуб – Велико Търново е една от най – големите и активни структури на международната организация Ротари Интернешънъл в България. По повод годишнината си ротарианците организираха поредица от родолюбиви инициативи, които се проведоха в рамките на няколко месеца. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.19", "title": " Над 20 000 лв. за своя кауза събра Ротари клуб – Велико Търново на бляскав благотворителен бал\t\t\t"}
{"url": "https://trud.bg/%d1%80%d0%b0%d0%b7%d0%ba%d1%80%d0%b8%d1%85%d0%b0-%d0%b4%d0%b2%d0%b5-%d0%b4%d0%be%d0%bc%d0%b0%d1%88%d0%bd%d0%b8-%d0%bd%d0%b0%d1%80%d0%ba%d0%be%d0%be%d1%80%d0%b0%d0%bd%d0%b6%d0%b5%d1%80%d0%b8%d0%b8/", "text": "Първата полицейска операция за противодействие на престъпленията с наркотични вещества бе реализирана на 17 ноември от криминалисти от областната дирекция и колегите им от РУ Костинброд, съобщиха от МВР. В хода й е извършена проверка на частен дом в Костинброд, обитаван от 31- годишен мъж. В една от стаите служителите на реда установили оранжерия за отглеждане на канабис, оборудвана с въздуховоди и вентилатори. Иззети са 18 канабисови растения в различен стадий на растеж с тегло на суровата растителна маса около 10 кг., множество пластмасови туби с торове, буркан със суха тревиста маса, реагираща на марихуана и хартиена сгъвка с бяло прахообразно вещество, реагиращо на амфетамин. Обитателят на адреса е задържан за срок до 24 часа. По случая е образувано досъдебно производство, пълното документиране на което продължава под надзора на Районна прокуратура – Костинброд. Спецакция срещу наркоразпространението на обслужваната територия проведоха на 18 ноември и криминалистите от РУ-Самоков. При проверка на частен адрес, обитаван от 28-годишен мъж, полицейските служители разкрили домашна оранжерия за производство на марихуана,маскирана в гардероб, специално оборудван за целта с въздуховодна система, кварцови лампи, трафове и облицован от вътрешната страна с алуминиево фолио. Иззети са 25 стръка от вида на конопа, провесени надолу със съцветията, а от помещение зад гардероба са иззети и шест пластмасови саксии със стръкове, реагиращи на канабис. Обитателят е задържан за срок до 24 часа, а по случая е образувано досъдебно производство. Действията по разследването продължават под наблюдението на районната прокуратура в Самоков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.19", "title": " Разкриха две домашни наркооранжерии през почивните дни в Костинброд и Самоков"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b8-%d0%ba%d0%bc%d0%b5%d1%82-%d0%bf%d1%80%d0%b5%d0%b4%d1%83%d0%bf%d1%80%d0%b5%d0%b6%d0%b4%d0%b0%d0%b2%d0%b0%d1%82-%d0%b2%d1%8a%d0%b7%d0%b4%d1%83/", "text": "Министърът на околната среда и водите Нено Димов и кметът на Бургас Димитър Николов, се срещнаха с ръководството на дървопреработвателното предприятие „Кроношпан“. Срещата е първа от поредица разговори, които предстоят с големите промишлени оператори на територията на общината и касаят чистотата на въздуха. Министърът и кметът предупредиха „Кроношпан“, че дейността им зависи от доверието на гражданите, затова и поставиха конкретни изисквания за подобряване работата на предприятието. Те настояха да бъдат въведени най-добрите налични техники за всички пречиствателни устройства. До 10 декември предприятието трябва да представи график с етапите на въвеждане в експлоатация на новите техники. Поетапното въвеждане трябва да започне веднага, а всички мерки да са изпълнени не по-късно от ноември 2019 г. До края на зимата проектът на ново Комплексно разрешително трябва да бъде представен на гражданите на Бургас за обществено обсъждане. По изричното настояване на кмета на общината в Комплексното разрешително ще се изисква постоянен, непрекъснат мониторинг на емисиите от комина на предприятието. Община Бургас ще изпрати искане чрез Изпълнителна агенция по околна среда (ИАОС) до Европейската агенция по околна среда (ЕАОС) за включване на новоизградената станция в комплекс „Славейков“ в националната система за мониторинг на качеството на атмосферния въздух (КАВ).", "date": "2018.11.19", "title": " Министър и кмет предупреждават въздухът в Бургас да е чист\t\t\t"}
{"url": "https://trud.bg/%d1%81%d1%8a%d0%b4%d1%8f%d1%82-%d0%b0%d0%bd%d0%b5%d1%81%d1%82%d0%b5%d0%b7%d0%b8%d0%be%d0%bb%d0%be%d0%b3-%d0%b7%d0%b0%d1%80%d0%b0%d0%b4%d0%b8-%d1%81%d0%bc%d1%8a%d1%80%d1%82-%d0%bd%d0%b0-%d0%bf%d0%b0/", "text": "Окръжна прокуратура – Благоевград е предала на съд д-р К.Т. по обвинение в немарливо изпълнение на дейност при упражняване на медицинска професия, с което причинил смъртта на пациент. Обвиняемият К.Т. работил като лекар-анестезиолог в „Хирургично отделение“ в МБАЛ Разлог. На 06.04.2011 г. той изпълнявал задълженията си в операционна зала. При въвеждане на пациента в анестезия, с поставяне на ларингоскоп, той причинил разраняване на лигавицата на твърдото небце и разкъсване на мекото небце, дълбоко разкъсване на лигавицата на глътката и задната стена на гълтача, достигащо до мускулния слой. В резултат на тези му действия последвала механична асфикция от запушване на дихателните пътища с вдишване на кръв. В създалата се ситуация обвиняемият проявил бездействие, като не извършил основни действия при анестезия и не осигурил готовност за прилагане на алгоритъм за трудна интубация. К.Т. не приложил и редица други методи, допълнителни средства и техники за осигуряване на проходимост на дихателните пътища, установени с медицински стандарт „Анестезия и интензивно лечение“. Предстои делото срещу обвиняемия К.Т. да продължи в съда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.19", "title": " Съдят анестезиолог заради смърт на пациент"}
{"url": "https://trud.bg/%d0%b7%d0%b2%d0%b5%d1%80%d0%b5%d0%b2-%d0%ba%d1%8a%d0%bc-%d0%b4%d0%b6%d0%be%d0%ba%d0%be%d0%b2%d0%b8%d1%87-%d1%81%d0%bb%d0%b5%d0%b4-%d1%84%d0%b8%d0%bd%d0%b0%d0%bb%d0%b0-%d0%b2-%d0%bb%d0%be%d0%bd%d0%b4/", "text": "Тенисът от край време минава за джентълменски спорт, но Александър Зверев явно е най-учтивият в мъжкия тур.  Руснакът с германски паспорт  спечели най-големия трофей в кариерата си като наследи Григор Димитров като шампион от АТП финалите в Лондон. На финала той победи с 6:4, 6:3 действащия №1 в света Новак Джокович  ( Сърбия ). „ Новак почти не губи мачове и затова искам да му благодаря, че загуби днес от мен – заяви 21-годишният Зверев. – Всички говорят колко страхотен е на корта, но аз искам да кажа, че е и прекрасен човек. С него често сме говорили за живота извън корта. Оценявам високо жеста му да ме остави да го победя. Треньорът ми Иван Лендъл също има голям принос, защото анализира загубата ми в групите и даде указание какво да променя за финала.“ Сърбинът пък намекна, че причините за изненадващата загуба може да са здравословни. „ Щастлив съм за Зверев, пожелавам му да ме надмине – призна Ноле. – Колкото до мен, не всичко в последните три-четири седмици беше наред. И все пак имах феноменален сезон.“ Григор Димитров пък завърши годината под №19 в ранглистата на АТП. Втората ракета на България – Димитър Кузманов се изкачи с 18 места до рекордното за него 255-а позиция.", "date": "2018.11.19", "title": " Зверев към Джокович след финала в Лондон: Благодаря, че ме остави да победя"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b2%d1%8a%d0%bb%d1%87%d0%b5%d0%b2-%d0%b5%d1%84%d0%b5%d0%ba%d1%82%d0%b8%d1%82%d0%b5-%d0%be%d1%82-%d0%be%d0%b1%d1%80%d0%b0%d0%b7%d0%be%d0%b2%d0%b0/", "text": "Съвместно с учители, експерти и социални партньори разработваме проект на Национална стратегия за възпитание на учениците, съобщи министърът на образованието и науката Красимир Вълчев по време на конференция „Ценности и образование“. „Младежите трябва да бъдат възпитавани в ценности, по които има обществен консенсус. Това са например толерантност и уважение, нравствени ценности, граждански и патриотични ценности.”, допълни министър Вълчев. Според него с проекта на Стратегията, МОН се надява да провокира разговор в какви ценности искаме да възпитаваме децата си, както и какви са инструментите, с които осъществяваме тази възпитателна работа. Министърът подчерта, че ефектите от образованието и възпитанието на децата и учениците са едни от най-важните за развитието на обществото, информират от министерството на образованието. По думите му тази дейност се осъществява чрез непрестанно взаимодействие между семейството, училището и държавата.  Акцент по време на конференцията, в която участваха учители, социални партньори, университетски преподаватели и началници на регионални управления на образованието, бяха коментирани добри практики на взаимодействието между училищните институции и родителите. На форума бе отбелязано, че целта на бъдещата Стратегия е да бъде в подкрепа на усилията на учителите в тяхната ежедневна работа, насочена към развитието на социални компетентности. В проекта са включени всички основни субекти в дейността на образователните институции – децата, педагогическите специалисти и родителите. „Образованието включва представата за образ. Ние не само учим, ние създаваме образ на знание“, заяви доц. д-р Антоний Гълъбов от Нов български университет. Той очерта огромния проблем днес – все по-бързият и лесен достъп до информация. По думите му това руши знанието. Големият проблем е как учим, как запомняме, посочи доц. Гълъбов. Мисията на образованието според него е да увеличи социалните шансове на младите хора като ги научи да създават ново съдържание в полза на другите хора. „За да изграждаме споделено разбиране, трябва да изграждаме съдържание. Ценностите са в основата на този процес“, отбеляза той. Според  доц. Гълъбов училището е мястото, където може да се възстанови диалогът в обществото. „През Вашите ученици може да помогнете на техните родители“, каза той. По време на дискусията бе отбелязана голямата роля на извънкласните дейности, посещението на най-разнообразни културни институции, както и включването в групи за изучаване на религия за възпитанието на ценности. Специален акцент бе поставен върху подготовката на учителите и директорите – лидери. По време на форума университетски преподаватели и учители коментираха необходимостта от постоянна квалификация. Заместник-министърът на образованието и науката Таня Михайлова отбеляза, че в образованието има добри традиции и учителите са тези, които носят заряда да насочат към ценностите своите ученици. Идеите от дискусията, както и споделените по време на обсъжданията в страната предложения, ще бъдат включени в Стратегията за възпитателната работа в училище. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.19", "title": " Министър Вълчев: Ефектите от образованието и възпитанието са едни от най-важните за развитието на обществото"}
{"url": "https://trud.bg/%d0%b4%d0%b5%d0%bf%d1%83%d1%82%d0%b0%d1%82%d1%8a%d1%82-%d0%be%d1%82-%d0%b1%d1%81%d0%bf-%d0%b2%d0%b5%d1%81%d0%b5%d0%bb%d0%b0-%d0%bb%d0%b5%d1%87%d0%b5%d0%b2%d0%b0-%d0%b4%d0%b0%d1%80%d0%b8-%d0%b5%d0%ba/", "text": "Екипи и топки дари на малките футболисти в Килифарево народният представител от „БСП за България“ Весела Лечева.  „Децата са нашата кауза и целта ни винаги трябва да е насочена към това те да спортуват и да се забавляват в нормални условия. Политиката тук е без значение, без значение и от каква партия е кметът. Не мога да приема, че децата трябва да стават заложници на политически интереси, затова съм готова да работя с всеки кмет, независимо от неговите партийни интереси“, коментира Весела Лечева, която преди по-малко от месец спази още едно свое обещание към директора и учениците на СУ „Вела Благоева“ във Велико Търново. На гимназията тя подари маса за тенис и хилки, за да има къде да се забавляват децата в извънучилищно време. Тя пое ангажимента да съдейства на кмета на Килифарево Димитър Събев, който иска да направи ремонт на пистата на градския стадион. След наводнението през 2014 г. настилката е премахната, защото е станала неизползваема. А в този вид пистата е опасна за тренировки. „Има програма за ремонт на спортни съоръжение и за изграждане на нови. По тази програма Събев може да кандидатства с проект и да получи средства, за да покрие пистата с най-добрата настилка и тя да стане използваема за лекоатлетически цели и за физическата подготовка на тези деца“, коментира още г-жа Лечева, която се ангажира да направи всички нужни проучвания по програмата, за да може кметът на Килифарево да подготви успешен проект. Малките футболисти от своя страна подариха на Весела Лечева икона с пожеланието да я закриля и да й носи повече радост. Около 40 деца тренират футбол в две възрастови групи. Футболният клуб на Килифарево участва и с двете си детски формации в зоналното първенство. Възпитаниците на треньора Илко Трифонов постоянно пътуват до Свищов, Севлиево, Габрово, за да се състезават. „Стадионът ни е прекрасен, двете съблекални – за домакини и гости функционират нормално. Само пистата ни е проблемна. Но, както каза Лечева, след като направим консултациите със специалист, който да ме ориентира в изискванията за такова проектно предложение, ще решим и този казус. С треньора да децата обсъждаме и подходящо осветление на стадиона, защото в късна есен и ранна пролет, тренировките след 17 часа вече се провеждат в тъмната част на деня. Но и този въпрос сме задвижили. Амбициран съм много да създам добри условия за тренировки на тези малчугани и приемам каузата лично, защото много се гордея с нашия голмайстор, който на мач успява да вкара 16 гола“, коментира още Димитър Събев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.19", "title": " Депутатът от БСП Весела Лечева дари екипи и топки на малките футболисти от Килифарево"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d1%81%d0%b8%d1%81%d1%82%d0%b5%d0%bc%d0%b5%d0%bd-%d0%bd%d0%b0%d1%80%d1%83%d1%88%d0%b8%d1%82%d0%b5%d0%bb-%d0%b2-%d0%b3%d0%be%d1%80%d0%b8%d1%82/", "text": "Мобилно звено на Югозападното държавно предприятие задържа системен нарушител в района на „ДГС Елешница”, с множество кражби на дървесина. Съвместната акция с полицията е извършена на 17 ноември около 20.00 часа на горски път в местността Сатевото. При проверка на автомобил „Дайхатсу– Роки” с рег. № 912Н540 и ремарке без номер, управляван от Велко Фръндев, се установява транспортиране на незаконно добита строителна дървесина. Трупите от бял бор с общ обем 2 кубически метра и дължина 4 метра са били без контролна горска марка и без превозен билет. Това е шестото по ред нарушение на лицето за последните две години. Проверяващите са съставили констативни протоколи и два акта за нарушение. Дървесината заедно с моторното превозно средство и ремаркето са конфискувани и се съхраняват в склада за задържани вещи в гр. Разлог. Общо 12 акта за незаконна сеч и транспортиране на дървесина са съставени през изминалата седмица от горските стражари в териториалните поделения на ЮЗДП. Над 1020 проверки на дърводобивни обекти, превозни средства, ловци, риболовци и други физически лица са извършени в периода 11-18 ноември. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.19", "title": " Задържаха системен нарушител в горите край разложко село"}
{"url": "https://trud.bg/%d0%b1%d0%b5%d1%80%d0%b1%d0%b0%d1%82%d0%be%d0%b2-%d0%ba%d1%8a%d0%bc-%d0%bc%d0%be%d1%83-%d0%ba%d1%83%d0%bf%d0%b8-%d0%b7%d0%b0%d1%89%d0%b8%d1%82%d0%bd%d0%b8%d1%86%d0%b8/", "text": "Димитър Бербатов посъветва Жозе Моуриньо, мениджър на бившия му тим „Манчестър Юнайтед“, да привлече през зимния трансферен прозорец само защитници. Българинът вярва, че с двама нови бранители, „червените дяволи“ ще са далеч по-конкурентни на останалите отбори. „Тимът трябва да се укрепи в защита, а за това са нужни един или двама бранители – каза Бербатов пред сайта на английския сайт „Мирър“. – Във всяка една друга позиция Моуриньо разполага с по няколко качествени играчи. Трябва подсилване и отзад. Бордът на директорите трябва да подкрепи Специалния, ако иска „Юнайтед“ да е по-конкурентен. А клубът не е от тези, които нямат пари за гръмки покупки през зимата.“ Тимът на Моу е единственият в Топ 10, който е с отрицателна голова разлика. „Юнайтед“ е отбелязал 20 попадения, но е получил 21.", "date": "2018.11.19", "title": " Бербатов към Моу: Купи защитници"}
{"url": "https://trud.bg/%d1%80%d0%b5%d1%84%d0%b5%d1%80-%d0%be%d1%82%d1%81%d1%8a%d0%b4%d0%b8-%d0%b4%d1%83%d0%b7%d0%bf%d0%b0-%d1%81%d0%bb%d0%b5%d0%b4-%d0%be%d0%b1%d0%b5%d1%89%d0%b0%d0%bd%d0%b8%d0%b5/", "text": "Голям скандал разтърси футбола! Румънският съдия Ищван Ковач отсъди 11-метров наказателен удар за Швеция, след като на почивката на мача в Коня срещу Турция обещал в тунела на скандинавците да им даде две дузпи. Това разкри публично нападателят на „тре кронур“ Маркус Берг след мача от турнира Лигата на нациите. „На почивката отидох да говоря с рефера, за да протестирам за това, че ме спънаха и той не отсъди наказателен удар – каза Берг. – Той ми обеща, че ще прегледа ситуацията и ако се увери, че е сбъркал, ще се реваншира, като ми даде две дузпи след почивката.“ Случайно или не, през второто полувреме шведите получиха правото да изпълнят 11-метров наказателен удар след нарушение именно срещу Берг. Дузпата беше реализирана за крайното 1:0 за Швеция. Според турската преса федерацията на Турция планира да сигнализира УЕФА за изказванията на Берг. Снимка: aftonbladet.se", "date": "2018.11.19", "title": " Рефер отсъди дузпа след обещание"}
{"url": "https://trud.bg/%d0%b8%d0%bd%d1%82%d0%b5%d1%80%d0%bf%d0%be%d0%bb-%d0%b8%d0%b7%d0%b1%d0%b8%d1%80%d0%b0-%d0%bd%d0%be%d0%b2-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82/", "text": "Общото събрание на Интерпол в ОАЕ ще избере утре нов президент, след като доскорошният Мън Хунвей бе задържан от китайските власти по подозрение в корупция. Според в. “Таймс” фаворит за поста е един от четиримата вицепрезиденти на международната полицейска организация – руснакът Александър Прокопчук. Ако генералът от МВР на Русия бъде избран на поста, Интерпол ще се превърне в инструмент на режимите, които преследват критиците си, а всички опоненти на Владимир Путин в чужбина ще бъдат в опасност, опасява се британският вестник. Всъщност президентът на Интерпол има повече представителни функции, а практическата работа се ръководи от генералния секретар.", "date": "2018.11.19", "title": " Интерпол избира нов президент"}
{"url": "https://trud.bg/%d0%bf%d0%be%d0%b2%d0%b4%d0%b8%d0%b3%d0%bd%d0%b0%d1%85%d0%b0-%d0%be%d0%b1%d0%b2%d0%b8%d0%bd%d0%b5%d0%bd%d0%b8%d0%b5-%d0%bd%d0%b0-%d1%88%d0%be%d1%84%d1%8c%d0%be%d1%80%d0%b0-%d0%bf%d1%80%d0%b0%d0%b2/", "text": "Повдигнаха обвинение на шофьора,  Под ръководството и надзора на Софийска районна прокуратура е образувано и се води досъдебно производство за това, че на 18.11.2018 г., около 14.10 часа в гр. София на бул. „Цар Освободител” пред сградата на Народно събрание и паметника „Цар Освободител“, извършил непристойни действия грубо нарушаващи обществения ред и изразяващи явно неуважение към обществото, съобщават от държавното обвинение. По време на граждански протест, отразяван от средствата за масова информация, потеглил от пътното плътно до паметника по бул. „Цар Освободител“ с управлявания от него автомобил марка „Фолксваген”, модел „Голф“ и въпреки намиращите се в близост граждани – дрифтира – като изважда преднамерено автомобила извън контрол, прави обратен завой с несъобразена скорост, навлиза в платното за насрещно движещите се, като задната част на автомобила се носи неконтролируемо. В хода на разследването са събрани достатъчно доказателства, че извършител на описаното по-горе деяние е В. Антонов, на 20 години. Антонов е осъждан, като предходната му присъда е отново за същото престъпление (хулиганство). Изготвено е постановление за привличането му към наказателна отговорност, като му е повдигнато обвинение за извършено престъпление по чл. 325, ал. 4, вр.ал 3 . вр. ал. 1, вр. чл. 28, ал 1 от НК. Член 325 от НК гласи: Който извърши непристойни действия, грубо нарушаващи обществения ред и изразяващи явно неуважение към обществото, се наказва за хулиганство с лишаване от свобода до две години или с пробация, както и с обществено порицание. Предвид високата обществена опасност на деянието и извършителя, наблюдаващият прокурор е постановил задържането му за срок до 72 часа, след изтичането на които предстои привеждането му в сградата на СРС – за разглеждане на искане за вземане спрямо него на мярка за неотклонение „Задържане под стража“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.19", "title": " Повдигнаха обвинение на шофьора, правил дрифт пред Народното събрание"}
{"url": "https://trud.bg/%d0%b8%d0%b7%d1%80%d0%b8%d1%81%d1%83%d0%b2%d0%b0%d1%85%d0%b0-%d0%b2-%d0%bf%d0%be%d0%b4%d0%bb%d0%b5%d0%b7-%d0%bc%d0%b8%d1%80%d0%b5%d0%bb%d0%b0-%d0%b4%d0%b5%d0%bc%d0%b8%d1%80%d0%b5%d0%b2%d0%b0/", "text": "Образите на Мирела Демирева, Адриан Андреев, Даниел Асенов, Владимир Далаклиев, Антъни Иванов, Алберт Попов, както и ансамбъла по художествена гимнастика изгряха в подлеза на Спортната палата. Всички тези спортисти ни създадоха много поводи за гордост пред последните години, а графитите са направени по предложение на инициативата „София – европейска столица на спорта“. Мотото е : „Младите български шампиони“. Проектът е финансово подкрепен от Съюза на пивоварите в България и кампанията „Спортът е по-добрият начин децата да порасна“.", "date": "2018.11.19", "title": " Изрисуваха в подлез Мирела Демирева"}
{"url": "https://trud.bg/%d0%b2-%d0%b8%d1%81%d0%bf%d0%b0%d0%bd%d0%b8%d1%8f-%d0%b8%d1%81%d0%ba%d0%b0%d1%82-%d0%be%d1%82%d0%b1%d0%be%d1%80-%d0%b1%d0%b5%d0%b7-%d1%87%d0%b8%d1%81%d1%82%d0%b0-%d0%b4%d0%b5%d0%b2%d0%b5/", "text": "Испанският национален отбор може да заиграе без чист нападател през 2019 година. Върху тази идея ще мисли треньорският щаб на „Ла Роха“ след неубедителното представяне на тараните. Темата бе подета и от местните медии след минимална победа с 1:0 над Босна и Херцеговина в приятелска среща, играна в Лас Палмас. Единственият гол бе дело на дебютанта Брайн Мендес от „Селта“. Тимът обаче изпитваше трудности в предни позиции, а с нов невероятен пропуск се прояви Алваро Мората. Статистиката показва, че под ръководството на селекционера Луис Енрике „Ла Фурия“ е вкарала 17 гола, но само 6 от тях са дело на нападателите. Това породи и въпроса дали не е по-добре през пролетта Енрике да опита схема с „фалшива деветка“. „Мисля, че балансът от шестте мача е добър – коментира треньорът. – Бях наясно още в началото, че футболистите не могат да ми дадат всичко това, което аз изисквам от тях. На фона на многото техни ангажименти съм очарован от представянето и желанието им. Доволен съм от отбора.“ Преди срещата вече бившият играч на тима Давид Силва бе удостоен със специален приз. Футболистът на „Манчестър Сити“, отказал се от националния отбор след Мондиал 2018, получи фланелка лично от президента на федерацията Луис Рубиалес. За Испания офанзивният играч записа 125 срещи и реализира 35 гола. Той е шести по мачове за Испания в историята и на четвърто място при реализаторите.", "date": "2018.11.19", "title": " В Испания искат отбор без чиста „деветка“"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%bd%d0%b0-%d1%81%d1%80%d0%b5%d1%89%d0%b0-%d1%81-%d0%ba%d0%be%d0%bd%d1%82%d1%80%d0%be%d0%bb/", "text": "Очертава се нов успешен сезон в ски курортите, през който да се реализират близо 5% ръст на туристите. Гостите от Острова проявяват най-голям интерес към зимна ваканция у нас, като в Боровец се очаква техният брой да е с 5-10% увеличение. Нивата на македонски и сръбски туристи тук вероятно ще се запази, но очакваме повече български посетители и те да са около половината от всички. Това заяви министърът на туризма Николина Ангелкова на традиционна среща в Боровец с представители на местната власт и контролните органи за готовността на най-стария ни зимен център за активния сезон, съобщиха от Министерството на туризма. Целта на срещата е максимално и в детайли всички заинтересовани в рамките на своите компетенции да даде информация за готовността на курорта, поясни още тя. Министър Ангелкова увери, че са взети своевременно мерки и всички писти в Боровец са категоризирани, а за местата за настаняване и хранене Комисията за защита на потребителите (КЗП) e планирала своите проверки. Тя потвърди, че телефонът за сигнали и нередности, свързани с прилагането на Закона за туризма и неговите наредби, продължава да функционира на сайта на министерството. Информации от потребители могат да се изпраща и на мейл, след което веднага се проверяват. Ще обърнем внимание на общината да провери  поставените маси около трасетата на пистите, за да се избегнат конфликтни точки и да има максимална безопасност според съответната наредба, каза още тя. Поставени са и задължителните информационни табели. Трябва да се провери сложността на пистите, но това се случва при достатъчно сняг, ски патрулите съвместно с МВР следят за изискванията, подчерта министърът. Проверките сочат, че нарушенията от страна на бранша стават все по-малко, което означава, че превантивните мерки дават резултат, обобщи тя. Министър Ангелкова прогнозира, че със скорошното въвеждане на Единната система за туристическа информация контролните органи ще работят много по-бързо и ефективно. ЕСТИ ще свързва в реално време регистрите на местата за настаняване с НАП, МВР, Министерството на туризма и общините по защитени канали и така ще се повиши сигурността на туристите и ще се ограничи сивият сектор. Предстои в края на януари поетапно въвеждане на ЕСТИ, тя е на финала на разработването й. Така ще има повече информация и ще се изсветлят приходите от нощувки, защото ще е задължителна. Ще организираме инфо курсове, а наши специалисти и представители на фирмата изпълнител ще бъдат на разположение.  С промените в Закона за туризма се цели намаляване на административната тежест за гражданите и бизнеса, припомни министър Ангелкова. Вече намалихме документите за регистрационните режими с 19 вида, предстои промяна в Наредбата за категоризация. Въвеждаме до дни възможност за електронно подаване на всички заявления до регистрите ни чрез електронен подпис и с лицево разпознаване, допълни тя. От КЗП съобщиха, че след старта на сезона започват проверки за съответствията на местата за настаняване към дадената категоризация и предоставяните туристически услуги. Експертите от Българската агенция за безопасност на храните заявиха, че вече е въведено подаване  на заявления и документи онлайн и има готовност изнесени офиси да функционират в курорта. НАП също за поредна година ще извършва организирали контролни дейности. Планирани са проверки, както и съвместни контролни действия с другите институции. Гранична полиция е предвидила допълнителни мерки във връзка с празничните дни съвместно с ОД на МВР. Ще се правят и систематични проверки.  От Главна дирекция „Пожарна безопасност“ докладваха, че съставът и техниката са подготвени за работа в зимни условия, извършват се и превантивни проверки на обектите. Благодарение на добрата превенция миналата година са възникнали малко пожари. Агенция „Пътна инфраструктура“ е подготвила 23 машини с над 2000 тона материал за обработка на пътищата, както и тежка верижна техника. На територията на София област са извършени ремонти на пътните отсечки София-Самоков, Самоков-Дупница, Бистрица-Ковачевци, Алино-Белчин баня, Говедарци-Самоков. Пътят Самоков-Боровец е изцяло обновен. Стабилизирани са свлачищата по отсечката Боровец-Радуил, която е част от пътя Боровец-Костенец. Регионалната здравна инспекция гарантира, че медицинското обслужване на посетителите на Боровец е осигурено и проверки също ще се правят. Концесионерът „Бороспорт“ съобщи, че е извършена профилактика на съоръженията. Депутатът от ГЕРБ Валентин Милушев благодари на министър Ангелкова, че за поредна година организира работни срещи за подготовка на сезона, за да бъдат координирани усилията на институциите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.19", "title": " Министър Ангелкова на среща с контролните органи в Боровец за подготовка на сезона: Прогнозите са за 5% ръст на посещенията за зима 2018-2019 г."}
{"url": "https://trud.bg/%d0%ba%d1%83%d1%80%d1%82%d0%be%d0%b0-%d0%bf%d1%83%d1%81%d0%bd%d0%b0-%d0%bf%d0%b5%d1%82-%d0%b3%d0%be%d0%bb%d0%b0-%d0%b7%d0%b0-%d0%b2%d1%82%d0%be%d1%80%d0%b8-%d0%bf%d1%8a%d1%82-%d0%b2-%d1%80%d0%b0%d0%bc/", "text": "Тибо Куртоа допусна 5 гола за втори път в последните 3 седмици. Опитният вратар бе част от отбора на Белгия при изненадващото поражение с 2:5 от Швейцария. „Червените дяволи“ поведоха набързо с 2:0 чрез Торген Азар, но след това последва истинска вихрушка пред вратата на Куртоа.  „След като поведохме рано с 2:0 си помислихме, че нищо не може да се обърка – призна стражът на „Реал“ (Мадрид). – След това започнахме да бъркаме лесно и да губим единоборства. После дойде и тази глупава дузпа.“  Подобно мнение изрази и неговият съотборник Еден Азар: „Изглеждаше, че ще спечелим лесно, но загубихме поглед върху нещата. Не се защитавахме като отбор, допуснахме пет гола и заслужено паднахме.“  Така Швейцария се класира за финалната четворка, където вече са Англия и Португалия. За Куртоа пък остана разочарованието, че пусна 5 попадения за националния отбор, след като в началото на месеца преживя същото разочарование и на клубно ниво в Ел Класико – 1:5 срещу „Барселона“.", "date": "2018.11.19", "title": " Куртоа пусна пет гола за втори път в рамките на три седмици"}
{"url": "https://trud.bg/%d1%81%d0%bf%d0%b5%d1%86%d0%b8%d0%b0%d0%bb%d0%b8%d0%b7%d0%b8%d1%80%d0%b0%d0%bd%d0%b0%d1%82%d0%b0-%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0-%d1%81-%d0%bf%d0%be%d0%b4%d1%80/", "text": "По повод множество журналистически питания, свързани с мярката за неотклонение на бившия кмет на район „Младост“ Петко Дюлгеров, както и неточни твърдения в някои медии, Специализираната прокуратура съобщава следното: Петко Дюлгеров бе задържан на 17 април 2018 г. Ден по-късно бе обвинен като помагач, който умишлено улеснил Десислава Иванчева и Биляна Петрова да поискат и приемат подкуп в особено големи размери, във връзка със службата им. От задържането на Дюлгеров на 17 април 2018 г. до 25 октомври 2018 г. той бе с наложена мярка за неотклонение „Задържане под стража“. На 25 октомври 2018 г. с определение на Специализирания наказателен съд мярката за неотклонение на Дюлгеров бе изменена в по-лека – „Домашен арест“, с разпореждане на съда за незабавно изпълнение. Съгласно чл. 342, ал. 1 от НПК, на 1 ноември 2018 г., в рамките на предвидения 7-дневен срок, Специализираната прокуратура внесе протест срещу определението на първоинстанционния съд. Съгласно чл. 344, изречение 2 от НПК първоинстанционният съд, след изтичане на срока за обжалване, следва да изпрати делото и протеста на въззивната инстанция. На 5 ноември 2018 г. в свое разпореждане Специализираният наказателен съд коментира, че изпращането на протеста (касаещ Дюлгеров) в АСпНС следва да бъде отложено във времето. На 16 ноември 2018 г., след поредното гледане мерките за неотклонение на Иванчева и Петрова, СпНС разпорежда изпращане на протеста, касаещ Дюлгеров“ на АСпНС по компетентност. Предстои разглеждане на протеста на СП от въззивния съд, както по отношение на Дюлгеров, така и протеста срещу изменението на мерките за неотклонение на Иванчева и Петрова от 16 ноември 2018 г. Администрирането на протеста и изпращането на делото на въззивната инвстанция според процесуалния кодекс е изцяло в правомощията на съда, постановил протестирания акт, а не на Специализираната прокуратура. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.19", "title": " Специализираната прокуратура с подробности за ареста на Петко Дюлгеров"}
{"url": "https://trud.bg/%d1%82%d1%80%d0%b5%d0%bd%d1%8c%d0%be%d1%80%d1%81%d0%ba%d0%b0-%d1%80%d0%be%d0%ba%d0%b0%d0%b4%d0%b0-%d0%b2-%d0%bb%d0%b5%d0%b2%d1%81%d0%ba%d0%b8-%d0%b7%d0%b0%d1%80%d0%b0%d0%b4%d0%b8/", "text": "Спас Русев, собственик на „Левски“, се е заел със задачата да реши вратарската криза в тима. Бизнесменът преговаря от няколко дни с бившия страж на отбора Николай Михайлов за завръщането му в отбора. Това се случва за втори път, откакто предприемачът пое клуба през лятото на 2016 година. Сега стражът е пред подпис, който се очаква да стане факт до часове.  А босът на „сините“ е решен на още една стъпка – да върне легендата Димитър Иванков на „Герена“. Желанието на Русев е бившият капитан на 26-кратните шампиони да смени настоящия треньор на вратарите Валентин Захариев. 43-годишният Иванков има лиценз за тази длъжност. Проблемът обаче е, че не разполага с необходимия опит, тъй като откакто прекрати кариерата си през 2011 година не е работил в отбор. Това обаче не е от чак такова значение, защото бившият вратар има солиден стаж във футбола – ставал е три пъти шампион на България и веднъж на Турция. С „Кайзериспор“ пък спечели купата на страната. През 2010-та игра с „Бурсаспор“ в групите на Шампионската лига. Бе и на последния голям форум, на който България се класира – Евро 2004. Подобен ход със сигурност ще се хареса и на привържениците на тима, тъй като Иванков е техен голям любимец.  И докато Русев работи по двойния удар, Иванков и Михайлов направиха няколко индивидуални тренировки на базата на националния стадион в Бояна. Стражът е свободен агент, след като през лятото си тръгна от „Омония“ (Никозия).", "date": "2018.11.19", "title": " Треньорска рокада в „Левски“ заради вратарите, Михайлов пред подпис"}
{"url": "https://trud.bg/%d0%b8%d1%81%d0%ba%d0%b0%d1%82-%d0%b7%d0%b0%d0%b1%d1%80%d0%b0%d0%bd%d0%b0-%d0%bd%d0%b0-%d0%b8%d0%b2%d0%b0%d0%bd%d1%87%d0%b5%d0%b2%d0%b0-%d0%b8-%d0%bf%d0%b5%d1%82%d1%80%d0%be%d0%b2%d0%b0-%d0%b4%d0%b0/", "text": "Спецпрокуратурата е внесла искане да бъде наложена забрана за напускане на страната за отстранената кметица на „Младост” Десислава Иванчева и нейната бивша заместничка Биляна Петрова. Миналият петък двете бяха пуснати под домашен арест, но втората инстанция – апелативният спецсъд отмени незабавното изпълнение и останаха зад решетките. Днес обвинителите уточниха, че също са протестирали и срещу пускането под домашен арест на подсъдимия като посредник при получаване на подкупа Петко Дюлгеров. В случая обаче съдът е допуснал незабавно изпълнение на 25 октомври, а прокурорският протест е пратен на по-горната инстанция чак на 16 ноември. Предстои апелативният спецсъд да потвърди дали Дюлгеров остава с по-леката мярка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.19", "title": " Искат забрана на Иванчева и Петрова да напускат страната"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d1%80%d0%b5%d1%86%d0%b8%d0%b4%d0%b8%d0%b2%d0%b8%d1%81%d1%82-%d0%be%d1%82%d0%bf%d1%80%d0%b0%d0%b2%d1%8f%d0%bb-%d1%86%d0%b8%d0%bd%d0%b8%d0%b7/", "text": "По искане на Районна прокуратура –  Велико Търново е наложена мярка за неотклонение задържане под стража на 31-годишен рецидивист за хулиганство. Прокуратурата е привлякла Г. С. в качеството на обвиняем за това, че на 26 октомври в старата столица, извършил непристойни действия спрямо американска гражданка на 26 години. Преценено е, че от събраните до момента доказателства може да се направи обосновано предположение за авторството на деянието в лицето на обвиняемия и е налице опасност да се укрие или да извърши престъпление.  Разследването продължава под ръководството на Великотърновската районна прокуратура. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.19", "title": " Задържаха рецидивист, отправял цинизми към американка"}
{"url": "https://trud.bg/%d1%81%d0%b8%d0%b4%d0%b5%d1%80%d0%be%d0%b2-%d0%be%d0%b1%d1%81%d1%8a%d0%b4%d0%b8%d0%bb-%d1%81-%d0%bf%d1%80%d0%b5%d0%bc%d0%b8%d0%b5%d1%80%d0%b0-%d0%b1%d0%be%d1%80%d0%b8%d1%81%d0%be%d0%b2-%d0%bf%d1%80/", "text": "„С премиера разговаряхме, за да изчистим някои теми, които бяха медийно замърсени. Почувствах се отговорен да му обясня моето предложение към вицепремиера Красимир Каракачанов за неговата оставка“. Това написа председателят на ПГ на „Обединени патриоти“ и лидер на „Атака“ Волен Сидеров в официалната си страница във фейсбук. „Идеята ми е за заздравяване, а не за разрушаване на управляващата коалиция. Категорично искам да кажа, че моята идея не е за оттегляне на патриотите от управляващата коалиция, както манипулативно внушават евродепутатът Джамбазки и негови колеги. Целта е управлението да продължи с нови идеи и важни решения за българския народ, свързани със стандарт и доходи. Аз съм за стабилност и добро управление. Много е важно всеки от партньорите ми в „Обединени патриоти“ да надмогне егото си!“, допълва още той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.19", "title": " Сидеров обсъдил с премиера Борисов предложението за оставка на Каракачанов\t\t\t"}
{"url": "https://trud.bg/%d0%b3%d1%83%d0%b0%d1%80%d0%b4%d0%b8%d0%be%d0%bb%d0%b0-%d0%b2%d0%b8%d0%bd%d0%be%d0%b2%d0%b5%d0%bd-%d0%b7%d0%b0-%d0%ba%d1%80%d0%b8%d0%b7%d0%b0%d1%82%d0%b0-%d0%bd%d0%b0-%d0%b3%d0%b5%d1%80%d0%bc%d0%b0/", "text": "Бившият германски футболист и треньор Ханс Петер Бригел обвини мениджъра на „Манчестър Сити“ Пеп Гуардиола за срива на германския национален отбор. Легендата визира периода на каталунския специалист като наставник на „Байерн“ (Мюнхен) от 2013 до 2016-та година, когато баварците копираха тактиката на „Барселона“, известна като „тики-така“. „Вината е изцяло и само негова – каза Бригел. – Налагаше ни тезата, че за да спечелиш, е достатъчно да владееш топката в 75% от времето. Неговата философия промени манталитета на немските играчи. Сега се вижда, че не е бил прав. Във футбола резултатът е много по-важен от контрола върху играта. Франция го показа по ясен начин на Световното първенство. Явно той е единственият човек, който се интересува от времето на притежание на топката, а не от крайния резултат.“ В казаното има доза истина. В мачовете си през 2018 г. Бундестима винаги завършваха своите срещи с по-голям процент притежание на топката. Срещу Южна Корея на Мондиал 2018 в Русия играчите на Йоаким Льов достигнаха до впечатляващите 74% с топка в крака, но въпреки това паднаха с 0:2. Снимка: Facebook  ", "date": "2018.11.19", "title": " Гуардиола виновен за кризата на Германия"}
{"url": "https://trud.bg/%d1%85%d0%b0%d1%80%d1%87%d0%b8%d0%bc-%d0%bf%d0%be-20-%d0%b5%d0%b2%d1%80%d0%be-%d0%b7%d0%b0-%d1%80%d0%b8%d0%b1%d0%b0-%d0%bd%d0%b0-%d0%b3%d0%be%d0%b4%d0%b8%d0%bd%d0%b0/", "text": "Българинът харчи средно по 20 евро за риба и морски дарове на година, показват данните на Европейската обсерватория на пазара на продукти от риболов и аквакултура (EUMOFA). Това поставя страната ни на опашката в ЕС, като средно европеецът дава по 110 евро на година за такива продукти. Лидер е Португалия с 337 евро разходи на човек от домакинството. Средно българинът консумира по 7,4 кг морски храни на година, докато в Португалия например количеството е 57 кг. След нас в класацията са Румъния и Унгария. Общо домакинствата в ЕС са дали за риба и продукти от аквакултури 56,6 млрд. евро през 2017 г., което е връх от 15 години насам. И по този показател страната ни изостава с отделени 143 милиона евро през 2017 г. Все пак спрямо предходната година разходите за морски храни се увеличават с 5,9%.", "date": "2018.11.19", "title": " Харчим по 20 евро за риба на година"}
{"url": "https://trud.bg/2-%d0%bf%d1%8a%d1%82%d0%b8-%d0%bf%d0%be%d0%b2%d0%b5%d1%87%d0%b5-%d1%87%d1%83%d0%b6%d0%b4%d0%b5%d0%bd%d1%86%d0%b8-%d1%80%d0%b0%d0%b1%d0%be%d1%82%d1%8f%d1%82-%d1%83-%d0%bd%d0%b0%d1%81/", "text": "Над два пъти са се увеличили чуждите работници, които се трудят в България през 10-те месеца на тази година спрямо същия период на миналата. Общо 9719 чужденци от 40 държави са получили достъп до нашия пазар на труда, показват данни на Агенцията по заетостта, цитирани от БНР. За сравнение през 2017 г. техният брой е бил 4 161. Най-много разрешения за упражняване на трудова заетост са предоставени на граждани на Турция, Украйна, Сърбия, Македония, Молдова и Русия. Все още недостатъчно атрактивна в българските условия е т.нар. “синя карта” на ЕС за висококвалифицирани специалисти. За 10-те месеца те са 198, а за същия период на миналата година – 153-ма. “Всяка година губим от порядъка на 40-50 хил. души работна сила по демографски причини и поради нетната отрицателна миграция. Те няма как да бъдат компенсирани с 10 хил., при това огромното мнозинство от тях са сезонно заети”, коментира главният експерт в КНСБ Атанаска Тодорова.", "date": "2018.11.19", "title": " 2 пъти повече чужденци работят у нас\t\t\t"}
{"url": "https://trud.bg/%d0%b4%d0%b2%d0%b0-%d1%81%d0%bb%d0%b0%d0%b1%d0%b8-%d1%82%d1%80%d1%83%d1%81%d0%b0-%d1%81%d0%b0-%d1%80%d0%b5%d0%b3%d0%b8%d1%81%d1%82%d1%80%d0%b8%d1%80%d0%b0%d0%bd%d0%b8-%d0%bd%d0%b0-%d1%82%d0%b5%d1%80/", "text": "Два слаби труса са регистрирани на територията на община Самоков. Това сочи справка на сайта на Националния институт по геофизика, геодезия и география (НИГГГ) към Българската академия на науките (БАН). Първият трус е отчетен в 18.35 ч. Той е с магнитуд 2, 8 по Рихтер и с дълбочина 4, 6 км. Епицентърът му е в района на яз. „Искър“. Вторият трус е регистриран няколко минути по-късно – в 18.39 ч. Магнитудът му е 2,1 по Рихтер и е с дълбочина 13, 4 км. Епицентърът му е в района на самоковското село Горни Окол. © 2018 Всички права запазени. Забранява се възпроизвеждането изцяло или отчасти на материали и публикации без предварителното съгласие на Информационна агенция \"Фокус\"! АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.19", "title": " Два слаби труса са регистрирани на територията на община Самоков"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b6%d0%b5%d0%bb%d1%8f%d0%b7%d0%ba%d0%be%d0%b2-%d1%80%d0%b0%d0%b1%d0%be%d1%82%d0%b0%d1%82%d0%b0-%d0%bd%d0%b0-%d0%be%d0%bf%d0%be%d0%b7%d0%b8%d1%86/", "text": "Право на всеки е да протестира срещу политики, условия на живот и т.н. От една страна, това е изява на недоволство, от друга, това е поставяне на определени искания, коментира по повод протестите в страната транспортният министър Росен Желязков пред  Дали на властта й харесва да се протестира, разбира се, никоя власт не обича протести, освирквания, създаване на проблеми и затормозяване на обичайния ритъм на живот, обясни той. Според него хората не протестират толкова срещу последната година, а срещу неизпълнени очаквания и надежди от десетилетия насам. „Действията на правителството са целенасочени – по отношение на икономиката, растежът, запазването на финансовата тежест, въпреки говоренето, че има увеличаване на данъците, това е една дъвка, която в момента много упорито се дъвчи“, каза Желязков. Работата на опозицията е да борави със страховете на хората, заяви Желязков. „И това е част от правилата на играта. Работата на опозицията е да изгражда тези и да иска да събори управлението на момента, за да може тя да стане управление“, допълни той. „Целта не е да се събори правителството, целта е да се ерозира доверието в правителството. Всички си дават сметка, че избори преди европейските няма да има, но едно е да се влезе с подкопано доверие в кампания и избори за ЕП, друго е правителството да се стабилизира с действията, които предприема и извършва“, заяви транспортният министър. Той коментира и възможните сценарии за БДЖ. От една страна, Холдинг БДЖ, който е компания-майка на товарни и пътнически превози успя за тези години с помощта на държавата да погаси задължения към външни кредитори облигационери и банкови институции. Тоест няма в момента финансова тежест, която да пречи на дружестово да се развива, обясни Желязков. Когато обаче е отпаднала финансовата тежест се вижда, че индикаторите за ефективност не се променят, уточни още той. Желязков е категоричен, че в момента пред БДЖ има възможност за интензивно развитие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.19", "title": " Министър Желязков: Работата на опозицията е да борави със страховете на хората"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%b2%d0%be%d0%b4%d0%b8-%d0%b1%d0%b8%d0%b7%d0%bd%d0%b5%d1%81%d0%bc%d0%b5%d0%bd%d0%b8-%d0%b2-%d0%bc%d0%b0%d1%80%d0%be%d0%ba%d0%be/", "text": "В Казабланка ще се проведе икономически форум на предприемачите от двете страни През 2005 г. Сакскобургготски бе на посещение в Рабат Премиерът Бойко Борисов ще направи първото си официално посещение в Мароко на 29 и 30 ноември. Той ще бъде придружаван от бизнес делегация, става ясно от сайта на Изпълнителната агенция за насърчаване на малките и средни предприятия. Днес изтича срокът, в който представители на наши предприятия могат да заявят предварителен интерес към предстоящия двустранен форум на предприемачите, който ще се проведе на 30 ноември в Казабланка. Очаква се в делегацията да бъдат включени представители на български предприятия от следните сфери на икономиката: информационни и комуникационни технологии, машини и оборудване за селското стопанство и хранително-вкусовата промишленост, електроника и електротехника, строителство и инженерингови проекти, възобновяеми енергийни източници и енергийна ефективност и др. Борисов получи покана от краля на Мароко в средата на септември. Тя бе отправена от министъра на външните работи на Кралство Мароко Насер Бурита, който бе на официално посещение в България. По време на посещението си в Рабат премиерът ще се срещне с министър-председателя на Мароко Саадедин Отмани, както и с шефовете на горната и долната камари на парламента. През март 2005 г. Симеон Сакскобургготски бе на официално посещение в Мароко и оттогава такова не е имало. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.19", "title": " Борисов води бизнесмени в Мароко\t\t\t"}
{"url": "https://trud.bg/%d1%81%d0%be%d1%84%d0%b8%d0%b9%d1%81%d0%ba%d0%b8%d1%8f%d1%82-%d1%80%d0%b0%d0%b9%d0%be%d0%bd%d0%b5%d0%bd-%d1%81%d1%8a%d0%b4-%d0%b5-%d0%bf%d0%be%d1%82%d0%b2%d1%8a%d1%80%d0%b4%d0%b8%d0%bb-%d0%bd%d0%b0/", "text": "Съдия Ангел Павлов от Софийския районен съд (СРС) е потвърдил наложената от Сметната палата глоба в размер на 1000 лв. за неподадената от председателя на Върховния касационен съд (ВКС) Лозан Панов имуществена декларация за 2016 г., съобщи  . Решението все още не е публикувано на сайта на съда, тъй като е в процес на заличаване на личните данни. В началото на 2018 г. председателят на Сметната палата Цветан Цветков издаде наказателно постановление срещу Лозан Йорданов Панов за неизпълнение на законовото изискване да декларира имущественото си състояние за 2016 г., като крайният срок за това е изтекъл на 30 април 2017 г. В тази връзка на Панов бе наложено административно наказание, изразяващо се в глоба в размер на 1000 лв. Постановлението незабавно бе обжалвано пред Софийския районен съд. Преди да му бъде наложена глобата от 1000 лв., Сметната палата, която се вля в Комисията за противодействие на корупцията и за отнемане на незаконно придобитото имущество (КПКОНПИ), е опитала многократно да обясни на Панов изискването на Закона за публичност на имуществото на властимащите. От материалите по делото се разбира, че поради бездействие председателят на ВКС е нарушил чл. 4, ал. 1, т. 2 във връзка с чл. 4, ал. 4 от ЗПИЛЗВДДД, за което носи административно-наказателна отговорност. Панов възрази пред Сметната палата, като се е позовал на промените в Закона за съдебната власт, с които от 2017 г. магистратите вече се отчитат пред Инспектората към ВСС. За членовете на ВСС, какъвто по право се явява и Лозан Панов, обаче е продължило да важи изискването за деклариране на имуществото и пред Публичния регистър на Сметната палата. Оказва се, че от всички членове на Висшия съдебен съвет, към 30 април миналата година, Панов е единственият, който не е спазил задължението да се отчете едновременно пред ИВСС и пред Сметната палата. Той е отказал да направи това и след като е бил надлежно сезиран за пропуска от Сметната палата. Този отказ на председателя на ВКС да спази закона доведе и до проверка на Националната агенция за приходите (НАП), която установи несъответсвие между реалните доходи и декларираното от страна на Панов за над 100 000 лв. Вследствие на това от приходната агенция са изпратили резултатите от ревизията на КПКОНПИ, която по надлежния ред призова председателя на ВКС да даде обяснения за установеното несъответствие. Той обаче се укри от антикорупционната комисия и категорично отказа да обясни устовения от НАП недеклариран доход. Очакванията са, че Лозан Панов ще атакува глобата на Сметната палата и пред въззивната съдебна инстанция.", "date": "2018.11.19", "title": " Софийският районен съд е потвърдил наложената от Сметната палата глоба от 1000 лв. за Лозан Панов"}
{"url": "https://trud.bg/%d0%bc%d0%be%d1%81%d0%ba%d0%b2%d0%b0-%d0%bf%d1%83%d1%81%d0%bd%d0%b0-%d0%ba%d0%b0%d0%b4%d1%80%d0%b8-%d0%be%d1%82-%d0%bf%d0%be%d0%bb%d0%b5%d1%82-%d0%bd%d0%b0-%d0%bd%d0%be%d0%b2%d0%b8%d1%8f-%d1%81%d1%83/", "text": "Министерството на отбраната на Русия публикува уникални кадри от полет на новия изтребител от пето поколение Су-57 в Сирия. Полетите са проведени за потвръждение на заявените възможности на новия самолет в условията на реална бойна обстановка. В хода им на практика бяха проверени техническите характеристики на изтребителя, работата на всички бордови системи, включително оръжейната система, в условията на висока температура и други фактори, отбелязват от военното ведомство. Екипажите на Су-57 са изпълнили повече от 10 полета в Сирия. От Министерство на отбраната допълват, че новият изтребител е предназначен за унищожение на всички видове въздушни, наземни и водни цели. Съчетанието на висока маневреност и свръхманевреност с възможността за изпълнение на свръхзвуков полет, а също така и наличието на съвременно бордово оборудване, осигуряват на Су-57 високо ниво на ефективност и превъзходство над противника, пишат от от руското военно ведомство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.19", "title": " Москва пусна кадри от полет на новия Су-57 над Сирия (ВИДЕО)"}
{"url": "https://trud.bg/%d0%bf%d1%8a%d1%82%d0%bd%d0%b8%d1%87%d0%b5%d1%81%d0%ba%d0%b8-%d0%b2%d0%bb%d0%b0%d0%ba-%d0%b4%d0%b5%d1%80%d0%b0%d0%b9%d0%bb%d0%b8%d1%80%d0%b0-%d0%ba%d1%80%d0%b0%d0%b9-%d0%b1%d0%bb%d0%b0%d0%b3%d0%be/", "text": "Пътнически влак е дерайлирал край село Черниче, пострадал е машинистът. Това съобщи Йорданка Шаркова, говорител на Областна дирекция на МВР-Благоевград, цитирана от „Фокус“. До инцидента се е стигнало заради паднали камъни на релсите, поради което локомотивът се е наклонил. Влакът се е движел в посока София. Към момента не е ясно какво е състоянието на пострадалия машинист. Няма данни за други ранени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.19", "title": " Пътнически влак дерайлира край благоевградското село Черниче\t\t\t"}
{"url": "https://trud.bg/%d1%82%d0%b0%d0%b5%d0%ba%d1%83%d0%be%d0%bd%d0%b4%d0%b8%d1%81%d1%82%d0%ba%d0%b0-%d1%81%d1%8a%d0%b4%d0%b8%d0%b9%d1%81%d1%82%d0%b2%d0%b0-%d0%bd%d0%be-%d0%b8-%d0%bf%d0%b5%d1%87%d0%b5%d0%bb%d0%b8-%d0%bd/", "text": "Таекуондистката Емилия Тасева демонстрира отлично носене на „две дини под една мишница“. На турнира за купата на корейския посланик тя ликува при жените в кат. до 57 кг, с което спечели 119-ия си медал в кариерата. И досега има 38 златни отличия. А когато приключи с боевете шампионката влезе в ролята на съдия. До края на годината спортният талант на „Еврофутбол“ ще участва на още две състезания. Същевременно други трима плувци, подпомогнати от букмейкъра, се представиха на висота на турнира „Пловдив“. Диана Петкова, Светлозар Николов и Иван Алмаджиев спечелиха общо 16 златни и 2 сребърни медала.", "date": "2018.11.19", "title": " Таекуондистка съдийства, но и печели на татамито"}
{"url": "https://trud.bg/%d0%ba%d0%b0%d1%80%d0%bb%d1%81%d0%b5%d0%bd-%d1%81%d0%b5-%d0%ba%d0%be%d1%81%d0%b8-%d0%b8%d0%b3%d1%80%d0%b0%d1%8f-%d0%bc%d0%b5%d0%ba%d0%be/", "text": "Световният шампион по шахмат Магнус Карлсен  (Норвегия)  вече губи търпение, след като и седмата партия от мача за титлата с Фабиано Каруана  ( САЩ )  в Лондон завърши реми. С черните фигури претендентът сюрпризира шампиона с нестандартен 10-и ход в Дамски гамбит и на практика унищожи плановете му за победа. „ Знаех, че този ход съществува, но бях изненадан, че той го предприе – призна Карлсен. – Все пак имах предостатъчно опции да продължа успешно партията. Със сигурност имах шансове за победа, но играх прекалено меко. В тази позиция белите разполагаха с възможност за нещо повече, но може би аз не повярвах достатъчно в това.“ Така резултатът в мача стана 3,5:3,5 точки преди осмата партия, завършила късно снощи, в която Каруана имаше белите фигури.", "date": "2018.11.19", "title": " Карлсен се коси: Играя меко"}
{"url": "https://trud.bg/%d1%81%d0%be%d0%ba%d0%be%d0%bb%d0%be%d0%b2-%d0%bd%d0%b0%d0%b9-%d0%b4%d0%be%d0%b1%d1%8a%d1%80-%d0%b7%d0%b0-%d1%83%d1%81%d0%bf%d0%b5%d1%85-%d0%bd%d0%b0-%d0%bb%d1%83%d0%b1%d0%b5/", "text": "Цветан Соколов показа, че вече напълно е забравил травмата, която го извади от световното първенство по волейбол у нас. Българският диагонал бе избран за най-полезен играч при победата на своя „Кучине Лубе“  (Чивитанова) с 3:2 (-21, 29, 20, -25, 9) в гостуването на „Азимут“ (Модена) в 8-ия кръг на италианската Серия „А1“. Соколов заби 22 точки, колкото и кубинецът Йоанди Леал, а за домакините с 28 т. се отчете Иван Зайцев. Така „Лубе“ излезе на второ място в класирането с 21 пункта след 8 победи и 1 загуба. Много силен мач изнесе и капитанът на българския национален отбор Виктор Йосифов за „Веро Волей“  ( Монца ).  Центърът направи невероятните 8 блока и реализира общо 14 точки при 64% ефективност в атака, но тимът му загуби с 1: 3   ( -21, 17, -23, -23 )  от  “Глобо Банка Пополаре Дел Фрузинате” (Сора)  у дома.", "date": "2018.11.19", "title": " Соколов най-добър за успех на „Лубе“"}
