{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%be%d1%81%d1%82%d0%b0%d0%b2%d0%b0-%d0%bd%d0%b0/", "text": "Днес е един хубав ден, изключително важен за българо-американските отношения. Стратегически за следващите поне 10 години. Бяха набелязани действия, които оставят България на картата на газоразпределителната система на Европа, заяви премиерът Бойко Борисов на брифинг на летище София след връщането си от церемонията по откриването на Турски поток в Истанбул. След като президентът Тръмп разпореди за падането на визите за България, вече се работи активно по това в Държавния департамент, добави Борисов. Днес в Турция пуснаха тяхната част от „Турски поток“, нещо за което се говореше навремето, че нямат ресурс, но те си го направиха, напомни премиерът. Президентът Вучич на двустранната ни среща каза, че и на сръбска територия ще го наричат Балкански поток. По този поток ще тече газ в зависимост от това къде цената на газа е най-ниска. Ще можем по нашите газови магистрали да превозваме и да взимаме транзитни такси, заяви Борисов. А за това защо на тези среща на държавни глави са поканили един малък премиер като мен, оставям да коментират анализаторите, които ме анализират от сутрин до вечер. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tПремиерът Борисов: България остава на картата на газоразпределителната система на Европа\t\t\t"}
{"url": "https://trud.bg/%d0%b2%d0%b4%d0%b8%d0%b3%d0%b0%d1%82-%d1%82%d1%80%d0%be%d0%b9%d0%bd%d0%be-%d1%82%d0%b0%d1%80%d0%b8%d1%84%d0%b0%d1%82%d0%b0-%d0%b7%d0%b0-%d0%bf%d0%be%d0%b2%d0%b8%d0%ba%d0%b2%d0%b0%d0%bd%d0%b5-%d0%bd/", "text": "В София тя може да стане от 2,31 до 3,90 лева, при 0,77 – 1,30 лв. сега Таксата за повикване на такси да се увеличи три пъти. Това са предложили от транспортния бранш на среща с ресорния министър Росен Желязков. В момента според Наредба 34 за таксиметровите превози таксата за повикване може да бъде в размер от минималната цена за километър за даден град до максималната такава. Това поясни пред “Труд” Емил Игнатов от Националния съюз на таксиметровите превозвачи. Сега от бранша искат таксата да стане от три пъти минималната до три пъти максималната тарифа за пробег. Така например в София общината е решила минималната цена на километър да е 0,77 лева, а максималната – 1,30 лева през деня. А компаниите са определили таксата си за повикване между тези две суми. Ако новото предложение бъде прието, столичани ще плащат за услугата между 2,31 лева и 3,90 лв. в зависимост каква тарифа изберат отделните таксиметрови фирми, поясни Игнатов. Според него това е начинът да се избегне повишаване на тарифите на километър. Последните години има бум на повиквания за къси курсове. Те обаче не са рентабилни за шофьора, а в същото време компаниите не могат да изпълнят курсовете на редовни клиенти. С по-високата цена за повикване този проблем ще бъде решен, коментира той. Освен за повикване браншът иска тройно да се повиши и цената за престой, която се определя по същия начин като тази за повикване. От министерство на транспорта са предложили повишаване на тарифите за повикване, като първите два километра са безплатни за клиента. Според Игнатов обаче това е трудно приложимо, защото изисква промени във фискалните устройства в такситата. От своя страна Румен Крумов, председател на Националния съюз на превозвачите напомни, че тарифите на километър в София не са променяни от години. В сряда предстои нова среща на работната група в министерството на транспорта и разговорите ще продължат. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tВдигат тройно тарифата за повикване на такси\t\t\t"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%80%d1%8a%d0%bc%d0%bf-%d0%b8%d1%80%d0%b0%d0%bd-%d0%b5-%d0%b2%d0%be%d0%b4%d0%b5%d1%89-%d1%81%d0%bf%d0%be%d0%bd%d1%81%d0%be%d1%80-%d0%bd%d0%b0-%d1%82%d0%b5/", "text": "„Докато съм президент на САЩ, няма да позволя Иран да има ядрено оръжие. Американският народ трябва да бъде щастлив, няма ранени американци при атаките”. Това заяви президентът Доналд Тръмп на пресконференция в Белия дом. Това е първото му изказване, след като тази сутрин Техеран атакува американски военни бази в Ирак. „Всичките войници са в безопасност и има само минимални щети на военните бази”, каза Тръмп, като така отхвърли твърденията на Иран, че има десетки загинали американски войници. „Силите ни са готови на всичко. От 1979 държавите толерират поведението на Иран. Страната е водещ спонсор на тероризма и се опитва да направи ядрени оръжия, които заплашват цивилизования свят. Няма да разрешим това да се случи”, каза Тръмп. Той допълни, че налага нови мощни санкции срещу Иран, докато старанат не промени унищожителното си поведение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tДоналд Тръмп: Иран е водещ спонсор на тероризма\t\t\t"}
{"url": "https://trud.bg/%d0%bd%d0%be%d0%b2-%d1%81%d0%be%d1%84%d1%82%d1%83%d0%b5%d1%80-%d0%bd%d0%b0-%d0%ba%d0%be%d0%bc%d0%bf%d1%8e%d1%82%d1%8a%d1%80%d0%b0-%d0%b7%d0%b0-%d0%b5%d0%bb%d0%b5%d0%ba%d1%82%d1%80%d0%be%d0%bd%d0%bd/", "text": "С Windows 7 може да има проблеми Използвайте последна версия на браузъра По-високи изисквания за сигурност в интернет налагат всички граждани и фирми, които ползват електронните услуги на НАП, да актуализират браузъра си (софтуера за разглеждане на информация в интернет), като инсталират на компютъра последната му версия. За повишаване на сигурността в обмена на данни между приходната агенция и клиентите и допълнителна защита на информацията от 17 февруари 2020 г. всички електронни услуги, предоставяни от Националната агенция за приходите, ще бъдат достъпни само, чрез използването на криптографски транспортен протокол, версия 1.2 (TLSv1.2.). Този протокол се поддържа от новите версии на най-популярните браузъри, но невинаги се поддържа от по-стари версии на браузъри и операционни системи. За безпроблемно използване на е-услугите на НАП след 17 февруари са необходими: компютър с операционна система, която е в поддръжка от производителя, с коректно инсталиран софтуер за работа с електронен подпис – Windows 8; 8.1 (преустановена стандартна поддръжка на 9 януари 2018 г. с налична разширена поддръжка до 10 януари 2023 г.); Windows 10 (32bit и 64bit), Linux (32bit и 64bit) или OSX (64bit); Web браузър: Internet Explorer/Edge, Google Chrome или Mozilla Firefox в актуални версии, поддържащи TLS 1.2; Java, версия 8. х. Старият Windows XP не се поддържа от производителя от доста години и затова последните версии на браузърите може да не тръгнат на него. На 14 януари 2020 г. Microsoft спира поддръжката и на Windows 7, което означава, че всеки компютър с нея ще продължи да работи, но ще стане по-уязвим към рисковете за сигурността и различни вируси, защото вече няма да получавате актуализации на софтуера. На Windows 7 може да бъдат инсталирани последните версии на браузърите, което ще позволи ползването на електронните услуги на НАП. Но не са изключени и някакви затруднения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tНов софтуер на компютъра за електронните услуги на НАП\t\t\t"}
{"url": "https://trud.bg/2019-%d0%b3%d0%be%d0%b4%d0%b8%d0%bd%d0%b0-%d0%b5-%d0%b2%d1%82%d0%be%d1%80%d0%b0%d1%82%d0%b0-%d0%bd%d0%b0%d0%b9-%d0%b3%d0%be%d1%80%d0%b5%d1%89%d0%b0-%d1%80%d0%b5%d0%b3%d0%b8%d1%81%d1%82%d1%80%d0%b8/", "text": "2019 година е втората най-топла, регистрирана някога, оповести Европейската служба за климатичните промени „Коперник“, цитирана от Франс прес. С 2019 г. приключва най-топлото десетилетие. Изминалата година е на второ място, като е изпреварена само с 0,04 градуса Целзий от 2016 г. – най-топлата година, белязана от феномена Ел Ниньо. Според данни на НАСА, през 2016 г. изключителната интензивност на Ел Ниньо е повишила глобалните температури с 0,2 градуса Целзий. Последната петилетка е най-топлата, като живачният стълб е надхвърлил с 1,1-1,2 градуса Целзий температурите през прединдустриалната епоха, уточниха от службата. Десетилетието от 2010 г. до 2019 г. е най-топлото, откакто службата събира данни за температурните промени. През 2019 г. температурата е надхвърлила с 0,6 градуса Целзий средните стойности за периода 1981 – 2010 г. От службата потвърдиха, че концентрацията на въглероден диоксид в атмосферата е продължила да се увеличава през 2019 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\t2019 година е втората най-гореща, регистрирана някога\t\t\t"}
{"url": "https://trud.bg/2-9-%d1%82%d0%b5-%d1%82%d0%be%d0%bd%d0%b0-%d0%b1%d0%be%d0%bb%d0%bd%d0%b8%d1%87%d0%bd%d0%b8-%d0%be%d1%82%d0%bf%d0%b0%d0%b4%d1%8a%d1%86%d0%b8-%d1%81%d0%b5-%d0%be%d0%ba%d0%b0%d0%b7%d0%b0%d1%85%d0%b0/", "text": "2.9-те тона медицински отпадъци, които според БСП са внесени у нас през последните години, са суровина за миещи препарати, превозвана като еднократна пратка от Турция към Полша през България – това уточниха от агенция „Митници“. В официалната информация, разпространена от ведомството, се казва, че камионът се е запалил край Шумен на 16 септември 2018 година и това, което е останало от стоката след пожара, трябвало да бъде унищожено у нас. Според българските закони, за да стане това, е необходимо да се оформи като внос. За целта стоката е класифицирана като „други отпадъчни продукти от химическата или свързани с нея промишлености, неупоменати нито включени другаде; битови отпадъци; утайки от отпадъчни води; други отпадъци“. По-рано днес   От МОСВ бяха категорични, че внос на медицински отпадъци в България не е позволяван. Сега това се потвърждава и от Агенция „Митници“, след чието съобщение се оказва, че БСП са недоразрбали за какво става дума. Ето целият отговор на Агенция „Митници“, изпратен до медиите: По повод спекулативни изявления в публичното пространство относно „внос на болнични отпадъци от трети страни“, които се базират на писмен отговор на министър Владислав Горанов на въпрос на депутатите от ПГ „БСП за България“ Георги Стоилов и Иван Иванов, достъпен на сайта на Народното събрание на адрес: https://parliament.bg/pub/PK/363460954-06-911.pdf, Агенция „Митници“ предоставя следната информация: Изложената в отговора информация се отнася до вноса от трети страни (страни извън Европейския съюз) и е извлечена от масивите на Агенция „Митници“. Цитираните в отговора 2,9 т. „болнични отпадъци и отпадъци от фармацевтични производства в т.ч. утайки и мицели“ попадат в код по КН 3825 69 00 – „Други отпадъчни продукти от химическата или свързани с нея промишлености, неупоменати нито включени другаде; битови отпадъци; утайки от отпадъчни води; други отпадъци…“. Цитираното количество представлява една пратка с повърхностноактивно вещество (суровина за миещи препарати), която при инцидент по време на транзитен превоз е погинала. Стоката е превозвана на 16.09.2018 г. като част от групажен товар от Турция до Полша транзитно през България. По време на движение на пътя между Смядово и Шумен, поради техническа неизправност, в ремаркето на камиона възниква пожар и в резултат стоката е обгоряла. Погиването на стоката е установено от компетентните органи Митническо бюро Шумен, РС ПБЗН – Велики Преслав и РИОСВ-Шумен. Въз основа на митническото законодателство погинала транзитна стока следва да бъде оформена като внос, което е и направено в Митническо бюро Шумен. Тъй като след пожара стоката е неизползваема, тя представлява отпадък, класиран под код по КН 3825 69 00. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\t2.9-те тона болнични отпадъци се оказаха миещи препарати\t\t\t"}
{"url": "https://trud.bg/%d0%b1%d0%b8%d0%b7%d0%bd%d0%b5%d1%81%d0%bc%d0%b5%d0%bd%d1%8a%d1%82-%d0%b2%d0%b0%d0%bb%d0%b5%d0%bd%d1%82%d0%b8%d0%bd-%d0%b7%d0%bb%d0%b0%d1%82%d0%b5%d0%b2-%d0%bf%d1%80%d0%b5%d0%b4-%d0%b1%d0%b8-%d1%82/", "text": "На територията на Ботевград действа организирана престъпна група още от 2016 г., която печели от водата на града. Всичко това става със знанието, съдействието или бездействието на кмета на Ботевград Иван Гавалюгов. В Ботевград пият непречистена вода от язовир Бебреш, която е и опасна за здравето на хората, става ясно от документи, които бяха показани от бизнесмена Валентин Златев, син на собственика на мини водноелектрическата централа (МВЕЦ) “Бебреш” – Васил Златев. Валентин Златев разкри пред “Би Ти Ви” подробности за незаконното използване на водата от язовира в отговор на обвинения на кмета Гавалюгов, че има проблеми с водоснабдяването заради МВЕЦ “Бебреш”. Проверка на служители на “Напоителни системи” АД обаче категорично установи, че МВЕЦ “Бебреш” не работи от 25 септември 2018 г. Допълнително проучване на вестник “Труд” установи, че целта на кмета Иван Гавалюгов е да легитимира и узакони източването на вода от язовир Бебреш, която не е годна за питейни нужди, да си осигури 20 млн. лв. от държавата за ремонт на ВиК-мрежата в града и в крайна сметка нищо чудно да стане и член на ГЕРБ. – Г-н Златев, откога не работи ВЕЦ-ът? И кога за последно е работил? \n– Г-н Хекимян, позволете ми да направя едно уточнение преди да започнем конкретния разговор. Искам да заявя, че тук съм в качеството си на гражданин и ще изразявам единствено и само моята позиция. Ще ви помоля да се върнем малко назад във времето и да се върнем на предисторията на този въпрос. Ако не се бъркам, вие бяхте с екип през 2016 г. в Ботевград, изследвайки отново две твърдения на кмета на Ботевград, който твърдеше, че тръба свързва язовир “Бебреш” с язовир “Правец” и водата на “Бебреш” изтича в “Правец”. Второто му твърдение беше подобно на това, което той в момента разпространява в националните медии, и в собствените си медии в Ботевград, че ВЕЦ “Бебреш” е една или основна причина за отсъствието на вода в язовир “Бебреш”. Аз мисля, че вие тогава ясно установихте, че такава тръба няма, и че ВЕЦ-ът работи съгласно издадените му разрешения. Няма да коментирам въобще дали органите в Република България са ги издали правилно или не. ВЕЦ-ът работи съгласно всички закони на Република България. – Чухме, че кметът има съображения за това, че Напоителни системи са имали нещо против и сякаш разрешението за този ВЕЦ е дошло някъде отгоре, така ли е? \n– Аз не знам за нито един ВЕЦ в България, как отгоре може да дойде разрешение, защото Законът за водите ясно и точно регламентира процедурата, по която един ВЕЦ получава разрешение. Това са абсолютно голословни твърдения на г-н Гавалюгов. Странно защо в дните преди Нова година, г-н Гавалюгов отново разпространи новината, че видите ли, Ботевград отново е застрашен от водна криза и отново, че има тръба, която източва язовира, и че има ВЕЦ, който го източва. С присъщата си бързина на реакция, премиерът Борисов назначи специална комисия по този повод и на 30 декември тази комисия беше в региона. По безспорен начин тази комисия установи, че нито има такава тръба към язовир “Правец”, и че ВЕЦ-ът през почти последните две години не е работил. Работил е единствено и само в периода от 20 до 28 май 2019 г., като е изразходвал 382 хил. куб. м вода, и от 18 до 24 юни 2019 г. е изразходвал 749 хил., или общо 861 хил. куб. м вода. Това е констатирано и в документите на комисията на Напоителни системи, мога да ви ги предоставя. Ето го доклада на Напоителни системи, който дословно казва “неподходящ момент”. Фактът е, че нито в юни, юли, август, септември и ноември не е настъпила криза с водата, значи тези 800 хил. куб. м вода не са били значими и са могли да си ги позволят. Нещо повече, на фона на 15-милионния обем на язовира, тези 800 хил. куб. м са абсолютно незначими. – Защо тогава кметът Гавалюгов казва, че остарялата ВиК мрежа и ВЕЦ-ът, който изразходва част от водата, са част от причините Ботевград да остане без питейна вода? \n– Това е интересен въпрос. Наистина защо господин кметът прави това нещо? Аз бих посочил три причини. Най-лесната и малка причина е разбирането на г-н Гавалюгов, че борейки се с богатите и успелите, той печели народната любов. Тъжно е, може и така да е, но това е негово разбиране. Втората причина, която мисля, че е значима в случая – оказва се, че в същото това време Върховният административен съд е отстранил кмета Гавалюгов от длъжност по искане на Комисията за конфликт на интереси и отнемане на незаконно придобито имущество при явно констатиран конфликт на интереси при господин кмета Гавалюгов. Естествено, че в такъв момент е много по-лесно да обясняваш кой е лошият и да отклоняваш вниманието в една посока, която и Комисията вече установи, че няма такъв факт, отколкото да обясняваш какви си ги свършил. Аз ще ви покажа документите. – Комисията установява, че в момента няма вода, която да се подава към ВЕЦ “Бебреш”. \n– ВЕЦ “Бебреш” не работи от 15 месеца. – Защо не работи? \n– ВЕЦ “Бебреш” не работи през последните 15 месеца, именно поради факта, че в язовир “Бебреш” няма достатъчно вода. Големият въпрос е къде е водата. – Само да уточним още малко детайли за собствеността. Фирмата е “Агроинженеринг”, нали така, която притежава ВЕЦ-а? \n– Тя е дъщерна на “Агрохолд”, която е собственост на моя баща. Но нека се върнем към съществените причини, г-н Хекимян, защото големият въпрос, на който трябва да отговорим е защо въобще вода от язовир “Бебреш” се ползва за пиене в Ботевград и къде е водата на язовир “Бебреш”? Върховният административен съд отстранява господин кмета от длъжност поради причини, аз ще ви покажа документи, предполагам, че не са само те, не съм виждал решението на съда. Заповед на община Ботевград, където бизнесменът Иван Гавалюгов пише на кмета Иван Гавалюгов да отмени акт на предишния кмет на община Ботевград, с който фирмата “Атлантис нет” ЕООД се задължава да премахне незаконно построената въздушна кабелна интернет мрежа в града. Кметът Иван Гавалюгов на основания молбата на бизнесмена Иван Гавалюгов подписва заповед и премахва този акт. Такива имам 5 заповеди в момента. Ще ви ги предоставя всичките документи. – Пет заповеди, казвате, по молба на бизнесмена Иван Гавалюгов, разписани от кмета Иван Гавалюгов. \n– Точно така. – Това се случва в моментът, в който той става кмет през 2015 г.? \n– Точно така, през 2015 г. Това са издадени заповеди, на основанието, на което съдът е отстранил г-н Гавалюгов от длъжност кмет. – Общинската избирателна комисия каза в края на годината, че няма основание кметът да бъде отстранен. \n– Това също е нещо, което е интересно от правна гледна точка, аз мисля, че е безпрецедентно. Когато общинска комисия си позволява да коментира решение на съда, което е окончателно, но да не влизаме в юридически детайл. Ето ви още красноречив пример за конфликт на интереси. Аз си мисля, че това също е част от основанията на Върховния административен съд. Община Ботевград в лицето на кмета Гавалюгов плаща на съдружника на г-н Гавалюгов, собственик на местната телевизия 25 хил. лв., за да отразява дейността на кмета Гавалюгов. Когато г-н Гавалюгов се бори със злите и лошите, обича да споменава думата олигарх. Гавалюгов е пример за олигарх, защото ако отворим тълковните речници и видим определението на тази дума, ще видим, че г-н Гавалюков е един от крупните или може би най-крупният бизнесмен в общината. Г-н Гавалюгов разполага със средствата за масова информация в общината и г-н Гавалюгов притежава цялата власт в община Ботевград, която използва в полза на своя бизнес. Това е христоматиен пример за олигарх. Нека го наречем олигархче, мащабът на Ботевград не е толкова голям. Да се върнем към въпроса къде е водата на язовир “Бебреш”. Г-н Гавалюгов държи да отклони въпроса къде е водата на язовир “Бебреш” и да покаже кои са лошите, които са откраднали тази вода. Аз съм израснал в Ботевград, живял съм там, пил съм винаги вода от крана на чешмата и никога нямам спомен в Ботевград да е имало проблем с водата в моето детство. Нещо повече, тази вода е била с прекрасни вкусови качества. Какво се случи в последните години, така че Ботевград остана без вода и пие най-мръсната и най-вредната вода в страната. Исторически Ботевград е лицензиран да добива вода за ползване от 28 източника – 23 сондажа и 5 водохващания. – Язовир “Бебреш” сред тях ли е? \n– Не. Държавата е построила за около 12 млн. лв. осем пречиствателни станции. В момента нито един от тези 23 сондажа и 5 водохващания не работи. И някак много странно язовир “Бебреш” се оказал единственият източник за вода на Ботевград. Язовир “Бебреш” е построен през 1987 г. с единствената цел за промишлени и напоителни нужди. Не за питейни, не е лицензиран и никога никой не е издавал разрешение. – Язовирът сега се използва за питейни нужди. \n– Това е големият въпрос, който ви моля г-н Хекимян, да задавате. Какво се е случило, кой кога е решил да унищожи 28-те източника на водохващане за Ботевград, лицензирани от държавата. – Откога се водохваща от язовир “Бебреш” и кой е разрешил това? \n– Това е големият въпрос. Аз не намерих нищо, което да обяснява защо е спряна работата на лицензираните водохващания и кой, кога е подписал документ, разрешаващ язовир “Бебреш” да бъде единственият водоизточник за община Ботевград. – Опасна ли е водата за жителите на Ботевград, след като той не е бил предназначен за питейни нужди? \n– Нещо повече. Басейнова дирекция сезира Районната прокуратура в Ботевград и не еднократно, като казва, че водата от язовир “Бебреш” се подава към населението на Ботевград без да бъде пречиствана дори и, че това е престъпление по Наказателния кодекс. – От кога са тези предупреждения? \n– Това се случва много пъти в годините, последният път е в 27 юни 2019 г. Ето го документа, ще ви го оставя. – Кой е отговорен за това да има хващания от язовир “Бебреш”? И къде са тези хващания? По какъв начин водата от язовира стига до Ботевград? \n– Хайде да започнем да разсъждаваме. По какъв начин може да бъде иззета за Ботевград вода от язовир “Бебреш”. Аз ще се опитам да ви покажа таблица, която се съмнявам дали много ясно ще може да се види на екран, която показва схемата, по която може да бъде получена вода от Ботевград от язовир “Бебреш”. Ето я стената на язовир “Бебреш”, ето я тръбата ФИ 1200, която върви за напояване. С пунктираната линия е обозначена тръба 426, която излиза от язовир “Бебреш”, само при аварийни нужди, отива на пречиствателна станция “Диканица”, и от пречиствателна станция “Диканица” пречистена би могла да влезне в системата за водоснабдяване на Ботевград. Тази тръба никога не е работила. Този водопровод на тази тръба никога не е работил. Нещо повече, няколко пъти умишлено при поставянето му от Напоителни системи е чупен, последният път беше взривен. Ако вие си спомняте разследващата журналистка Валя Ахчиева отиде и влезе в шахтата долу, за да покаже взрива на линейния водомер. Нека да погледнем какво се е случвало в годините. – Знаем, че имате много документи, но разкажете ни накратко какво се случва с язовир “Бебреш”. \n– През 2016 г. е констатирано, че тръбата, по която Ботевград може да получава вода, не функционира, и че това се осъществява от 8 нелегални врязвания в тази тръба – байпасни връзки между тръбата за напояване, която никой не отчита колко вода има в нея и системата за водоснабдяване на Ботевград. През 2017 г. това е констатирано отново. 2019 г. също е констатирано това, но забележете, водоснабдяването на населението на община Ботевград става директно от тръбопроводите на напоителна система “Ботевград”, без пречистване на водата. За целта са изградени вече 17 незаконни байпасни връзки с нашите тръбопроводи. По този начин водовземането е в разрез с разрешителното и не дава възможност на Напоителни системи да упражнява какъвто и да е контрол на водовземането на язовира. Какво значи това, г-н Хекимян – Ботевград ползва вода, за която трябва да плати нещо. Четири години ВиК “Бебреш” не е имало никакъв договор с Напоителни системи, което значи, че не е плащало никакви пари. След вашата намеса през 2016 г. ВиК “Бебреш” подписва за 2,5 млн. лв. договор с Напоителни системи. Това значи, че ВиК “Бебреш”, ботевградското дружество, дължи на държавата в лицето на Напоителни системи вода само за 2,5 млн., колкото фигурират в договора. – Това означава, че има скрити пари, така ли? \n– Какво казва кметът Гавалюгов, какво казва и Напоителни системи… – Вие с кмета Гавалюгов говорите ли си? \n– Аз ви казах, аз съм го виждал само два пъти този човек на живо. По тази причина са смешни твърденията, че съм оказал натиск. Винаги съм го виждал на обществени места, в присъствието на други хора. Първият път, когато го избраха, първият мандат кмет, формално съм му честитил. Вторият път на 50-я ми рожден ден от уважение бях поканил кметовете на Ботевград, Етрополе и Правец. Това са единствените ми контакти. – Добре, той обаче откъде има информация, че за въпросния ВЕЦ “Бебреш” вие сте получили разрешение някъде отгоре, че не е бил построен на удачно място? \n– Питайте него, на такива глупости не мога да отговарям. Нито знам в неговата глава какво означава “отгоре”, нито има такава ситуация. Вие имате възможността да му зададете въпроси. Аз ще ви помоля да му зададете още няколко въпроса. Къде е водата на язовир “Бебреш”, защо той е единственият източник, къде са парите, които се събират от населението на Ботевград, а не постъпват никъде на друго място? Ще обясня какво имам предвид. – Ако може наистина накратко да обясните за парите от водата, които се събират… \n– Г-н Гавалюгов, а освен това и Напоителни системи удостоверяват документално, че водата, която ползва Ботевград, в обем на 728 069 куб. м или до периода 1 ноември Ботевград е изразходвал от язовир “Бебреш” 8 млн. и 8764 куб. м вода. Самият г-н Гавалюгов пред ваша колежка от Би Ти Ви казва, че Ботевград зимата използва 20 000 куб. м, лятото – 30 000. – Ще се загубим във всички тези цифри, каква е финалната сметка, която вие явно сте направили? \n– Без цифри няма как да го разберем. Това прави 9 млн. куб. м вода. ВиК “Бебреш” плаща за 2,5 млн. куб. м вода. От населението събира пари за 9 млн. куб. м. Аз погледнах счетоводството, достъпно в интернет, на ВиК “Бебреш”. Фактурирани за 2019 г. са само 822 хил. куб. м вода за периода от 1 до 31 декември, което прави 91 хил. куб. м вода. Това значи, че само 10% от населението на Ботевград плаща вода, а това не е така. Това, което искам да ви кажа е, че на територията на община Ботевград действа организирана престъпна група, която събира от населението пари за 9 млн. куб. м, плаща на държавата за само 2,5 млн., а останалите пари са присвоени с цел лично облагодетелстване. Това става в условията на продължаващо престъпление, минимум от 2016 г. до ден-днешен. – Кой е присвоил тези пари и кой участва в тази престъпна група според вас? \n– Това трябва да установят компетентните органи. Доколкото разбирам, вече са образувани 2 наказателни дела, които са установили нарушения във ВиК “Бебреш”, установили са изтичане на пари в брой, установили са изтичане на пари през фиктивни договори за резервни части. Фитинги в Ботевград от ВиК “Бебреш” са купени колкото за цялата държава. Не е правен никакъв ремонт. И са установили неправомерно изразходвани средства за купуване на коли и лично облагодетелстване. – Предполагаме, че сега, когато Специализираната прокуратура започва проверка по язовир Бебреш, включително и по ВЕЦ “Бебреш”, ще установи тези неща или ще даде повече яснота по фактите, които излагате? \n– Аз ще сигнализирам, “Агроинженеринг” ще сигнализира компетентните органи и се надявам, освен с експедитивността, с която беше назначена от премиера Борисов комисията да провери тръбата и ВЕЦ-а, ще бъде извършена с типичната задълбоченост проверка, която да установи тези факти. Защото повтарям отново – става въпрос за кражба от населението на Ботевград, за ощетяване на националния бюджет, което е престъпление по Наказателния кодекс, в особено крупни размери. Нещо повече, това става със знанието на кмета Гавалюгов, защото през този период той е информиран надлежно от компетентните органи. Аз имам писма за тези неща. – Вие уведомили ли сте прокуратурата за това? \n– Да. Със съкращения   Къде отива водата на язовир Бебреш? Във връзка с многократните медийни изяви на кмета на община Ботевград Иван Гавалюгов, ръководството на “Агроинженеринг-90” ЕООД (собственик на МВЕЦ “Бебреш”) заяви: Твърденията, че МВЕЦ “Бебреш” е отговорна за ниското ниво на водите в язовир Бебреш, че “работи нерегламентирано” и “извън обхвата на своето разрешително” са абсолютно неверни и манипулативни. МВЕЦ “Бебреш” притежава Разрешение от Басейнова дирекция “Дунавски район” за ползване на вода за производство на електрическа енергия в размер на 18 млн. куб. метра годишно. По силата на Споразумение между “Агроинженеринг-90”, “Напоителни системи” и “ВиК Бебреш” от 21.08.2018 г., на МВЕЦ “Бебреш” бяха дадени права да извършва дейност при води до 12,5 метра под преливния ръб на язовир Бебреш. Предвид факта, че по време на подписването на въпросното споразумение “ВиК Бебреш” беше 100% общинско предприятие, това обстоятелство е отлично известно на Община Ботевград. Същевременно, МВЕЦ “Бебреш” напълно спря производствената си дейност на 25.09.2018 г. – преди 470 дни. Оттогава до днес централата е била пускана с цел профилактика на съоръженията общо два пъти – от 20 до 28 май и от 18 до 24 юни 2019 г., като за целта е използвала и заплатила водни количества в размер на 749,6 хил. куб. м. – тоест, минимална част от разрешеното є годишно потребление. В деня, когато централата приключи своята втора профилактика (24.06.2019 г.), нивото на водите в язовир Бебреш беше 8,9 метра под преливния ръб. Днес, 196 дни по-късно, през които МВЕЦ “Бебреш” не е работила и не е използвала нито литър вода, това ниво е 18 метра под преливния ръб на язовира – или с цели 9 метра по-ниско. Редно е кметът Гавалюгов и ръководството на община Ботевград да се откажат от демагогията и да дадат на обществото отговор на следните въпроси: Къде отива водата на язовир Бебреш? Защо всички други ползватели на вода от язовира имат водомери и отчитат и заплащат на държавата всеки ползван литър, а най-големият ползвател – ВиК-дружеството, снабдяващо общината – няма такъв? Защо, при Разрешение за 2,5 млн. куб. метра годишно потребление на вода от язовир Бебреш, ВиК дружеството източва над 3 пъти повече? Колко от тази потребена вода е заплатена на държавата? Защо язовир Бебреш се ползва от ВиК дружеството като основен водоизточник за питейна вода, след като водата в него не е и никога не е била питейна, а “условно чиста”, и той следва да бъде само допълнителен питеен източник след задължително пречистване? Снабдява ли се ботевградската водна мрежа с вода от язовира през нерегламентирани байпаси? В заключение, относно изказаните публично “съмнения” на кмета, че централата можело да работи едва ли не тайно, държим да подчертаем, че както всяка ВЕЦ, така и МВЕЦ “Бебреш” произвежда не стоки, а електричество, което не може нито да си отнесе вкъщи, нито да скрие в склада. Веднъж произведено, то постъпва в енергийната система на страната и всеки киловатчас от него, както и времето на неговото производство се проследяват и регистрират документално, посочват от “Агроинженеринг-90”. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tБизнесменът Валентин Златев пред Би Ти Ви: На територията на Ботевград действа организирана престъпна група\t\t\t"}
{"url": "https://trud.bg/%d0%be%d0%b1%d0%bb%d0%b0%d0%b3%d0%b0%d0%bd%d0%b5-%d0%bf%d1%80%d0%b8-%d0%b4%d0%be%d0%b1%d0%b8%d0%b2%d0%b0%d0%bd%d0%b5-%d0%bd%d0%b0-%d0%b2%d0%b8%d1%80%d1%82%d1%83%d0%b0%d0%bb%d0%bd%d0%b8-%d0%bf%d0%b0/", "text": "Много фирми добиват виртуалната валута биткойн. Затова в рубриката на „Труд” „Данъчна консултация” представяме позицията на НАП за това какъв е редът за облагане при добиването на виртуални пари и обмяната им в традиционни валути, както и може ли да се ползва данъчен кредит по ДДС за необходимото оборудване. Димитрина Захаринова е управляващ съдружник в одиторско дружество „Захаринова Нексиа” ООД ( ). Дружеството е част от международна одиторска мрежа Nexia international. Преподавател е във Висшето училище за застраховане и финанси в гр. София. Била е Директор на Националната агенция за приходите град София, съветник в ДАНС, както и директор на дирекция в Агенцията за държавна финансова инспекция. Регистриран одитор и данъчен консултант. Има двама сина, внук и внучка. Дружество „X” възнамерява да придобива дигитална валута bitcoin чрез добиване (копаене) и да я обменя в традиционни валути. На по-късен етап дружеството ще извършва и друга дейност, т. е. то е данъчно задължено лице по ЗДДС. Криптовалутата (bitcoin) ще се „добива” в България от управителя на дружеството, като ще бъде обменяна в полза на дружеството. Обмяната ще става на борси за криптовалута като Кракен, Битпанда, Койнбейс и пр. Поставени са следните въпроси: 1. Има ли пряка връзка между доставената услуга (извършената изчислителна работа) и получена насрещна престация под формата на виртуална валута? Възмездна ли е доставката? 2. „Добиването” на bitcoin облагаема доставка ли е на основание чл.12, ал.1 от ЗДДС? 3. Обмяната на придобитата чрез „копаене” дигитална валута попада ли в обхвата на чл.46 от ЗДДС за освободени доставки? 4. Ако услугите по обработка на данни не попадат в обхвата на освободени доставки по смисъла на ЗДДС, а обмяната на дигиталната валута попада в обхвата на чл.46 от ЗДДС (освободени доставки), следва ли, че дружеството няма право на данъчен кредит за придобитите активи и текущи разходи? Отговорите четете в броя на вестник „Труд“ в четвъртък. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tОблагане при добиване на виртуални пари\t\t\t"}
{"url": "https://trud.bg/%d0%bc%d0%bb%d0%b0%d0%b4-%d0%bc%d1%8a%d0%b6-%d0%b5-%d0%be%d0%b1%d1%80%d0%b0%d0%bb-%d0%bc%d0%b0%d0%b3%d0%b0%d0%b7%d0%b8%d0%bd-%d0%b2-%d0%bf%d0%bb%d0%be%d0%b2%d0%b4%d0%b8%d0%b2/", "text": "Грабеж на магазин в Пловдив. Млад мъж нападна продавачката и взе оборота от касата, съобщава  . Магазинът е за домашни потреби. След обира мъжът побягнал, но забравил два плика с крадени вещи. Уплашената продавачка е сигнализирала на дежурния телефон на охранителната фирма, както и на телефон 112. На място са се отзовали два охранителни патрула и полицейски патрул. След преглеждане на камерите се оказало, че крадецът е познат на органите на реда с други подобни прояви. Той е задържан. „Нашата служителка е изплашена. Държим връзка с нея. Сега ще си почине 1-2 дни и тогава пак ще се върне на работа. Младо момиче е и това й се отрази доста зле”, заяви Ивайло Македонски – собственик на магазина. „Извършителят е стар познайник на органите на реда. През декември е излязъл от затвора. Не се е съобразил с видео наблюдението, което е поставено в магазина. Разпознат е веднага. Вече е задържан и е в Районното”, каза Александър Апостолов – експерт по сигурността. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tМлад мъж нападна продавачка и обра магазин в Пловдив\t\t\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b5-%d0%b8%d0%b7%d0%bd%d0%b5%d1%81%d0%bb%d0%b0-825-000-%d1%82%d0%be%d0%bd%d0%b0-%d0%be%d1%82%d0%bf%d0%b0%d0%b4%d1%8a%d1%86%d0%b8-%d0%b0-%d1%81/", "text": "Справка от Министерство на околната среда и водите показва, че страната ни е изнесла 10 пъти повече отпадъци отколкото е внесла. Този вид суровина се внася от циментовите заводи за гориво и от ТЕЦ-ове, пише  От над 20 години Холсим Белоизворски, цимент Титан, цимент Златна панега и Итачименте Девня използват такова гориво. Голяма част и от софийските отпадъци когато имаше криза с балите бяха транспортирани и изгорени там. Страната ни е на последно място в Европа по изгаряне, под 3 процента. В развитите европейски страни над 30 % отиват за гориво. С него се отопляват публичните места, административни сгради и домове. Отделяните прахови частици са в пъти по ниски от конвенционалните горива. Пионери в тази област са Швейцария и Австрия. Например градчето Ла Шо дьо Фон, което е центъра на производството на часовници внася боклук за горене от Италия и Франция. Централата захранва с топлина цялата община. Подобно е положението във Виена. Там топлоцентралата е почти в центъра. Тенденцията в страните от ЕС е да изгарят колкото се може повече отпадъци. Отделно, каквото е възможно се рециклира и оползотворяват отново. Така работи цялата промишленост, като се започне от тежката индустрия и се стигне до самолетостроенето. Даже американска компания заржда самолетите си с гориво получено от отпадъци. Тази индустрия е огромна и не трябва да се допуска по вътрешно политически причини и популизъм тя да бъде унищожена в България. В същото време швейцарският холдинг „Холсим България“ спечели поръчка за оползотворяване на RDF-гориво с възложител Столична община, съобши сайтът Expert.bg. Договорът ѝ е на стойност 11 790 000 лв. с ДДС, за срок от 3 години. Компанията е била единствен кандидат за обособена позиция №1 – оползотворяване на RDF-гориво, фракция от 0 до 200 мм, с прогнозно количество до 80 000 тона на година. За втората позиция, в която количеството е до 70 000 тона годишно, също кандидатът е бил без конкуренция. Предстои общината да сключи договор за изпълнението й с консорциум „БТТ Садината 2019“. Той се състои от дружествата ТЕЦ „Бобовдол“ ЕАД и „Топлофикация – Сливен“ ЕАД. Това са единствените централи у нас, които имат лиценз за изгаряне на неопасни отпадъци (RDF). Още не се знае каква ще бъде точната сума по договора, но вероятно ще е около 10 млн. лева. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tБългария е изнесла 825 000 тона отпадъци, а са внесени 85 000 т\t\t\t"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%bd%d0%b0-%d1%82%d0%b5%d1%80%d0%b8%d1%82%d0%be%d1%80%d0%b8%d1%8f%d1%82%d0%b0-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%bd%d1%8f/", "text": "„На територията на България няма „Турски поток”, подчерта премиерът Бойко Борисов на летището, след завръщането си от Истанбул. „Ние изграждаме българската газопреносна мрежа – не съм длъжен да убеждавам Путин, че няма забавяне”, допълни премиерът. „Аз не се бъркам в работата на никоя държава. На територията на България инвеститори са Саудитска Арабия, строителите са италианци, саудитци и много други подизпълнители. Ние изграждаме българската газопреносна мрежа“, подчерта Борисов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tБорисов: На територията на България няма „Турски поток”\t\t\t"}
{"url": "https://trud.bg/%d0%b8%d1%80%d0%b0%d0%bd%d1%81%d0%ba%d0%b8-%d1%88%d0%b0%d0%bc%d0%b0%d1%80-%d0%b7%d0%b0-%d1%81%d0%b0%d1%89-22-%d1%80%d0%b0%d0%ba%d0%b5%d1%82%d0%b8-%d0%bf%d0%be-%d0%b1%d0%b0/", "text": "Целта – прогонване на US войските от региона „Шамар” за САЩ – така иранският върховен лидер аятолах Али Хаменей определи въздушния удар, който Техеран нанесе по две бази в Ирак, в които са разположени американски войници. Атаката бе извършена между 1,45 ч и 2,15 часа, като бяха изстреляни общо 22 ракети – 17 срещу ВВС базата „Айн ал Асад” и пет срещу съобъжение в Ербил. „Ударихме шамар на американците тази нощ”, обяви Хаменей, но допълни, че „само военен удар не е достатъчен”. Той бе категоричен, че „порочното присъствие на САЩ в региона трябва да приключи”, защото то носи „война, разделение и разрушение”. А иранският президент Хасан Рохани посочи, че Вашингтон може „да е отрязал ръката” на Солеймани, но в отговор ще бъде отрязан „кракът” на Америка в региона. Данните за жертви на нападението бяха противоречиви. Иранската държавна телевизия съобщи за 80 убити „американски терористи” и за разрушено военно оборудване. Официално САЩ не коментираха въпроса за жертви, но според различни източници няма данни за такива. Ирак от своя страна съобщи, че няма негови загинали граждани. Същото съобщение направиха и Германия, Дания, Норвегия и Полша, които имат войски в Ирак.   US президентът: Всичко е наред „Всичко е наред, имаме далеч най-силната и добре въоръжена армия в света” – такъв бе лаконичният коментар на президента на САЩ Доналд Тръмп, който той пусна в туитър след въздушните уради на Иран по бази в Ирак. Тръмп допълни, че е в ход оценка на жертви и щети и обяви, че ще даде изявление, което бе планирано за късно през нощта българско време. Подобен бе и коментарът за нападението и на Пентагона, чийто говорител също посочи, че се извършва първоначална оценка на щетите. Междувременно американски медии съобщиха, че Иран умишлено е избегнал причиняването на жертви в ударите, за да не се нажежи прекалено напрежението. Премиерът на Ирак Адел Абдул Махди пък посочи, че Техеран предварително е предупредил Багдад, че атака е неизбежна, както и че ще бъдат нападнати само зони с американски войски. Германското правителство осъди иранския удар, като отбранителната министърка Анегрет Крамп-Каренбауер нарече атаката „агресия” и настоя за полагане на усилия за успокояване на ситуацията. Тя добави, че този призив е пряко насочен най-вече към Техеран. Британският външен министър Доминик Рааб, който също осъди атаката, призова Техеран „да не повтаря подобни безразсъдни и опасни атаки, а да се стреми към деескалация”. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tИрански „шамар” за САЩ – 22 ракети по бази в Ирак (обзор)\t\t\t"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%bf%d1%83%d1%82%d0%b8%d0%bd-%d0%bc%d0%b5-%d0%bf%d0%be%d1%85%d0%b2%d0%b0%d0%bb%d0%b8-%d0%b7%d0%b0-f-16-%d0%b1%d0%bb%d0%be%d0%ba-70/", "text": "„Путин ме информира, че от утре започват учения в Черно море, да не се притеснявам. Казах му, че още F-16 блок 70 не са дошли. Беше много добронамерен”. Това съобщи на летището след пристигането си от Истанбул премиерът Бойко Борисов в отговор на въпрос какво са си говорили с президента Владимир Путин по време на работната вечеря. „ Путин ме похвали за F-16 блок 70, каза, че действително са много добри самолети. Разбира се, президентът Ердоган пък хвалеше неговите. И едва хвалба падна там… кой какви самолети има. Накрая президентът Вучич каза: Аз пък си купих ракети, та да свалям самолети”, разказа Борисов. Той обясни, че лидерите на четирите държави са си говорили и за Либия. „Мисля, че би трябвало да е излязло съобщението, че призовават и двете страни в Либия да спрат военните действия и да се върнат на масата за преговори. Нещо, което аз изключително подкрепям“, обяви още Борисов и допълни, че стои зад всичко, което в крайна сметка завършва с мир и дипломатически решения.” АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tПремиерът: Путин ме похвали за F-16 блок 70\t\t\t"}
{"url": "https://trud.bg/%d0%bf%d0%b0%d1%80%d0%b0%d0%bb%d0%b5%d0%bb%d0%bd%d0%b0%d1%82%d0%b0-%d1%80%d0%b5%d0%b0%d0%bb%d0%bd%d0%be%d1%81%d1%82/", "text": "Моите наблюдения за ситуацията в страната все по-често ме карат да се замислям над проблема „паралелна реалност“. Властта у нас непрекъснато говори за някаква действителност, която моите очи, очите на моите близки, роднини, приятели, познати не забелязват. Тези дни си говорихме с университетски преподаватели, горе-долу набори, с които се уважаваме взаимно, че никой от нас не познава хора, които са поддръжници на Партията на властта, които гласуват за нея, които мислят като нея и които оценяват действителността като нея. А ние сме най-нормални хора, водещи битки за своето оцеляване и достойно съществуване. Очевидно се движим в различни кръгове с контингента на Партията на властта, но по-важното е, че с нея виждаме две различни реалности. Разбира се, всяка власт се стреми да представя нещата по по-красив и по-успешен начин, отколкото те са всъщност. Това е част от политиката, независимо дали се нарича пропаганда, пиар или пропаганда. Но от най-високо място на властта се чуват такива разкази за реалността, които показват, че не става дума единствено за типичното политическо самохвалене и себеизтъкване, а за нещо по-различно – за вярване, че реалността е такава, каквато им се иска да бъде. Става дума за живеене в паралелна реалност. Нещо повече – за впрягане на цялата властова и медийна мощ да бъдем карани да живеем по правилата, нормите, стандартите и ценностите на тази паралелна реалност. В исторически план проблемът с паралелната реалност е възниквал многократно. Той в никакъв случай не е нов. Запознаването с литературата за времето малко преди да се родя, категорично говорят за паралелната реалност, в която живее Вълко Червенков. Той губи връзка с действителността, живее в паралелна реалност и принуждава хората да живеят по нейните закони. Сравнително смътно си спомням късния Хрушчов, заглавията във вестниците, които ни обещаваха през 1980 г. да живеем при комунизъм. Като дете изобщо не съм имал каквито и да било способности за трезво и критично мислене, но все някак се опитвах да сравня живота, който живееха моите трудолюбиви и всеотдайни родители тогава и абсурдно невъзможната картина, рисувана от „Работническо дело“. Изкушавам се със стара дата да си мисля, че ако появилият се на вълната на хрушчовизма Тодор Живков оцеля след падането на Хрушчов, то е, защото той тогава бе прагматик, дори циничен прагматик и не си позволяваше да живее в хрушчовата паралелна реалност. Многобройните спомени и мемоари, които напоследък чета убедително ми показват, че самият Тодор Живков в края на 70-те и началото на 80-те години постепенно започва да живее в паралелна реалност. Физиономията му при челния сблъсък с реалността, когато неговите най-близки и верни приятели му „отрязват главата“ показва колко далеч е бил той от представата за действителността и процесите, течащи в нея. И ето, проблемът „паралелна реалност“ отново изскача пред мен със страшна сила. Допускам, че причините за него са не само социални, трябва да има някакви пресечни области между онова, което определя политическото в даден лидер: характер, страст, хъс, жажда за власт, бърз ум, инстинкт за самосъхранение, животинска интуиция, хитрост, харизма, виждане с 1-2 хода напред, умение да употребява съратници и да им забива нож в гърба, и това, което се съдържа като ядро, като ядка в неговата психика и което отива извън стандартните предели на нормалността, т. е. прехвърля се дори само частично, в анормалността, в аномалността – в сравнение с обикновените хора. Сега чета книгата на американския изследовател Уилям Таубман (William Taubman) „Хрушчов и неговата епоха“. В нея пише, че поведението на Хрушчов и неговата личност трябва да бъдат обяснявани и от психологическа гледна точка. През 1960 г. по задание на ЦРУ двадесет психолози и психиатри подготвят доклад за психологическия облик на съветския лидер. Те определят неговия характер като „хипоманиакален“. Характерните признаци на хипоманията включват постоянно повишен фон на настроението, общителност, неизтощима енергия, склонност за надценяване на своите сили и способности, прибързани и необмислени решения, раздразнителност, бурни гневни избухвания. Този тип хора постоянно се нуждаят от вниманието на околните, те са красноречиви, обаятелни, убедителни, леко подчиняват другите и ги увличат след себе си, готови са да работят без сън и отдих, инициативни и предприемчиви са, главата им е вечно пълна с грандиозни планове и блестящи идеи. Очевидно е, че егото, нарцисизмът, завишената себеоценка, усещането за непогрешимост са ключова предпоставка от даден момент нататък подобни хора да започнат да виждат не това, което е, а това, което искат да виждат и бързо и безкритично да вярват в него, т. е. да заживеят в паралелна реалност и да се възмущават когато някой си позволява да подложи тази паралелна реалност под съмнение. И ако в личен план хора с подобни психологически дефицити могат да бъдат подминати с ирония или съжаление, с едно на ум и дори със съчувствие, то облечени с власт те са по своему явление от авторитарен тип, който съдържа предпоставки за възможно прерастване в тоталитарност или диктаторство. Подобна авторитарност спокойно може да се осъществява в по-меки форми, чрез т. нар. символно насилие – пропаганда, манипулации, дезинформации, предпочитане на хората да се приспособяват, да си налягат парцалите, да не знаят много, да си пазят хляба, да се правят, че не виждат какво става, да са пасивни, безразлични, да си казват – да правят каквото щат, аз ли ще оправя света, преклонена главица сабя на я сече.   Когато морковът не върши работа Проблемът е, че – както много пъти е показвала и доказвала Историята – когато меките форми на авторитаризма престават да работят, аналогичен род психологически дефицити могат да тласнат онези, които ги притежават към прибягване до по-твърди форми, чрез т. нар. структурно насилие – физическо, наказващо, репресиращо, смачкващо и смазващо. Именно затова такива психологически феномени не могат да бъдат подценявани. Всъщност, не, че не могат – могат. Но не бива. * Текстът е от личния блог на автора. Заглавието е на редакцията. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tПаралелната реалност\t\t\t"}
{"url": "https://trud.bg/%d0%b3%d0%be%d0%bb%d0%b5%d0%bc%d0%b8%d1%8f%d1%82-%d0%b8%d1%80%d0%b0%d0%bd%d1%81%d0%ba%d0%b8-%d0%b3%d0%b0%d0%bc%d0%b1%d0%b8%d1%82/", "text": "В Техеран са наясно със сдържаната позиция на Русия и Китай На 3 януари световните медии алармираха, че около 1,00 ч. след полунощ местно време на летището в Багдад са загинали иранският ген. Касем Сулеймани, пристигнал със самолет на сирийската авиокомпания Cham Wings, и предводителят на иракска шиитска групировка Абу Махди ал-Мухандис. Ударът е нанесен с 4 ракети с лазерно насочване, изтреляни от 2 американски дрона, долетели от Катар и командвани от далечна Невада. Сулеймани е добре известен в международен мащаб. Ръководи бригадите „Кудс“, в превод „Йерусалим“ – третият най-свещен град за исляма. Иран e ислямска теокрация, основана на доктрината Velayat-e faqih, която дава върховната власт на аятолаха – да следи държавната власт да изпълнява волята на 12-те праведни имами, почитани от шиитския ислям. Паралелно с редовната армия, той разполага с елитна войска, чието военно-разузнавателно подразделение за интервенции в чужбина е именно „Кудс“. Тези бригади извършват операции и терористични актове, поддържат мрежа от паравоенни формирования за намеса във вътрешните работи на други държави от Близкия изток – „Хизбула“ в Ливан, хутите в Йемен, част от шиитските милиции в Ирак, „Хамас“ и „Палестински ислямски джихад“ в ивицата Газа. Сулеймани увеличи влиянието си след помощта за Асад и Сирия срещу „Ислямска държава“. Записал е на своя сметка почти 15% от американските жертви от войната в Ирак. „Кудс“ са замесени е в атентатите срещу посолството на САЩ в Бейрут (1983) и израелското в Буенос Айрес (1992). Какво се случва? Черно-белите наративи, които доминират в жуженето на „филите“ и „фобите“, изкривяват действителността. Реалните процеси и интересите, които се сблъскват, са далеч по-сложни и в тях няма само „добри“, нито само „лоши“. След официалното си изтегляне от Ирак през 2011 г., САЩ остави хаос. Това позволи на Иран – основен център на шиитския ислям – чрез влиянието си върху шиитското мнозинство да установи контрол върху ключови фактори в Ирак. През октомври м. г. Intercept, където навремето излязоха разкритията на Сноудън, както и New York Times, публикуваха, въз основа на изтекли над 700 страници секретни документи на иранското разузнаване, данни за вербувани дузина иракски министри и мащабна агентурна мрежа в Ирак. Ударът срещу бригадите „Кудс“ е резултат от продължителна подготовка. През последните 2 години Тръмп неведнъж даде знаци, че изоставя „линията Обама“ да не се отговаря на провокации. Техеран ги подцени. След свалянето на американския дрон миналия юни, с благословия от Вашингтон през август Израел нанесе удари с дронове по бази на проиранската милиция Катаиб Саид аш-Шухада, унищожавайки ракети, предназначени за Ливан и Сирия. На 27 септември без обяснения иракският премиер уволни авторитетния шеф на антитеростичните сили ген. лейт. Абдул Уахад ал-Саади. Местни медии разтълкуваха това като иранска намеса, тъй като отстраненият генерал има доверието на САЩ. Дни след това в Багдад избухнаха масови протести срещу иранското влияние и корупцията, потушени с кръв и с оставка на премиера. Междувременно Израел посетиха ключови американски военни – на 15 ноември командващият военновъздушните сили ген. Дейвид Голдфейн и ген. Кенет Макензи, командващ войските в Близкия изток, а на 24 ноември – ген. Майк Майли, началник щаб на Съвместното командване. Източници, близки до израелското военно разузнаване, разкриват, че основната тема е била „иранската заплаха“. Смята се, че политическа санкция за уточненото между военните е дадена в телефонния разговор на държавните лидери Тръмп и Нетаняху на 1 декември. На 10 декември пък се състоя изненадваща среща при закрити врата между президента Тръмп и руския първи дипломат Сергей Лавров в Белия дом. В лаконичните официални съобщения присъства и темата „Иран“. Според източници от екипа на Тръмп, американската позиция за озаптяване на провокациите на Техеран е посрещната с „хладно разбиране“. Лавров симптоматично заяви пред руските медии, че цени директния подход на Тръмп, но разкритикува „неуважителното отношение към хилядолетната цивилизация на Иран“. Последва нова тежка провокация – на 27 декември проиранскските милиции удариха с 30 ракети американската база К-1 край Киркук – 1 убит и 4 ранени. САЩ отговори след 24 часа, като порази 5 бази на шиитската милиция Катаеб Хезбула – 25 убити и десетки ранени. Последва дирижиран от проиранските сили погром над американското посолство в Багдад. Късно на 1 януари държавният секретар Помпейо проведе телефонен разговор с Нетаняху, след който израелският лидер написа в Туитър: „много, много драматични развития се случват в нашия регион“. С елиминирането на Сулеймани, президентът Тръмп изигра своя „ирански гамбит“ – пое сериозен риск и пожертва Ирак, който САЩ отдавна са изгубили, за да укрепи позициите на Вашингтон и лоялните му съюзници в Близкия изток. Ударът срещу „Кудс“ помага на Израел и сунитските държави. Очертава и нова „червена линия“, която ще бъде сдържащ фактор за агресивни противници – и най-малката атака ще бъде брутално наказвана. Очевидно, в Белия дом са преценили, че отрицателните последици – ескалация на международното напрежение и консолидиране на иранското влияние сред шиитските общности – са по-малкото зло. В Техеран си дават сметка, че ако предизвикат масиран американски удар, това ще е гибелно за страната. Наясно са и със сдържаната позиция на Русия и Китай. Но със сигурност ще отговорят с комплекс от военни и политически мерки: въоръжени акции на територията на Ирак, асиметрични удари чрез марионетни групировки другаде, оттегляне от ядреното споразумение, влияние върху Багдад за прекратяване на американското присъствие, дипломация в ООН. Тече подготовка – командирите на шиитски милиции са изтеглени в Иран, а Хизбула опразни базите в долината Бекаа, за да не бъдат лесна мишена. Успокоителното е, че сценарият „трета световна война“ не е на дневен ред и за трите суперсили. Те нямат интерес от регионален фактор, който се разпорежда самостоятелно в Близкия изток. Китай и Русия имат по-скоро сдържаща роля за амбициите на Техеран. Неслучайно те не поискаха извънредно заседание на Съвета за сигурност относно елиминирането на Сулеймани. За Китай отношенията с Иран са ключови. От Персийския залив идва около 60% от нефта за китайската икономика. Контролът на САЩ върху голяма част от комуникациите и корабоплаването в Залива е стратегическа слабост за Пекин, защото при конфликт Вашингтон би могъл да ограничи доставките. За да преодолее тази слабост още през 2000 г. Пекин формулира „стратегия на баланса“. Според Китайския институт за стратегии и управление, тя предвижда зачитане на реалностите в Залива, където единия бряг е под контрола на американците чрез техни лоялни съюзници (Саудитска Арабия, Катар, Оман, Бахрейн, Кувейт) и заедно с това балансиране на американското влияние чрез стратегическо партньорство по другия бряг, т. е. с Иран. Китай придоби и контрол върху пристанището Гуадар в съседен Пакистан в подстъпите на Оманския залив. В ход е модернизация с китайски средства на Каракорумската магистрала, която свързва Пакистан с Китай. Така се съкращава пътя на нефтените доставки от 15 на 5 хиляди километра. Китай търси баланс и няма интерес от конфронтация и оспорване на влиянието на САЩ на другия бряг на Залива. За Русия добрите отношения с Иран в сравнение с времето, когато за Техеран СССР беше „малкият сатана“, са важни с оглед шиитското население в централноазиатските републики. Но руският интерес е концентриран в Сирия, където Москва вече няма нужда от Иран. САЩ също нямат интерес от доминиращ регионален фактор, особено в лицето на режим, който е враждебен към тях, Израел и Саудитска Арабия. Американските позиции в региона бяха разклатени от затъването в Афганистан и агресивната война срещу Ирак. Обама изостави експанзионизма и с пасивна позиция в Ирак отвори вратите на Иран. Стратегията на настоящата администрация има три акцента. Изтегляне от конфликтните зони, които – по думите на Тръмп – са донесли само провали и трилиони разходи. Безусловна подкрепа за Саудитска Арабия и Израел (вкл. с признаване на Йерусалим за столица и на еврейските селища в окупираните територии), и поради това – сдържане на Иран. Усилия за формиране на т. нар. „Арабско НАТО“ от сунитските държави – инициатива, която засега влезе в глух коловоз след дистанцирането на Египет през април м. г. Къде е международното право? Суровата истина е, че то отдавна е на „оня свят“. Беше убито с бомбардировките над Югославия (1999), отделянето на Косово и с войната на САЩ срещу Ирак (2003). И доубито с руската инвазия в Грузия (2008) и анексията на Крим (2014). Очевидно живеем в епоха, в която силата на правото служи главно за юридическа дреха на онова, което вече е циментирано чрез правото на силата. Неукрепналата многополюсна геополитическа архитектура е заредена с още конфликти и напрежения докато се балансират стратегическите интереси на трите суперсили. Едва тогава ще бъде възможна реформа на институционалната рамка за поддържане на мира. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tГолемият ирански гамбит\t\t\t"}
{"url": "https://trud.bg/%d1%83%d1%80%d1%81%d1%83%d0%bb%d0%b0-%d1%84%d0%be%d0%bd-%d0%b4%d0%b5%d1%80-%d0%bb%d0%b0%d0%b9%d0%b5%d0%bd-%d0%b2%d0%b5%d0%bb%d0%b8%d0%ba%d0%be%d0%b1%d1%80%d0%b8%d1%82%d0%b0%d0%bd%d0%b8%d1%8f-%d0%bd/", "text": "Председателят на Европейската комисия Урсула фон дер Лайен смята, че е невъзможно Великобритания да договори цялостна сделка, обхващаща всички аспекти на Брекзит, в рамките на срока, определен от Борис Джонсън. Фон дер Лайен предупреди, че цената на „чистия Брекзит“, който премиерът преследва, ще бъде „дистанционно” партньорство с ЕС. Ако Великобритания не приеме равнопоставени условия във търговските позиции с ЕС след Брекзит, неизбежно ще има пречки за британското производство, каза тя в реч в Лондонското училище по икономика. В рамките на същото събитие главният преговарящ за Брекзит на ЕС Мишел Барние предупреди в импровизиран разговор, че излизането от ЕС не е лесен процес и включва предоговаряне на „600 международни споразумения“, както и ново споразумение за свободна търговия. Фон дер Лайен каза още, че ЕС ще даде приоритет на отделни елементи от споразумението, за да се предотврати напускане на Великобритания от ЕС при условията на Световната търговска организация. Тя също така предупреди, че колкото по-близо Великобритания остане до ЕС, толкова по-голям е шансът за сделка, която ще предотврати Брекзит без споразумение. „Колкото повече различия има, толкова по-отдалечено ще бъде партньорството“, каза Фон дер Лайен. „Без удължаване на преходния период след 2020 г. не можете да очаквате да постигнете съгласие по всеки един аспект от новото ни партньорство. „Без свободата на движение на хора не можете да имате свободно движение на капитали, стоки и услуги. Без равнопоставени условия в областта на околната среда, труда, данъчното облагане и държавните помощи, не можете да имате най-висококачествен достъп до най-големия единен пазар в света. „, обясни председателят на ЕК. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tУрсула фон дер Лайен: Великобритания няма да има време да сключи търговска сделка преди излизането си от ЕС\t\t\t"}
{"url": "https://trud.bg/bmw-%d0%bd%d0%b0%d0%b4%d0%bc%d0%b8%d0%bd%d0%b0-%d1%81%d0%b5%d0%b1%d0%b5-%d1%81%d0%b8-%d1%81-%d1%82%d1%80%d0%b5%d1%82%d0%be%d1%82%d0%be-%d0%bf%d0%be%d0%ba%d0%be%d0%bb%d0%b5%d0%bd%d0%b8%d0%b5-%d0%bd/", "text": "Баварски тигър вече смело кръстосва софийските улици. Третото поколение на BMW Серия е Първият в пребогатата гама на германския производител. Първи е във впечатляващо много елементи. Започнал живота си в далечната 2004 година, автомобилът жъне огромен успех по света. Европа е най-силният пазар за Серия 1, от която са продадени повече от 1,3 милиона екземпляра. В новия модел за първи път инженерите на концерна са използвали модерната архитектура на BMW с предно задвижване. Освен че е със спортно излъчване, свеж дизайн и най-модерната свързаност, Първият има собствен характер и отговаря на най-високите изисквания, положени от марката. Новата „единица“ осезаемо е повишила пъргавината си – и при модификациите с предно предаване, и при интелигентното задвижване на четирите колела BMW xDrive. Пет години е продължило разработването на третото поколение на Серия 1, в които е вложен целият опит от другите модели. Така Първият поставя нови стандарти за премиум автомобили от компактния клас и с предно задвижване. При идентични размери с второто поколение – сега Серия 1 предлага много повече място в багажника и в кабината, което най-добре се усеща от пътниците отзад. Автомобилът вече се произвежда само с пет врати, а по-дълъг от предшественика си едва с 5 мм. Широчината е увеличена с 34 мм, а височината – с 13 мм. Междуосието е по-късо с 20 мм от второто поколение. В името на по-красивия дизайн бъбрековидната радиаторна решетка е по-голяма и по-представителна. Спортният и най-върхов вариант BMW M135i xDrive се отличава с вдъхновената от моторните спортове решетка с триизмерно оформена мрежа. За по-младежко излъчване фаровете са поставени под наклон. Ясните и прецизни линии, както и подчертаните моделирани форми, придават атлетично излъчване. Задната част е доминирана от широката стойка в долната част и стесняващата се нагоре каросерия. Благодарение на създадените по този начин „рамене“ автомобилът изглежда стъпил много стабилно на пътя. Широките двойни задни светлини подсилват това впечатление и изглеждат много модерни благодарение на тясната си форма и редуцираната си визия. Предлаганите като опция изцяло LED варианти интерпретират по съвсем нов начин познатата L-образна визия чрез отделен тесен елемент с характерна извивка настрани. Дебют при Първия прави и панорамният покрив. Той е опция, която пропуска повече светлина в интериора и дава усещане за повече простор. Достъпът до инфо-развлекателната система и управлението на много функции (по желание и с жестове) се извършва чрез комбинация от два дисплея, които могат да бъдат с диагонал от 10,25 инча. Дизайнът на индикаторите при този вариант цитира оформената по нов начин бъбрековидна радиаторна решетка на BMW. С пълноцветния 9,2-инчов Head-Up дисплей, който за пръв път се предлага като опция за Серия 1, водачът може да получава информации, без да отклонява погледа си от пътя. Новост в компактния премиум сегмент е и възможността водачът да ползва телефона си като ключ и да отваря и затваря автомобила с него, както и да пали двигателя.       Най-новото поколение двигатели BMW EfficientDynamics оборудва Серия 1 с пет различни мотора. Три са дизелови, а два – бензинови. Мощността започва от 85 кВт (116 к.с.) при 116d (среден разход 4,2 – 3,8 л) и стига до 225 кВт (306 к.с.) при M135i xDrive. Неговият нов двигател е най-мощният четирицилиндров агрегат на BMW и ускорява от 0 до 100 км/ч за 4,8 сек, а максималната скорост е ограничена до 250 км/ч. Въпреки тези впечатляващи динамични характеристики, средният разход на гориво е от 7,1 до 6,8 л. Модификациите 116d, 118d и 118i серийно се оборудват с модернизирана шестстепенна механична скоростна кутия. Новост е изключително авангардната седемстепенна трансмисия  Steptronic с два съединителя, която се предлага като опция за 116d и за 118i. При осемстепенната трансмисия Steptronic, която е опция за 118d и е серийна при 120d xDrive, както и при осемстепенната трансмисия Steptronic Sport на M135i xDrive, допълнително са оптимизирани комфортът на превключване и акустиката. Благодарение на интелигентната свързаност двете автоматични трансмисии могат да адаптират своята стратегия за смяна на предавките към воденето по маршрута и ситуацията на пътя.     „Батковците“ в гамата на BMW услужливо са подарили на новата „единица“ системи от високия клас, които за първи път се прилагат в компактния. В Европа серийното оборудване включва предупреждение за опасност от сблъсък и за пешеходци със спирачна функция при градски условия, което съобщава и за велосипедисти, и предупреждение за напускане на лентата с активно връщане, което може да бъде ползвано при скорости между 70 и 210 км/ч. Като опция се предлагат активен контрол на скоростта (при автомобили с автоматична трансмисия с функция Stop & Go), който може да бъде ползван до 160 км/ч, както и асистент за шофиране, който включва предупреждение при смяна на лентата, предупреждение за удар в задната част и предупреждение за напречен трафик. При паркиране Серия 1 помага с опционалния Park Distance Control, камерата за обратно виждане или асистента за паркиране, който позволява автоматизирано паркиране в паркоместа, разположени успоредно или перпендикулярно на пътното платно, както и автоматизирано изкарване от паркоместа, успоредни на платното. Премиера в премиум компактния клас празнува иновативният асистент за движение на заден ход, който запаметява движенията на волана по отсечката, измината със скорост до 36 км/ч на преден ход и след това води автомобила на заден ход по абсолютно същата линия на разстояние до 50 метра и при скорост до 9 км/ч. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tBMW надмина себе си с третото поколение на Серия 1\t\t\t"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%b8-%d0%b2%d1%83%d1%87%d0%b8%d1%87-%d1%80%d0%b0%d0%b7%d0%b3%d0%be%d0%b2%d0%b0%d1%80%d1%8f%d1%85%d0%b0-%d0%b7%d0%b0-%d0%b1%d0%b0%d0%bb%d0%ba%d0%b0%d0%bd/", "text": "Развитието на транспортната и енергийната инфраструктура беше акцент в срещата на премиера Борисов и сръбския президент Александър Вучич. Двамата разговаряха в Истанбул преди началото на церемонията по откриването на газопровода „Турски поток“. Премиерът Борисов изтъкна ползотворното сътрудничество в областта на енергетиката между българската и сръбската страна. Българският министър-председател информира Вучич за постигнатия напредък на дейностите по разширение на газопреносната инфраструктура от турско-българската до българо-сръбска граница. Борисов отбеляза, че реализацията на проекта „Балкански поток“ ще осигури възможност за доставки на природен газ от различни източници на конкурентни цени както за България, така и за съседните страни и за региона на Югоизточна Европа. От своя страна президентът Вучич също потвърди, че сърбите ще наричат проекта „Балкански поток“. „Това са нашите газоразпределителни мрежи. България има газов хъб, Сърбия има и ние си обменяме газ в двете посоки. Правим за следващите 20-30-50-години диверсификация и възможност всичко да пътува“, отбеляза българският министър-председател. Премиерът Бойко Борисов посочи още, че АМ „Европа“ се строи за Сърбия. „Единият лот до лятото ще е готов, по другия също текат процедурите“, заяви Борисов. През месец ноември миналата година премиерът Борисов посети Сърбия, където заедно с президента Александър Вучич участваха в официалната церемония по откриването на автомагистралния участък по Коридор №10 от българската граница до Ниш. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tБорисов и Вучич обсъдиха Балкански поток в Истанбул (ВИДЕО)\t\t\t"}
{"url": "https://trud.bg/%d0%b5%d1%81-2019-%d0%b0-%d0%b5-%d0%b2%d1%82%d0%be%d1%80%d0%b0%d1%82%d0%b0-%d0%bd%d0%b0%d0%b9-%d0%b3%d0%be%d1%80%d0%b5%d1%89%d0%b0-%d0%b3%d0%be%d0%b4%d0%b8%d0%bd%d0%b0-%d0%b2-%d0%b8%d1%81%d1%82%d0%be/", "text": "2019 година е втората най-гореща година и с нея се слага край на най-горещото десетилетие в историята. Това обявиха от службата за мониторинг на климата на Европейския съюз, съобщи AFP. Данните, публикувани от Службата по изменение на климата в рамките на програма „Коперник“ (C3S), показват, че температурите в световен мащаб миналата година са на второ място след 2016 г., когато стойностите бяха повишени от „изключително силното метеорологично събитие Ел Ниньо“.   Петте най-топли години в историята са регистрирани през последните пет години, а периодът 2010-2019 г. е най-горещото десетилетие от началото на записите, заявиха от C3S. Температурите в световен мащаб през 2019 г. бяха с 0,6 по Целзий по-топли от средното за 1981-2010 г. Температурата на Земята през последните пет години е била с 1.1-1.2 градус по-гореща от преди индустриалните времена. „2019 г. беше поредната изключително топла година, всъщност втората най-топла в световен мащаб в нашата база данни, като много от отделните месеци счупиха рекордите“, заяви Карло Буонтемпо, ръководител на C3S. C3S заяви още, че атмосферните концентрации на въглерод продължават да се повишават през 2019 г. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tЕС: 2019-а е втората най-гореща година в историята\t\t\t"}
{"url": "https://trud.bg/%d0%b1%d0%b0%d0%bd%d0%b5%d0%b2%d0%b8-%d0%bd%d0%b0%d0%bf%d1%80%d0%b0%d0%b2%d0%b8%d0%bb%d0%b8-%d1%88%d0%be%d1%84%d1%8c%d0%be%d1%80%d0%b0-%d1%81%d0%b8-%d1%83%d0%bf%d1%80%d0%b0%d0%b2%d0%b8%d1%82%d0%b5/", "text": "С разпит на ключов свидетел започна днешното заседание по делото срещу Николай и Евгения Баневи. Тримата, заедно с майката на Банев – Мария Банева, бяха изоравени пред съда като организирана престъпна група за данъчни измами и пране на пари, съобщава  . Днес показания даде личният им шофьор Венцислав Генов. В съдебната зала той обясни, че е работил за семейството в различни периоди от началото на 90-те до 2005 година, а след известно прекъсване се е върнал на работа отново през 2014 година. Първоначално той е охранявал обменно бюро в столицата, а по-късно е станал личен шофьор и охрана на Николай Банев, но е возил и съпругата му. В разказа си свидетелят заяви още, че в даден момент в бил вкаран от шефа си като независим член на Борда на директорите в завода за хартия и хартиени изделия в Костенец. „Николай Банев ми каза: Венци, ти си. Слагаме те независим член и ще ти бъде увеличена заплатата“, заяви в залата Генов. Пред съда той обясни, че няма никакви познания в областта на производството и търговията с хартиени изделия, за да заема този пост, както и че не е участвал в нито едно от заседанията, но са му давани документи за подпис. Години по-късно по същия начин е направен и управител на дружеството „Партнърс комерс“. „Нямаш право да откажеш. Ставаш“, обяви той в показанията си пред съдията. Като управител той е трябвало да подпише документи, с които да бъде прехвърлена къщата на Баневи в луксозния квартал „Бояна“ на офшорна компания, но отказал. Въпросните документи му били дадени от адвокат, на когото той си спомня само малкото име – Ненко, но изплашен от голямата сума, не сложил подписа си. В показанията свидетелят твърди още, че бил заплашен с отрязване на заплатата, ако не разпише, която така и не му била изплатена. Нареждания идвали и от жена на име Зорница Илиева, която по думите му била една от най-приближените до Баневи. Интересен детайл в разказа му бе свързан с девненския завод „Полимери“, докъдето му се наложило да пътува служебно във втория му период на работа при Баневи. „След като се върнах видях, че заводът почти не съществува“, посочи той. Според прокуратурата разпитът на Венцислав Генов цели да установи дали той е бил подставено лице, което само е подписвало документи, предоставени му от шефовете. „Това лице е било вписано за управител на едно от дружествата – „Партнърс комерс“, което е инкриминирано, че е избягвало плащания на данъчни задължения. Изключително важен е, за да се установи по-какъв начин са вземани решения кой да бъде член на управителните органи на дружествата, кой е бил назначаван за управител, както и дали реално те са извършвали някаква търговска дейност или са били просто подставени лица“, обясни прокурор Мария Дочева. Не така обаче мисли защитата на Баневи. „Нищо ключово нямаше в свидетеля. Той обясни като какъв е работил. Дружеството „Партнърс комерс“ е собственост на Банев и той може да назначава когото си иска. Свидетелят не си спомняше и доста неща, станали преди 5 години“, смята адвокат Ивета Анадолска, един от защитниците на Николай Банев. Според нея прокуратурата се опитва, но не успява да докаже, че Венцислав Генов е бил подставено лице във въпросните дружества. Делото продължава с още разпити на свидетели, които са общо 175 в целия списък. Днешното заседание бе прекъснато за кратко, след като на Мария Банева ѝ прилоша и се наложи да излезе от съдебната зала. Страх от грип пък накара страните да поискат болна адвокатка също да напусне. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tБаневи направили шофьора си управител на фирма, карали го да подписва документи\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-557/", "text": "Въпросът за американските визи се решава до 1 година Изграждаме своята газопреносна система с най-мощните US-компресори.           Правим диверсификация на газа за следващите 50 години  Това заяви премиерът Бойко Борисов след официалното откриване на “Турски поток”.           На територията на Ботевград действа организирана престъпна група Всичко става със знанието, съдействието или бездействието на кмета Иван Гавалюгов, заяви бизнесменът Валентин Златев.         Който краде вода, да лежи в затвора В Германия загубите са максимум 22 на сто, при нас са средно 60%, казва председателят на Българската асоциация по водите инж. Иван Иванов в интервю за „Труд“.           Пусна ли пипала и в България октоподът Ндрангета? Калабрийският клан е с годишен оборот от 54 милиарда евро.             Няма да се стигне до ядрен конфликт между САЩ и Иран Лидерите на двете враждебни държави следва да намерят и мирно разрешение на създалия се конфликт в Близкия Изток – анализ на Мирослав Евтимов, юрист и арабист.             Българофил докрай Силует на доц. Йордан Величков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tВижте акцентите в броя на вестник „Труд“ в четвъртък, 9 януари 2020\t\t\t"}
{"url": "https://trud.bg/%d1%86%d0%b2%d0%b5%d1%82%d0%b0-%d0%ba%d0%b0%d1%80%d0%b0%d1%8f%d0%bd%d1%87%d0%b5%d0%b2%d0%b0-%d0%b8%d0%b7%d0%bf%d1%80%d0%b0%d1%82%d0%b8-%d1%81%d1%8a%d0%b1%d0%be%d0%bb%d0%b5%d0%b7%d0%bd%d0%be%d0%b2/", "text": "Председателят на Народното събрание Цвета Караянчева изпрати съболезнователен адрес до председателя на Върховната рада на Украйна Дмитро Разумков по повод  , довела до многобройни човешки жертви, съобщават от Народното събрание. В писмото Цвета Караянчева изразява своите и на народните представители от 44-ото Народно събрание най-искрени съболезнования и съчувствие. „Солидарни сме и скърбим заедно с приятелския украински народ за жертвите на този трагичен инцидент. Споделяме ужаса и мъката на потопените в скръб семейства на жертвите“, пише председателят на парламента. Цвета Караянчева изразява надежда, че причините, довели до тежката катастрофа, ще бъдат изяснени, което ще позволи предотвратяване на други инциденти. „Приятелска България скърби заедно с Вас и споделя мъката, причинена от трагичната злополука!“, заявява председателят на Народното събрание. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tЦвета Караянчева изпрати съболезнователен адрес до председателя на Върховната рада на Украйна\t\t\t"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%b8-%d0%b5%d1%80%d0%b4%d0%be%d0%b3%d0%b0%d0%bd-%d0%be%d0%b1%d1%81%d1%8a%d0%b4%d0%b8%d1%85%d0%b0-%d1%80%d0%b0%d0%b7%d1%88%d0%b8%d1%80%d1%8f%d0%b2%d0%b0/", "text": "Министър-председателят Бойко Борисов се срещна с президента на Турция Реджеп Тайип Ердоган в Истанбул. Разговорът между двамата лидери се състоя след тържествената церемония по откриването на газопровода „Турски поток“. Борисов и Ердоган обсъдиха разширяването на двустранното политическо и икономическо сътрудничество. В хода на разговора българският министър-председател Борисов изтъкна стабилното и устойчиво развитие на отношенията между България и Турция в редица сектори. Беше подчертано, че партньорството между двете страни се основава на принципите на добросъседство и взаимно уважение. „Турция е наш съсед, съюзник в НАТО и наш ключов партньор в областта на миграцията, сигурността, борбата с тероризма, енергетиката, селското стопанство“, заяви премиерът Бойко Борисов.  В хода на разговора министър-председателят Борисов отбеляза, че страната ни високо оценява приноса на Турция по въпросите с миграцията и определи като ключово прилагането на съвместната декларация межди ЕС и Турция от 18 март 2016 г. „Дипломацията и мирът трябва да останат водещи при решаването на редица проблеми. Всички ние имаме интерес да изградим бъдеще, което се основава на стабилност, сигурност и просперитет“, изтъкна още по време на срещата премиерът Борисов.  Българският министър-председател и турският президент обсъдиха също ситуацията в Близкия Изток. Премиерът Борисов подчерта, че страната ни никога не е водила политика срещу някоя държава. „Само мирът може да реши проблемите в Близкия Изток“, категоричен беше министър-председателят Бойко Борисов. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tБорисов и Ердоган обсъдиха разширяването на двустранното политическо и икономическо сътрудничество\t\t\t"}
{"url": "https://trud.bg/%d0%bf%d1%83%d1%82%d0%b8%d0%bd-%d1%82%d1%83%d1%80%d1%81%d0%ba%d0%b8-%d0%bf%d0%be%d1%82%d0%be%d0%ba-%d0%b5-%d0%b2%d0%b0%d0%b6%d0%b5%d0%bd-%d0%b7%d0%b0-%d1%80%d1%83%d1%81%d0%b8%d1%8f-%d1%82%d1%83/", "text": "„Турски поток“ е важен за Русия и Турция, също и за страните от Южна Европа и може би за целия Европейски континент. Това каза президентът на Руската федерация Владимир Путин по време на официалната церемония по откриването на газопровода „Турски поток“ в Истанбул. „Уважаеми г-н президент, г-н Вучич, г-н Борисов, уважаеми представители на парламента на турската република и всички присъстващи на официалната церемония за въвеждането на новия газопровод „Турски поток“. Всички ние сме свидетели на много важно събитие не само за Русия и за Турция, също така и за страните от Южна Европа и може би за целия Европейския континент. По думите му разработването на трансчерноморския газопровод показва, че стратегическото партньорство между двете страни дава положителни резултати. „Взаимодействието между Турция и Русия се развива във всички сфери, независимо от ситуацията, която се наблюдава в момента в света. Искам да отбележа, че износът на природен газ вече се осъществява почти 30 години“, допълни Путин. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tПутин: „Турски поток“ е важен за Русия, Турция и цяла Южна Европа (ВИДЕО)\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d1%81%d1%8a%d0%b2%d0%bc%d0%b5%d1%81%d1%82%d0%bd%d0%be%d1%82%d0%be-%d0%be%d0%b1%d0%be%d0%b1%d1%89%d0%b5%d0%bd%d0%b8%d0%b5-%d0%bd%d0%b0-%d0%b7%d0%b0%d0%ba%d0%bb%d1%8e/", "text": "Съвместното обобщение на заключенията от Стратегическия диалог между Република България и Съединените американски щати разпространиха от правителствената информационна служба: На 8 януари 2020 г. правителствата на Република България и Съединените американски щати поставиха началото на двустранен Стратегически диалог на високо равнище – форум за консултации и сътрудничество по глобални, регионални и двустранни въпроси от взаимен интерес и за двете държави. Договореност за този диалог беше постигната на 25 ноември 2019 г. по време на срещата между министър-председателя Бойко Борисов и президента Доналд Тръмп. България и САЩ са съюзници, приятели и стратегически партньори, свързани от споделени интерес за свобода, демокрация и икономически възможности. Днес проведохме дискусии по широк кръг от въпроси от значение и за двете държави. Двете страни обсъдиха редица глобални въпроси, включително Иран, Турция и Сирия, Русия, Китай и Западните Балкани. Двете страни също така проведоха задълбочени разговори по въпросите на сигурността, енергетиката, върховенството на закона, както и въпроси от двустранния дневен ред като напредъка на България към включване в програмата на САЩ за безвизово пътуване VWP, кандидатурата на страната за членство в ОИСР, перспективите за сключване на Споразумение за социална сигурност, наред с други въпроси. Както България, така и САЩ искат Западните Балкани да бъдат процъфтяващ и преуспяващ регион, напълно интегриран в евро-атлантическите институции; регион, който откликва и подкрепя нуждите на хората. За това е нужна политическа смелост и визия в цяла Европа. България и САЩ са готови да помагат, защото това е и в наш интерес. Едни по-силни Западни Балкани означават по-силна Европа и по-силно трансатлантическо партньорство. Въведение в двустранните въпроси Обсъдихме кандидатурата на България за членство в Организацията за икономическо сътрудничество и развитие (ОИСР) и програмата за безвизово пътуване на САЩ. Съгласихме се, че България ще продължи да се приравнява към международните стандарти за икономическа политика, включително стандартите на ОИСР. Оставаме ангажирани да работим в двустранен формат и посредством тристранния процес с Европейския съюз, за да помогнем на България да изпълни изискванията за безвизово пътуване. Поздравяваме България за значителната работа, включително в областта на проверка на пасажери и обмена на информация. За първи път помощник-държавният секретар по консулските въпроси на САЩ ще посети България през март 2020 г., за да продължи тези дискусии. Ангажирахме се да работим заедно, за да определим кога ще бъде възможно да сключим Споразумение за социална сигурност. Сътрудничество в областта на отбраната и сигурността България и САЩ отчитат стратегическата позиция на България в региона и по отношение поддържането на сигурността в Черноморския регион, както и първостепенното значение за тази сигурност на сътрудничеството в двустранен план и в рамките на НАТО. България вече предприе първи стъпки към увеличаване на своите военни разходи и модернизация на своите Въоръжени сили, а САЩ имат готовност да подкрепят тези текущи усилия за повишаване на взаимната съвместимост и достигане на способностите, заложени в рамките на НАТО. Във връзка с това България и САЩ се договориха да разработят Пътна карта за двустранно сътрудничество в областта на отбраната, която ще даде израз на нашите общи приоритети и ще очертае дейности, които ще насочат сътрудничеството ни в областта на сигурността през следващите десет години. Тази десетгодишна пътна карта, чиито параметри бяха договорени по време на Стратегическия диалог, ще помогне на България в усилията за модернизация, ще допринесе за изграждането на способности за възпиране и отбрана срещу заплахи във всички сфери и ще подобри оперативната съвместимост. Сред основните ни приоритети са морското сътрудничество в Черно море, изграждането на оперативна съвместимост и устойчивост чрез съвместни обучения и учения, киберсигурността и укрепването на отбранителните институции. Като възобновяваме своя фокус върху сигурността в Черноморския регион, ние отделяме специално внимание на сътрудничеството в областта на морската ситуационна осведоменост и конкретно усилията на България за създаване на военноморски координационен център във Варна. Както България, така и САЩ съзнават важното значение на сътрудничеството в Черноморския регион с други страни-съюзници и парнтьори в рамките на НАТО с цел поддържане на нашата колективна сигурност и планират да увеличат своята ангажираност в региона като част от тази пътна карта. България и САЩ ще продължат да развиват тази пътна карта в рамките на двустранен работен комитет и очакват да подпишат окончателната пътна карта по-късно през тази година. Ще се стремим към размяна на първи вариант на 10-годишната пътна карта през април 2020 г. Сътрудничество в областта на икономиката, търговията и енергетиката Ще продължим да задълбочаваме своето сътрудничество в областта на енергетиката с цел повишаването на енергийната сигурност на България и региона. В продължение на диалога, стартиран през декември 2019 г. с посещението в България на американски експертен екип в областта на ядрената енергетика, ще работим за постигане на консенсус относно най-добрия път напред за България. Съвместно ще наблюдваме процеса за лицензиране на американско ядрено гориво, за да гарантираме експедитивно постигане на диверсификация на доставките от страна на България. По отношение на природния газ, България ще продължи да работи в посока изграждане на газовия интерконектор Гърция-България в заложените срокове. САЩ приветстваха наскоро предприетото от страна на България действие за придобиване на 20 процента дял от собствеността и разглеждане на възможността за резервиране на капацитет от плаващата платформа за съхранение и регазификация край Александруполис. Считаме, че интерконекторът и плаващата платформа заедно ще повишат в голяма степен енергийната диверсификация на България, ще придвижат България значително в посока превръщането й в регионален газов център (хъб) и ще спомогнат за съществен и взаимноизгоден ръст в двустранната търговия. Ние също така ще продължим разговорите си относно либерализацията на българския вътрешен газов пазар, което ще позволи на страната да се възползва богато от превръщането си в регионален център за газова търговия. В продължение на постигнатия напредък по време на декемврийското посещение на ядрения експертен екип, в близко бъдеще САЩ ще изпратят в България нов експертен екип, който да направи оценка и да съдейства на България да развие своята газова инфраструктура, както и да разгледа възможностите за развитие на хидроенергийни и други възобновяеми енергийни източници с цел превръщането на страната в регионален енергиен център (хъб) и насърчаване на енергийната диверсификация на територията на Балканите. Страните се договориха да гарантират справедливото и конкурентно начало по отношение ядрената енергетика, което ще гарантира сигурността на доставките и конкурентни цени. В съответствие с правилата на ЕС България ще гарантира експедитивна диверсификация на доставките на свежо ядрено гориво. Решени сме да повишим сътрудничеството си в обмена на нови технологии, което може да помогне на нашите икономики да осъществят преход към по-чисто и по-ефективно енергийно поколение. Посредством споделянето помежду си на експертен и практически опит, както и привличането на американски капитали в България, ние можем да посрещнем предизвикателствата на бъдещето. Препотвърждаваме ангажимента си за справедливо отношение към инвеститорите, разрешаване на инвеститорските спорове по пътя на добросъвестни преговори и разширяване на двустранната търговия. Вземайки предвид факта, че безопасните мрежи за безжична комуникация от пето поколение (5G) ще играят съществена роля както за бъдещия просперитет, така и за националната сигурност, Република България и САЩ декларираха желанието си да засилят сътрудничеството си по 5G. И двете страни подчертаха необходимостта от развитие, разполагане и комерсиализация на 5G мрежи на основата на принципите за свободна и честна конкуренция, прозрачност и върховенство на закона. Защитата на тези комуникационни мрежи от следващо поколение от пробиви и манипулиране, както и гарантирането на неприкосновеността и личните свободи на гражданите на Република България и САЩ е от съществено значение, за да се гарантира, че нашите граждани ще имат възможност да се възползват в пълна степен от невероятните икономически възможности, възникващи благодарение на 5G. Република България и САЩ подчертаха важното значение на това да се насърчава участието на пазарите за 5G на изпитани и надеждни доставчици на мрежови устройства и софтуер и доставчици на услуги, като се вземат предвид оценките за рисков профил, както и да се насърчават рамки, които поощряват максимални усилия за защита на 5G мрежите от нерегламентиран достъп или намеса. Република България и САЩ освен това отчитат, че доставчиците на 5G следва да предоставят продукти и услуги, които спомагат за иновации и насърчават ефикасност. Тези продукти и услуги освен това би следвало да спомагат за честна конкуренция и да насърчават свързаните надолу по веригата индустрии при максимален брой участници на пазара, където това е технически възможно. Укрепване на демокрацията и върховенството на закона САЩ и България продължават да смятат, че корупцията подкопава демократичните институции, препятства икономическото развитие и просперитет и отваря вратата за вредни влияния. Работейки съвместно, двете правителства ще продължат текущия си диалог, включително по законодателни и процедурни предложения за укрепване на българските държавни институции, така че те да бъдат по-независими, прозрачни и ефективни. Сред нашите ключови приоритети са гарантирането независимите органи да запазят самостоятелността и партийната си необвързаност, разширяването на балансирания достъп до Конституционния съд и обмена на добри практики за по-голяма независимост на съдебните органи и прокурорска отчетност. Посредством това ние се стремим към укрепване на демократичните институции, което повишава вярата на хората в изборния процес и правораздавателната система. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tВижте съвместното обобщение на заключенията от Стратегическия диалог между България и САЩ\t\t\t"}
{"url": "https://trud.bg/%d1%8f%d0%bf%d0%be%d0%bd%d1%81%d0%ba%d0%b8-%d0%bc%d0%b8%d0%bb%d0%b8%d0%b0%d1%80%d0%b4%d0%b5%d1%80-%d1%80%d0%b0%d0%b7%d0%b4%d0%b0%d0%b2%d0%b0-9-%d0%bc%d0%bb%d0%bd-%d0%b4%d0%be%d0%bb%d0%b0%d1%80%d0%b0/", "text": "Японският милиардер Юсаку Маедзава раздава на последователите си в Туитър (Twitter) 9 милиона долара, за да види дали парите ще ги направят по-щастливи, предаде Ройтерс. Той определя инициативата си като „социален експеримент“. Маедзава ще даде по един милион йени (9000 долара) на 1000 свои последователи на случаен принцип измежду хората, които са препредали негово съобщение в Туитър от 1 януари. Това е сериозен социален експеримент, казва Маедзава във видео в ЮТюб, като допълва, че се надява да събуди интерес у учени и икономисти. Милиардерът, който ще бъде първият частен пътник, летял около луната със Спейс Екс (SpaceX) на Илон Мъск, е известен с големите си покупки на произведения на изкуството и на спортни автомобили, но също така и със склонността си да размишлява по идеи като свят без пари. Той свърза раздаването на парите с идеята за базов доход или теорията за осигуряване на периодични, безусловни плащания на всички граждани, която набра инерция в някои политически кръгове. Маедзава посочва, че тъй като има парите и свободното време да направи такива плащания, той изпитва нужда да експериментира и да събуди по-голям дебат по темата в Япония. Дискусията за базовия безусловен доход се породи на фона на нарастващото неравенство в доходите в САЩ, където през последните години някои от най-богатите инвеститори, като съоснователят на Майкрософт (Microsoft) Бил Гейтс и инвеститорът Уорън Бъфет обещаха да раздадат по-голяма част от богатството си, припомня Ройтерс. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tЯпонски милиардер раздава 9 млн. долара на последователи в Туитър, за да разбере дали ще станат по-щастливи\t\t\t"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d1%82%d1%83%d1%80%d1%81%d0%ba%d0%b8-%d0%bf%d0%be%d1%82%d0%be%d0%ba-%d0%b5-%d0%b8%d1%81%d1%82%d0%be%d1%80%d0%b8%d1%87%d0%b5%d1%81%d0%ba%d0%b8-%d0%bf/", "text": "Турският президент Реджеп Тайип Ердоган определи изграждането на „Турски поток“ като исторически проект по време на официалната церемония по откриването на газопровода в Истанбул. „За нас е чест да ви посрещнем в Истанбул. Надявам се 2020 г. да донесе само добри неща, както за нашите народи ,така и на целия свят. Ще си позволя да ви поздравя, да ви честитя новата година. Сътрудничеството между Турция и Русия дава своите плодове. Ние се намираме тук, за да открием „Турският поток“. Това е проект, по който работихме заедно с нашите приятели от Русия. Това е исторически проект. Морската част на проекта беше приключена през изминалата година и се срещнахме отново с Истанбул с моят приятел г-н Путин“, каза Ердоган. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tЕрдоган: „Турски поток“ е исторически проект\t\t\t"}
{"url": "https://trud.bg/%d0%bd%d0%b0%d0%bc%d0%b5%d1%80%d0%b8%d1%85%d0%b0-%d0%bc%d1%8a%d1%80%d1%82%d0%b2%d0%be-%d0%b4%d0%b5%d1%82%d0%b5-%d0%b2-%d0%ba%d0%be%d0%bb%d0%b5%d1%81%d0%bd%d0%b8%d0%ba%d0%b0-%d0%bd%d0%b0-%d1%81%d0%b0/", "text": "Дете на възраст около 10 години е намерено на парижко летище в отделението под колесника на самолет, пристигнал от град Абиджан в Кот д’Ивоар, съобщи източник, близък до разследването. Боинг 777 на „Еър Франс“ е излетял от Абиджан във вторник вечерта и е кацнал на парижкото летище „Шарл дьо Гол“ рано сутринта. „Еър Франс“ съобщи в изявление, че „нелегален пътник“ е починал, без да посочва възрастта му. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tНамериха мъртво дете в колесника на самолет от Кот д’Ивоар на летището в Париж\t\t\t"}
{"url": "https://trud.bg/3-%d0%bb%d0%b5%d1%81%d0%bd%d0%b8-%d0%b8-%d0%b1%d1%8a%d1%80%d0%b7%d0%b8-%d0%bd%d0%b0%d1%87%d0%b8%d0%bd%d0%b0-%d0%b4%d0%b0-%d1%81%d0%b2%d0%b0%d0%bb%d0%b8%d1%82%d0%b5-%d0%bd%d0%b0%d1%82%d1%80%d1%83%d0%bf/", "text": "След коледните и новогодишните празници почти всички се втурват към фитнес залата или минават на строг хранителен режим с единствената цел да се отърват от натрупаните килограми. Проблемът е, че твърде прибързаното и драстично ограничаване на калориите или претоварване в залата води до краткосрочни и временни резултати. Въпреки това има 3 лесни и бързи начина, по които да свалите излишните сантиметри, без йо-йо ефект. №1 Намалете солта и захарта Една от основните причини за повишаване на теглото е задържането на вода, което се получава при консумиране на по-солени храни, каквито обикновено са ястията на празничната трапеза. Заменете обикновената сол с хималайска и се постарайте да я намалите до минимум. Ако паралелно с това увеличите и приема на вода, в най-скоро време ще се почувствате леки като перце, а кантара ще показва все по-приятни числа. Сладките изкушения на Коледа са пълни със захар, която има пряка връзка с апетита ви. Много често след консумация на някой десерт се чувствате уморени и летаргични, и отново гладни. Постарайте се да намалите захарта, която присъства не само в шоколада и кафето, но и в повечето пакетирани храни. Като алтернатива хапвайте черен шоколад с висок процент какао, сами правете дресинга си за салата или соса към основното ястие. По този начин ще задържите нивата на кръвната захар стабилни и няма да ви се налага да ядете на всеки 2 часа. №2 Увеличете протеина и естествените мазнини Включете в менюто си храни, богати на протеин и естествени мазнини – пригответе си закуска от варени яйца, авокадо и краставица – така ще дадете всичко необходимо на организма си и ще сте сити за по-дълго време. По възможност се хранете с повече бяло месо и риба, към които да добавите свежи салати. Много бързо ще се отървете от чувството на подуване и дискомфорт, а стомахът ви ще ви е благодарен за по-леката храна. №3 Повече вода и движение И тук не става дума да се наливате с по 3л вода на ден или да тренирате по 7 пъти седмично. Идеята е да хидратирате организма си, за да работи по-добре и да имате повече енергия. Допълнителното движение може да бъде под формата на изкачване на стълби (вместо качване с асансьора), повече разходки навън, йога у дома или кънки на лед, с които освен да се раздвижите, ще се и забавлявате.   \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\t3 лесни и бързи начина да свалите натрупаните килограми по празниците\t\t\t"}
{"url": "https://trud.bg/%d0%bd%d0%b0%d1%82%d0%be-%d0%be%d1%81%d1%8a%d0%b4%d0%b8-%d0%b8%d1%80%d0%b0%d0%bd%d1%81%d0%ba%d0%b8%d1%82%d0%b5-%d0%b0%d1%82%d0%b0%d0%ba%d0%b8-%d1%81%d1%80%d0%b5%d1%89%d1%83-%d0%b0%d0%bc%d0%b5%d1%80/", "text": "Генералният секретар на НАТО Йенс Столтенберг осъди  в съобщение в Туитър и призова Техеран ще се въздържа от бъдещи агресивни действия. „Осъждам иранските ракетни атаки срещу САЩ и коалиционните сили в Ирак. НАТО призовава Иран да се въздържа от бъдещи актове на насилие. Съюзниците продължават да се консултират и остават посветени на своята тренировъчна мисия в Ирак“, написа той в социалната мрежа. По-рано стана ясно, че Иран е изстрелял десетина ракети срещу две американски бази в Ирак. Според първоначалната информация, която се появи в западните медии няма жертви сред американските военнослужещи, макар че в Техеран твърдят, че в нея са загинали десетки войници. Все още се очаква реакцията на официалните власти във Вашингтон. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tНАТО осъди иранските атаки срещу американски военни бази в Ирак\t\t\t"}
{"url": "https://trud.bg/%d0%b7%d0%b0%d0%b2%d1%8a%d1%80%d1%88%d0%b8-%d1%86%d0%b5%d1%80%d0%b5%d0%bc%d0%be%d0%bd%d0%b8%d1%8f%d1%82%d0%b0-%d0%bf%d0%be-%d0%be%d1%82%d0%ba%d1%80%d0%b8%d0%b2%d0%b0%d0%bd%d0%b5%d1%82%d0%be-%d0%bd/", "text": "Завърши церемонията по откриването на газопровода „Турски поток“ в Истанбул. На събитието, което се проведе в конгресен център „Халич“ на Златния рог присъстваха руския президент Владимир Путин, турският президент Реджеп Ердоган, българският министър-председател Бойко Борисов и сръбскиятдържавен глава Александър Вучич. Снимки: Цветан Томчев Дължината на морския участък на „Турски поток“ е 930 км през Черно море – от Анапа в Русия до Каякьой в Турция. Капацитетът на двете тръби, които ще достигнат до сухопътния участък, е 31,5 милиарда кубически метра природен газ на годишна база. В рамките на церемонията бе направена пряка връзка с трудовия колектив на „Газпром“ на станцията в Русия в Анапа, както и с турската станция Каякьой. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tЗавърши церемонията по откриването на „Турски поток“ в Истанбул (СНИМКИ и ВИДЕО)\t\t\t"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%bf%d1%80%d0%b5%d0%b4-%d1%80%d1%83%d1%81%d0%ba%d0%b0-%d1%82%d0%b5%d0%bb%d0%b5%d0%b2%d0%b8%d0%b7/", "text": "Газопроводът дава възможност за допълнителни количества газ към България. Затова и като добри съседи присъстваме на церемонията, каза премиерът Бойко Борисов в изявление пред руска телевизия след   в Истанбул. България изгражда своята газоразпределителна мрежа, газовия хъб Балкан, интерконекторите със Сърбия, Турция, Гърция, Румъния. Така че, колкото повече газ идва от Русия, Азербайджан, втечнен газ, ние да можем през нашите газови магистрали да ги пренасяме през България, добави Борисов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tПремиерът Борисов пред руска телевизия: Присъстваме на церемонията за откриването на „Турски поток“ като добри съседи\t\t\t"}
{"url": "https://trud.bg/%d1%80%d1%8f%d0%b4%d0%ba%d0%b0-%d0%be%d0%bf%d0%b5%d1%80%d0%b0%d1%86%d0%b8%d1%8f-%d0%be%d1%82-%d1%83%d1%80%d0%be%d0%bb%d0%be%d0%b3%d0%b8%d1%8f%d1%82%d0%b0-%d0%bd%d0%b0-%d1%83%d0%bc%d0%b1%d0%b0%d0%bb/", "text": "Изключително рядък и интересен случай, разрешен с успешна безкръвна операция, ще бъде докладван на научни форуми на урологичната общност, съобщават от държавната болница на Бургас. Пациентът е приет по спешност в края на миналата година в Урологията на УМБАЛ, с треска, висока температура. Причината е камък, който е запушил бъбрека и се налага да бъде отстранен. При пациента обаче има рядка аномалия – той е роден почти без пикочен мехур, което налага почти веднага след раждането му уретерите (тръбите, които отвеждат урината до пикочния мехур) да се имплантират в дебелото черво и да отвеждат урината навън през ануса. „При пациент със съхранени всички органи на отделителната система подходът би бил значително по-прост. През уретрата (частта, която извежда урината от пикочния мехур навън) се вкарва инструмент с видеокамера, разбива се камъкът безкръвно и се изхвърля навън с урината. Но при този човек нямаме пикочен мехур и не можем да стигнем до бъбрека по този начин. Това бе голямо предизвикателство за екипа ни“, коментира д-р Николай Миринчев, началник на Отделението по урология. Подходът, който предприемат той и екипът му, се нарича ултрамини PCNL – перкутанна нефролитотрипсия с модифициран шафт. През 4-милимитрова дупчица в гърба лекарите вкарват флексибилен нефроскоп – тръба с миниатюрна камера, през която минава и лазерно влакно. Тръбата достига до бъбрека. Камерата осигурява HD образ на видеомонитор, лазерното влакно разбива камъка на прах, а прахът се аспирира и изхвърля извън тялото по време на самата операция. Пациентът лежи по гръб, което е комфортно както за него, така и за анестезиолога. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tРядка операция от урологията на УМБАЛ Бургас влиза в учебниците\t\t\t"}
{"url": "https://trud.bg/%d0%b3%d0%bb%d0%b5%d0%b4%d0%b0%d0%b9%d1%82%d0%b5-%d0%bd%d0%b0-%d0%b6%d0%b8%d0%b2%d0%be-%d1%86%d0%b5%d1%80%d0%b5%d0%bc%d0%be%d0%bd%d0%b8%d1%8f%d1%82%d0%b0-%d0%bf%d0%be-%d0%be%d1%82%d0%ba%d1%80%d0%b8/", "text": "Премиерът Бойко Борисов разговаря с президента на Русия Владимир Путин, с президента на Турция Реджеп Тайип Ердоган и с държавния глава на Сърбия Александър Вучич преди старта на тържествената церемония по откриването на газопровода „Турски поток“ в Истанбул. \nБългарският премиер отбеляза пред руския държавен глава напредъка по реализацията на проекта „Балкански поток“. Премиерът Борисов изтъкна пред Путин свършената работа по участъците от разширението на газопреносната инфраструктура от българо-турската граница до българо-сръбската. Българският министър-председател посочи пред руския президент, че компании от Саудитска Арабия, Италия и Турция работят по трасето на строящата се газопреносна инфраструктура у нас. Газопроводът е с обща дължина 474 км, с диаметър 1220 мм и максимално работно налягане от 7,5 мегапаскала. Трасето на газопровода преминава през землищата на 34 общини на територията на 11 области. Към настоящия момент проектът се изпълнява на територията на 4 области – Плевен, Ловеч, Враца и Монтана. Премиерът Борисов благодари на турския президент Реджеп Тайип Ердоган за поканата за участие в церемонията по откриването на „Турски поток“. Турция е непосредствен съсед на България, наш съюзник в НАТО и важен партньор на ЕС при справянето с основни предизвикателства като миграционния натиск върху Европа, борбата срещу тероризма, енергийните доставки и енергийната сигурност, инфраструктурата, селското стопанство, търговията, икономиката. Борисов изтъкна и успешните дейности по реставрацията и ремонта на Църквата „Свети Стефан“ в Истанбул. „Свети Стефан“ я направихме, реставрира се, разкошно, заяви той. Преди това българският министър-председател  Вучич заяви, че ще наричат газопровода „Балкански поток“, а Борисов отбеляза, че лятото единия лот на магистрала „Европа“ към Сърбия ще е готов. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tНа церемонията на Златния рог Борисов разказа на Путин за напредъка на „Балкански поток“ (ВИДЕО)\t\t\t"}
{"url": "https://trud.bg/%d0%b1%d0%bb%d0%b8%d0%b7%d0%be-117-%d1%85%d0%b8%d0%bb%d1%8f%d0%b4%d0%b8-%d0%b1%d1%8a%d0%bb%d0%b3%d0%b0%d1%80%d0%b8-%d1%81%d0%b0-%d0%bd%d0%b0-%d0%b2%d0%be%d0%b4%d0%b5%d0%bd-%d1%80%d0%b5%d0%b6%d0%b8/", "text": "116 951 души в страната живеят в места с нарушено водоснабдяване. Това показват актуални данни на ВиК операторите в страната към 30.12.2019 година, съобщиха от регионалното министерство, пояснявайки, че уточняват това заради твърдения от страна на БСП, че вече близо половин милион българи са без ежечасен, ежедневен достъп до питейна вода. На воден режим са жители на 5 града (83 037 засегнати) и  99 села  (33 914 засегнати жители). Най-много от тях са в Перник – 73 111, като общо за областта засегнатите от нарушено водоснабдяване са 81 969 души, живеещи в 2 града (Перник и Батановци) и 17 села. Другите населени места на воден режим са в областите Търговище, Шумен,  Сливен Велико Търново, Ловеч,   Монтана,  Бургас, Габрово и  Кюстендил. Основната причина за нарушеното водоснабдяване е намаленият дебит на водоизточниците, посочват то МРРБ. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tБлизо 117 хиляди българи са на воден режим\t\t\t"}
{"url": "https://trud.bg/%d0%be%d1%82%d0%b8%d0%b4%d0%b5-%d1%81%d0%b8-%d1%81%d0%b8%d0%bb%d0%b2%d0%b8%d0%be-%d0%be%d1%80%d1%82%d0%b0-%d1%81%d1%8a%d0%b7%d0%b4%d0%b0%d1%82%d0%b5%d0%bb%d1%8f%d1%82-%d0%bd%d0%b0-%d0%b3%d1%80/", "text": "На 45 години почина сценаристът и изпълнителен продуцент на сериала „Грозната Бети“ Силвио Орта. Причината за смрътта е неизяснена, но според някои британски таблоиди става дума за самоубийство. Силвио Орта работи по „Грозната Бети“ от 2006-та до 2010-та. Главната актриса в сериала – Америка Ферера, оповести в социалните мрежи, че е съсипана и шокирана от новината: „Талантът му донесе на мен и много други толкова светлина и радост“. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tОтиде си Силвио Орта, създателят на „Грозната Бети“\t\t\t"}
{"url": "https://trud.bg/%d0%be%d1%89%d0%b5-%d1%81%d0%b5%d0%b4%d0%bc%d0%b8%d1%86%d0%b0-%d1%81%d0%b5-%d0%ba%d0%b0%d0%bd%d0%b4%d0%b8%d0%b4%d0%b0%d1%82%d1%81%d1%82%d0%b2%d0%b0-%d0%b7%d0%b0-%d0%b5%d0%b2%d1%80%d0%be%d0%bf%d0%b5/", "text": "15 януари е последният ден, в който българските издатели могат да кандидатстват за участие във второто издание на престижната Европейска литературна награда „Димитър Димов“. Тя бе учредена под патронажа на кмета на Община Варна Иван Портних по повод 110 години от рождението на големия български писател. Името на победителя в тазгодишния конкурс ще стане ясно през май, съобщиха от пресцентъра на общината. Заявки за участие се приемат от началото на октомври м.г. на имейл ddimov.nagrada@gmail.com. Регламентът, установен с учредяването на наградата, се запазва. Право да номинират имат единствено издателствата, които могат да кандидатства с до 2 родни и до 2 чуждестранни европейски романа от съвременни живи писатели, издадени на български език през календарната 2019 г. След подаване на заявките експертното жури отново ще определи петима финалисти, които ще бъдат обявени публично през март 2020 г. Всеки от финалистите ще получи покана за лично участие във втората церемония по връчване на Европейска литературна награда за роман „Димитър Димов“, когато ще стане ясно и името на победителя. Носителят на приза печели парична награда в размер на 10 000 лева (5000 евро), грамота и специално изработена статуетка. Европейска литературна награда за роман „Димитър Димов“ има за цел да отличи съвременни романи с висока художествена стойност, писани на територията на Стария континент и издадени на български език в предходната година.  Първият носител на наградата е романът „Проповед за падането на Рим“ (изд. „Факел Експрес“) на френския писател Жером Ферари, който е отличен за книгата и с „Гонкур“ през 2012 г. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tОще седмица се кандидатства за Европейска литературна награда „Димитър Димов“\t\t\t"}
{"url": "https://trud.bg/%d0%bd%d0%be%d0%b2%d0%b0-%d0%b2%d0%b8%d0%b7%d0%b8%d1%8f-%d0%b7%d0%b0-%d0%b7%d0%b0%d0%bb%d0%b0%d1%82%d0%b0-%d0%bd%d0%b0-%d0%b1%d1%83%d1%80%d0%b3%d0%b0%d1%81%d0%ba%d0%b8%d1%82%d0%b5-%d1%85%d1%83%d0%b4/", "text": "Да се изгради нов вход с външни стъпала и ремонт на съществуващата изложбената зала на Дружеството на бургаските художници на ул. „Александровска”. Това предлагат в докладна записка общинските съветници от ГЕРБ проф. Севдалина Турманова, Веселин Пренеров, Калояна Живкова и Тони Минасян. Дружеството на бургаските художници (ДБХ) е създадено през 1956 г. Към момента негови членове са над 100 художници. Въпреки че локацията на изложбената зала е в идеалния център на Бургас, често гостите на града не стигат до нея заради липсата на добра видимост към галерията. Тя дели общ вход с административната част на дружеството. Към момента няма и лесен достъп до помещенията за майки с колички, както и за хора, които са трудно подвижни. Всичко това затруднява дейността на дружеството, което поддържа изложби през всички 12 месеца в годината. ДБХ участва в Биенале за съвременно българско изкуство „Приятели на морето“, което е възобновено през 2004 година след 20-годишно прекъсване. Картините от биеналето се експонират в изложбената зала на „Александровска” и в Градската художествена галерия „Петко Задгорски“- Бургас. Изявите на членовете на дружеството се включват в традиционната изложба на 24-ти май, където се връчва наградата „Млад художник“ на името на Руси Стоянов, обща изложба на бургаските художници на 6 декември (Никулден и празник на Бургас), когато се връчва наградата „Художник на годината“ и много други общи и индивидуални изложби. ДБХ разполага с изготвен проект за изграждане на нов вход към изложбената зала, който ще даде възможност на минувачите по ул. „Александровска” да имат видимост към залата. Към този втори вход ще има монтирана и рампа, която ще осигури и лесна достъпност за всички ценители на изкуството. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tНова визия за залата на бургаските художници\t\t\t"}
{"url": "https://trud.bg/%d1%87%d0%be%d1%80%d0%b1%d0%b0%d0%b4%d0%b6%d0%b8%d0%b9%d1%81%d0%ba%d0%b8-%d0%b8%d1%81%d0%ba%d0%b0-%d0%bf%d0%b0%d0%ba-%d0%b2-%d1%87%d1%83%d0%b6%d0%b1%d0%b8%d0%bd%d0%b0/", "text": "Божидар Чорбаджийски се надява скоро отново да заиграе в чужбина. Националът се завърна в ЦСКА, след като престоят му в „Стяуа“ в последните пет месеца беше доста неуспешен. „“Видях ме мога да се справя в чужбина – каза „червеният“ юноша. – Надявам се да ме чакат тепърва европейски отбори. Не е моментът да коментирам защо не се получи в Румъния.“ Чорбаджийски очаква да се завърне в титулярния състав на ЦСКА. „Не съм дошъл да се доказвам – продължи бранителят. – За три години съм дал доста. Пожелавам успех на Николай Бодуров. Той беше лидер. Аз съм пак в ЦСКА, за да помогна.“ Юношата Митко Митков вече е играч на „Дунав“. Крилото ще играе при „драконите“ като преотстъпен. Националът Страхил Попов мълчи за интерес от ЦСКА или други български отбори. Бранителят продължава да е футболист на турския „Касъмпаша“, но ще се раздели с клуба. 29-годишният Попов е по вероятно да продължи кариерата си в местното първенство, където вече изгради добро име. В същото време легендарният „червен“ защитник Георги Димитров-Джеки претърпя успешна операция от рак на дебелото черво. Лично доц. д-р Теодор Атанасов, началник на клиниката по лапороскопска хирургия в УМБАЛ „Софиямед“, и д-р Александър Цветанов са извършили сложната интервенция. Джеки се чувства добре и продължава битката с коварната болест. Легендата благодари на лекуващия екип. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tЧорбаджийски иска пак в чужбина\t\t\t"}
{"url": "https://trud.bg/%d0%bf%d0%b5%d0%bd%d1%81%d0%b8%d0%be%d0%bd%d0%b5%d1%80-%d0%bf%d1%80%d0%b5%d0%b4%d0%b0%d0%b4%d0%b5-%d0%b2-%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%bd%d0%b0%d0%bc%d0%b5%d1%80%d0%b5/", "text": "78-годишен добричлия намери на улицата солидна сума в български лева и без да се двоуми ги предаде в полицията, съобщиха от Областната дирекция на МВР-Добрич. Случката се разиграла на 5 януари. Пенсионерът вървял по ул. „Генерал Гурко“, когато се натъкнал на пачката с банкноти близо до спедиторска фирма. Веднага отнесъл находката в Първо РУ на МВР. От полицията изказаха благодарност на съвестния гражданин и призоваха собственика на намерените пари да си ги потърси в районното. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tПенсионер предаде в полицията намерени на улицата пари, търсят собственика\t\t\t"}
{"url": "https://trud.bg/%d0%bf%d0%b0%d0%ba-%d1%87%d0%b5%d1%80%d0%bd%d0%b8-%d1%80%d0%b5%d0%ba%d0%be%d1%80%d0%b4%d0%b8-%d0%b7%d0%b0-%d1%87%d0%b5%d1%80%d0%b2%d0%b5%d0%bd%d0%b8%d1%82%d0%b5-%d0%b4%d1%8f%d0%b2%d0%be%d0%bb%d0%b8/", "text": "Черни облаци на незабавната промяна надвиснаха над „Олд Трафорд“. Исканият някога за треньор Пеп Гуардиола спечели със своя „Манчестър Сити“ трето поред градско дерби в известната доскоро като „Театъра на мечтите“ арена. Разгромът с 3:1 в първи полуфинал за купата на лигата можеше и да е много по-голям. За първи път от 22 години „Юнайтед“ пусна три гола у дома в първото полувреме – от дуела с „Мидълзбро“ през 1997-а. Подобен кошмар имаше, но на стадиона на „Брайтън“. През 2018 година и с Жозе Моуриньо „дяволите“ получиха три попадения преди почивката. „Никога не сме играли по-лошо – призна Оле Гунар Солскяр, треньорът на „Юнайтед“. – На почивката попитах футболистите ми дали имат чест. Сега трябва да изкачим планина, за да отидем на финал, но може да се случи.“ Като британски джентълмен Гуардиола отсече, че на 29 януари реваншът няма да е протоколен. „През второто полувреме много ни затрудниха – коментира испанецът. – Това не беше най-силният ни мач. през годината.“ Откакто Гуардиола дойде във Висшата лига, „Манчестър Сити“ е вкарвал 13 пъти по 3 гола преди почивката като гост. Четири пъти го е сторил „Тотнъм“, а по три пъти „Арсенал“, „Челси“, „Лестър“, „Юнайтед“ и „Суиндън“. „Манчестър Сити“ се погрижи за четири от последните 12 домакински поражения на „червените дяволи“. Португалецът Бернардо Силва е първият играч на „гражданите“ след Серхио Агуеро, вкарал в две поредни градски дербита на „Олд Трафорд“. А откакто „Сити“ загуби с 0:1 от „Юнайтед“ за купата на лигата през октомври 2016 година, тимът е непобеден в 15 поредни двубоя в турнира. На трибуните с ужас гледаха хора, при които „гражданите“ бяха просто „шумният съсед“. Сър Алекс Фъргюсън, Райън Гигс и Уейн Руни бяха сред гостите на стадиона. Факт – с тях „Сити“ унижи „Юнайтед“ с 6:1 на „Олд Трафорд“, но мачът бе просто едно изключение. Шансът на Солскяр да запази поста си намалява с всеки изминал миг. Другата седмица пред него са преиграването за Купата на Англия срещу „Уулвърхемптън“ и гостуването срещу лидера „Ливърпул“. А лекцията на „Манчестър Сити“ показа колко е голяма разликата в класата и между двамата треньори, и между двата отбора. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tПак черни рекорди за „червените дяволи“\t\t\t"}
{"url": "https://trud.bg/%d0%b8%d1%80%d0%b0%d0%bd-%d0%bd%d1%8f%d0%bc%d0%b0-%d0%b4%d0%b0-%d0%bf%d1%80%d0%b5%d0%b4%d0%b0%d0%b4%d0%b5-%d0%bd%d0%b0-%d1%81%d0%b0%d1%89-%d1%87%d0%b5%d1%80%d0%bd%d0%b8%d1%82%d0%b5-%d0%ba%d1%83/", "text": "Иран ожяви, че няма да предаде на САЩ двете „черни кутии“ на украинския „Боинг 737“, който се разби тази нощ след излитане от Техеран. При катастрофата загинаха всички 176 души на борда. „Няма да дадем „черните кутии“ на производителя и на американците“, заяви ръководителят на иранската Организация за гражданска авиация Али Абедзаде, цитиран от агенция Мехр, предаде БТА. Той посочи, че на този етап не е ясно в коя държава ще отидат за изследване „черните кутии“. Съгласно международното законодателство за въздушния транспорт страната, на чиято територия е станала злополуката, има право да проведе разследване, отбеляза Абедзаде. Той добави, че „разследването на този инцидент ще бъде отговорност на Иран, но украинците ще могат да участват в него“. Според правилата на Международната организация за гражданска авиация (International Civil Aviation Organization/ICAO), на която Иран, САЩ и Украйна са членове, разследването на произшествия се провежда в държавата, където са се случили. Независимо от това, според експерти от сектора, малко държави са в състояние да анализират „черните кутии“. Сред тях са Германия, САЩ, Франция и Великобритания. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tИран няма да предаде на САЩ „черните кутии“ на катастрофиралия украински „Боинг“\t\t\t"}
{"url": "https://trud.bg/%d0%b1%d0%be%d0%bb%d0%bd%d0%b8%d1%86%d0%b0%d1%82%d0%b0-%d0%b2-%d0%b3%d0%be%d1%80%d0%bd%d0%b0-%d0%be%d1%80%d1%8f%d1%85%d0%be%d0%b2%d0%b8%d1%86%d0%b0-%d0%be%d1%81%d1%8a%d0%b4%d0%b8-%d0%bd%d0%b7%d0%be/", "text": "МБАЛ „Свети Иван Рилски“ в Горна Оряховица осъди НЗОК за 6741 лева. Сумата е за извършена, но незаплатена медицинска дейност за 2015 г. „Става въпрос за извършени здравни услуги по 16 клинични пътеки“, обясни юристконсултът на лечебното заведение Касим Местан. Той поясни, че услугите не са заплатени от Здравната каса, тъй като са третирани като „надлимитни дейности. \nДелото срещу НЗОК бе заведено на 1 февруари 2019 г. в Районен съд – Велико Търново. През юни миналата година съдът реши спора в полза на стационара. След обжалване от страна на НЗОК на втора инстанция, на 9 декември Окръжният съд потвърди решението на първата инстанция. Така Здравната каса е осъдена да заплати цялата сума заедно със законната лихва върху нея, считано след подаване на иска и разноските по делото. В последните години лечебните заведения водят десетки дела срещу НЗОК за т.нар. „надлимитна дейност“ като има случаи, в които съдът уважава исканията на болниците, а в други случаи пък съдебни състави ги отхвърлят. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tБолницата в Горна Оряховица осъди НЗОК за 6741 лева\t\t\t"}
{"url": "https://trud.bg/%d0%bb%d1%83%d0%ba%d1%81%d0%be%d0%b7%d0%bd%d0%b0%d1%82%d0%b0-%d0%bf%d0%be%d1%87%d0%b8%d0%b2%d0%ba%d0%b0-%d0%bd%d0%b0-%d0%bf%d1%80%d0%b5%d1%81%d0%bb%d0%b0%d0%b2%d0%b0-%d0%bf%d1%80%d0%be%d0%b4%d1%8a/", "text": " продължава, а певицата залива социалните мрежи със снимки и видеа, разкриващи как си прекарва времето с любимия й Павел. Освен да се препича по бански и радва на уединение в частна вила, попфолк изпълнителката е отделила време да посети една от големите атракции на острова Кох Самуи – втория водопад На Муанг, който е по-труднодостъпен (в сравнение с първия), но разкрива впечатляваща гледка. Малко по-късно Преслава сподели и кадър със съпруга си, с когото си споделят напитка директно от кокосов орех насред местен пазар за плодове и зеленчуци. Певицата не пропусна и да се „похвали“, че е получила сериозно слънчево изгаряне: „Изгорях като немски турист“, написа към последната си снимка тя. Феновете й побърза да й дадат съвети как да се справи с болката и зачервяването. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tЛуксозната почивка на Преслава продължава (СНИМКИ)\t\t\t"}
{"url": "https://trud.bg/%d1%83%d1%81%d0%bb%d0%be%d0%b2%d0%bd%d0%b0-%d0%bf%d1%80%d0%b8%d1%81%d1%8a%d0%b4%d0%b0-%d0%b7%d0%b0-%d0%bc%d0%bd%d0%b8%d0%bc-%d1%80%d0%b0%d0%b1%d0%be%d1%82%d0%be%d0%b4%d0%b0%d1%82%d0%b5%d0%bb-%d0%b1/", "text": "Мним бизнесмен, блудствал с две кандидатки за работа и опитал да изнасили една от тях, бе осъден условно от Варненския районен съд. През май 2016 г. 57-годишният Юлиян М. започнал да публикува обяви в сайт и вестник, че търси домашна помощница и персонал за хотел. Първо препитвал кандидатките по телефона на колко години са, къде живеят и какво е семейното им положение, а после си набелязвал жертви.  На 22 май си уговорил среща с първата потърпевша на публично място в центъра на Варна. Там я убедил да се качи в автомобила му, за да й покаже къде ще работи. Потеглил извън града и спрял в землището на с. Засмяно. В колата започнал да блудства с жената и опитал да я изнасили. Не успял, защото ужасената дама се отскубнала от хватката му и хукнала да бяга. По-късно подала и сигнал  на тел. 112. На 13 юни мнимият работодател повторил сценария с млада кандидатка за домашна помощница. Под предлог, че ще й покаже извънградска вила за почистване, я извел извън Варна.  Спрял в безлюден район близо до с. Каменар и отправил оферта за секс. След като получил отказ, започнал да заплашва жената и блудствал с нея. Тя обаче успяла да избяга, стигнала до главния път, спряла преминаващ автомобил и веднага се обадила в полицията и на близките си. Скоро след това Юлиян бил заловен. До момента мъжът е с чисто съдебно досие. Пред магистратите той си призна вината и заради съкратеното съдебно следствие наказанието му бе редуцирано с 1/3 до 2 г. и 8 месеца лишаване от свобода с 5-годишен изпитателен срок. Присъдата подлежи на обжалване в 15-дневен срок.  АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tУсловна присъда за мним работодател, блудствал с две жени\t\t\t"}
{"url": "https://trud.bg/%d0%ba%d0%b0%d1%80%d0%bb%d0%be%d1%81-%d0%b3%d0%be%d0%bd-%d0%b8%d0%b7%d0%b1%d1%8f%d0%b3%d0%b0%d1%85-%d0%be%d1%82-%d1%8f%d0%bf%d0%be%d0%bd%d0%b8%d1%8f-%d0%b7%d0%b0-%d0%b4%d0%b0-%d0%bf%d1%80%d0%b5/", "text": "Бившият изпълнителен директор на „Нисан“ – Карлос Гон заяви пред медии, че целта на дръзкото му бягство от Япония е била да избегне „политическо преследване“, като в същото време той обвини японските прокурори и ръководителите на автомобилната компания, за която работеше, в заговор срещу него. Гон смята, че повдигнатите му обвинения са фалшиви и изобщо не е трябвало да буде арестуван. По време пресконференция в Бейрут, бизнесменът описа себе си като жертва на несправедливата японска система. „Не избягах от правосъдието. Избягах от несправедливостта и политическото преследване“, посочи беглецът, за чието издирване вече има издадена червена бюлетина за арест на Интерпол. Карлос Гон се оплака, че е бил разпитван по осем часа на ден без присъствието на адвокати и отбелязва, че японските власти имат 99% успеваемост при преследване на финансови престъпления. Той по-специално посочи бившия изпълнителен директор на „Нисан“ Хирото Сайкава и директора Масаказу Тойода, като едни от лицата, заговорничели с полицията. Карлос Гон твърди, че е бил обект на конспирация на неколцина изпълнителни директори на автомобилния гигант, които са работили съвместно с прокуратурата в Токио поради намаляващите показатели на японския автомобилен производител. „Друга причина за конспирацията беше недоволството от структурата на съюза с френската фирма „Рено“, добави той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tКарлос Гон: Избягах от Япония, за да предотвратя „политическо преследване“\t\t\t"}
{"url": "https://trud.bg/%d0%b0%d0%bb%d0%b8-%d1%81%d0%be%d1%83-%d0%bd%d0%b0-%d0%b7%d0%b0%d0%bc%d0%b8%d0%bd%d0%b0%d0%b2%d0%b0%d0%bd%d0%b5-%d0%bd%d0%b0-%d0%b0%d0%bd%d1%82%d0%b0%d0%bb%d0%b8%d1%8f-%d0%bc%d0%b8%d1%81%d0%bb%d1%8f/", "text": "Али Соу няма намерение да напуска ЦСКА през януари. Въпреки че закъсня за първата тренировка, нападателят замина с тима за лагера в Анталия. „Аз съм в ЦСКА и не мисля за друг клуб – отсече Соу. – Предпочитам да остана в ЦСКА. Когато дойде мачът с „Левски“, ще сме в топ форма. Искам да се представя по-силно в сравнение с есента. Офертите за мен са само слухове в медиите. Треньорът Милош Крушчич може да направи отбора ни по-силен.“ ЦСКА е позволил на бразилците Жеферсон и Рафаел Енрике да пристигнат директно в Анталия. В сряда сутрин те отлетяха за турската ривиера от Сао Пауло. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tАли Соу на заминаване на Анталия:  Мисля само за „Армията“\t\t\t"}
{"url": "https://trud.bg/%d0%b1%d0%b0%d0%b1%d1%85-%d1%83%d0%bd%d0%b8%d1%89%d0%be%d0%b6%d0%b0%d0%b2%d0%b0-%d0%bd%d0%b0%d0%b4-44-%d0%ba%d0%b3-%d0%bc%d0%b5%d0%b4-%d0%b7%d0%b0%d1%80%d0%b0%d0%b4%d0%b8-%d0%bd%d0%b0%d1%80%d1%83/", "text": "БАБХ насочи за унищожаване 44 кг и 700 гр. мед за нарушения при етикетирането, съобщиха от пресцентъра на Агенцията. Търговци в страната ще трябва да доказват произхода на още 62,77 кг мед, които не са били придружени от документите, изисквани по регламент, некоректно етикетирани и без идентификационна маркировка. Издадени са 3 предписания на територията на ОДБХ Кюстендил, Русе и София област за некоректно етикетиране, липса на идентификационна маркировка и етикет. Съставени са 9 акта за установяване на административни нарушения, включително за липса на регистрация на обекта като търгуващ с храни. На територията на две Областни дирекции по безопасност на храните (ОДБХ) Кюстендил и Сливен са констатирани нарушения при етикетирането на мед, съгласно изискванията на чл. 5 от Наредба № 26 от 14.10.2010 г. , т.е. липсва страна на произход, която задължително трябва да бъде изписана на етикета на пчелния продукт. Нарушенията са открити при тематичните проверки, които Агенцията проведе по Заповед на изпълнителния директор в периода 16.12.2019 г. до 03.01.2020 г. Контролът целеше да провери съответствието на етикетирането на пчелен мед и пчелни продукти с изискванията на Регламент (ЕС) № 1169/2011 за предоставяне на информация за потребителите, като особено внимание се обърне на посочването на страната на произход, където е бил добит медът – задължително изискване на чл.5 от Наредбата за изискванията към пчелен мед, предназначен за консумация от човека. На територията на цялата страна са проверени общо 736 търговски обекта, от тях 529 за търговия на дребно, 67 – на едро, 140 обекта за обществено хранене. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tБАБХ унищожава над 44 кг мед заради нарушения при етикетирането\t\t\t"}
{"url": "https://trud.bg/%d1%81%d0%b8%d0%bc%d0%b8%d1%82%d0%bb%d0%b8-%d1%81%d1%82%d0%b0%d0%b2%d0%b0-%d1%81%d1%82%d0%be%d0%bb%d0%b8%d1%86%d0%b0-%d0%bd%d0%b0-%d0%ba%d1%83%d0%ba%d0%b5%d1%80%d0%b8%d1%82%d0%b5-%d0%b7%d0%b0-%d0%b4/", "text": "Рекорден наплив на записващи се участници в традиционния кукерски фестивал “Симитлия-Древна земя на кукерите“ принуди организаторите да направят феста двудневен. Така ще може всички групи да се изяват и да покажат шоуто си. До момента има записали се над 50 групи от страната и Северна Македония, а заради   на фестивала в Перник, повечето от кукерските групи започнаха да се записват за участие в Симитли. С респект и уважение към българщината и съхраняване на традициите и обичаите за Сурва организаторите ще приемат заявки за участие до последния момент. Хиляди маскирани мъже, жени и деца ще разтърсят земята в Симитли. Празникът е сред най-чаканите и най-пъстрите в града. Идват много гости от различни краища, за да станат свидетели на кукерското шоу, което ще продължи до тъмно. В голямото дефиле и надиграването ще има най-различни персонажи от Ямбол, от Велес, Северна Македония, от Пазарджик, от Карлово, от Перник, от селища в цяла България и от чужбина. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tСимитли става столица на кукерите за два дни, рекорден наплив на участници\t\t\t"}
{"url": "https://trud.bg/%d1%81%d0%bf%d0%b0%d1%81%d0%b8%d1%85%d0%b0-%d1%81%d0%b3%d1%80%d0%b0%d0%b4%d0%b0-%d0%ba%d0%be%d0%bb%d0%b0-%d0%b8-%d1%80%d0%b5%d0%bc%d0%b0%d1%80%d0%ba%d0%b5-%d0%be%d1%82-%d0%b8%d0%b7%d0%bf%d0%b5%d0%bf/", "text": "Огнеборци спасиха сграда, кола и ремарке от изпепеляване при пожар в Павликени. Сигнал за пламъците в стопанска постройка на ул. „Климент Охридски” е подаден във вторник в 09:58 часа в оперативен център Велико Търново. Постройката била частна, а огънят тръгнал заради човешка небрежност. До пристигането на пожарникарите били унищожени 40 кв.м покрив, 4 автомобилни гуми и една електрическа фреза. Огнеборците спасили сградата, лек автомобил и автомобилно ремарке. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tСпасиха сграда, кола и ремарке от изпепеляване в Павликени\t\t\t"}
{"url": "https://trud.bg/%d0%b8%d1%80%d0%b0%d0%bd%d1%81%d0%ba%d0%b8%d1%8f%d1%82-%d0%b2%d1%8a%d0%bd%d1%88%d0%b5%d0%bd-%d0%bc%d0%b8%d0%bd%d0%b8%d1%81%d1%82%d1%8a%d1%80-%d1%86%d0%b5%d0%bb%d1%82%d0%b0-%d0%bd%d0%b8-%d0%b5-%d0%b4/", "text": "Иранският външен министър Мохамед Джавад Зариф заяви, че главният отговор на американските действия и убийството на генерал Касем Сюлеймани ще бъде премахването на всички войски на САЩ от региона. „Иран даде качествен отговор с атаката срещу базите в Ирак, но нашите главни действия ще са насочени към премахването на САЩ от този регион“, каза Зариф пред репортери. „Иран трябваше да даде на САЩ военен отговор и да покаже, че това не е краят. Американските военни бази в Ирак, които вече не са легитимни, след решението на парламента в Багдад“, каза още министърът, визирайки резолюцията на иракския парламент, взета в извънредно заседание, в която депутатите искат от правителството да нареди извеждането на всички чуждестранни войски от страната. Зариф освен това по-рано проведе отделен телефонен разговор с турския министър на външните работи Мевлют Чавушоглу и австрийския си колега Александър Шаленберг, с които обсъдиха въпроса. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tИранският външен министър: Целта ни е да премахнем американското присъствие от региона\t\t\t"}
{"url": "https://trud.bg/%d1%80%d1%83%d1%81%d0%b8%d1%8f-%d0%b8-%d1%82%d1%83%d1%80%d1%86%d0%b8%d1%8f-%d0%bf%d1%80%d0%b8%d0%b7%d0%be%d0%b2%d0%b0%d1%85%d0%b0-%d0%b7%d0%b0-%d0%bf%d1%80%d0%b5%d0%ba%d1%80%d0%b0%d1%82%d1%8f/", "text": "Президентите на Русия и Турция – Владимир Путин и Реджеп Тайип Ердоган, призоваха за прекратяване на огъня в Либия, което да влезе в сила от полунощ на 12 януари. Това съобщи турският външен министър Мевлют Чавушоглу на брифинг в Истанбул заедно с руския си колега Сергей Лавров след среща на лидерите на Русия и Турция в разширен състав. В хода на разговора между Ердоган и Путин бяха обсъдени двустранни въпроси и регионални теми. Бяха обменени мнения за прекратяването на огъня в Идлиб, за напрежението между Иран и САЩ, за обстановката в Либия и в Ирак, каза Чавушоглу. „Президентите Ердоган и Путин призоваха за прекратяване на огъня в Либия, което трябва да влезе в сила в полунощ на 12 януари”, заяви турският първи дипломат. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tРусия и Турция призоваха за прекратяване на огъня в Либия\t\t\t"}
{"url": "https://trud.bg/%d1%81-%d0%b4%d0%b0%d1%80%d0%b5%d0%bd%d0%b8%d1%8f-%d0%be%d1%82%d0%b2%d0%be%d1%80%d0%b8%d1%85%d0%b0-%d0%be%d1%82%d0%bd%d0%be%d0%b2%d0%be-%d1%81%d0%be%d1%86%d0%b8%d0%b0%d0%bb%d0%bd%d0%b0-%d0%ba%d1%83/", "text": "Социалната кухня в Елена се наложи като полезна услуга за хора, изпаднали в затруднение, без или с ниски доходи и самотно живеещи възрастни, които имат нужда от топла храна през зимните месеци. За пета година храната в социалната кухня се осигурява с дарения от немската благотворителна организация „Помощ за България“, чийто председател д-р Юрген Мюлер заедно със своята съпруга посетиха отново град Елена. Поредното дарение за социалната кухня е от 2000 евро. Храната се приготвя в Домашния социален патронаж, в който с парична помощ от фондацията през годините са подменени вентилационната система, част от оборудването, закупен е автомобил за социалното заведение. За социалната кухня през тази зима бе направено и още едно дарение, с което ще се продължи услугата с още един месец. Над 1000 лева бяха събрани от местния бизнес на традиционната новогодишна среща, която този път имаше благотворителна цел. Храната от социалната кухня за 25 потребители се доставя по домовете им в града и селата Марян, Руховци, Константин и Беброво. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tС дарения отвориха отново социална кухня в Елена\t\t\t"}
{"url": "https://trud.bg/%d0%b5%d0%bc%d0%b8%d0%bb-%d1%80%d0%b0%d0%b4%d0%b5%d0%b2-%d1%81%d0%b5-%d1%81%d1%80%d0%b5%d1%89%d0%b0-%d1%81-%d0%b2%d0%b0%d1%80%d0%bd%d0%b5%d0%bd%d1%81%d0%ba%d0%b8-%d1%83%d1%87%d0%b5%d0%bd%d0%b8%d1%86/", "text": "Евродепутатът от ЕНП/ГЕРБ Емил Радев ще се срещне с ученици – посланици на Европейския парламент. Той ще дискутира с младежите от школата по история към варненската Първа езикова гимназия механизмите на работа в европейските институции. Срещата ще се състои в четвъртък в гимназията, която е сред 10-те училища в България, избрани за посланици на Европейския парламент. Над 100 учебни заведения в страната са кандидатствали за възможността да бъдат част от образователната инициатива „Програма за училища посланици на Европейския парламент” през учебната 2019/2020 г. Сред избраните са пет средни училища, четири професионални гимназии и една профилирана гимназия – Първа езикова гимназия във Варна. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tЕмил Радев се среща с варненски ученици – посланици на Европейския парламент\t\t\t"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d1%80%d0%b0%d0%b7%d0%b3%d0%be%d0%b2%d0%b0%d1%80%d1%8f-%d1%81-%d0%bf%d1%83%d1%82%d0%b8%d0%bd-%d0%b5%d1%80%d0%b4%d0%be%d0%b3%d0%b0%d0%bd-%d0%b8-%d0%b2%d1%83/", "text": "След приключване на церемонията по откриване на газопровода „Турски поток“ разговарях с президента на Турция Реджеп Тайип Ердоган, с президента на Русия Владимир Путин и с президента на Сърбия Александър Вучич. Обсъдихме политическите и икономическите отношения между нашите държави, както и актуални международни теми, съобщи премиерът Бойко Борисов във фейсбук. В момента Борисов провежда двустранна среща с Ердоган. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tБорисов разговаря с Путин, Ердоган и Вучич\t\t\t"}
{"url": "https://trud.bg/%d0%b0%d0%bf%d0%b8-%d0%b2%d1%82%d0%be%d1%80%d0%b8-%d0%b4%d0%be%d1%81%d1%82%d0%b0%d0%b2%d1%87%d0%b8%d0%ba-%d0%bf%d1%80%d0%b5%d0%bc%d0%b8%d0%bd%d0%b0-%d1%83%d1%81%d0%bf%d0%b5%d1%88%d0%bd%d0%be-%d1%82/", "text": "И вторият национален доставчик на услуги, който подписа договори с  Агенция „Пътна инфраструктура“ (АПИ) по новите Общи условия – „Конкорд Смарт Инфраструктура“ АД, премина успешно интеграционните тестове от край до край за оперативна съвместимост с електронната система за събиране на пътни такси за изминато разстояние – тол, оперирана и поддържана от  АПИ. Това съобщиха от пресцентъра на пътната агенция. Интеграционните изпитвания премина успешно и другият регистриран доставчик на услуги „Интелигентни трафик системи“ АД. Това дава възможност на двете дружества за предварителни регистрации за оборудване на автопарка на превозвачите с бордови устройства, както и да започнат подготовка за сключване на договори с тях, поясняват от АПИ. Те ще влязат в сила, когато тол системата за товарните превозни средства над 3,5 тона бъде въведена в търговска експлоатация.  Процедурата за доказване на оперативна съвместимост за нуждите на тол системата се състои от три етапа. Първият включва оценка на съответствието и разглеждане по допустимост на подадените документи. Вторият етап включва интеграционни тестове от край до край, а третият етап – приложни тестове от край до край с бордови устройства, които ще функционират в реална среда. „Интелигентни трафик системи“ АД и „Конкорд Смарт Инфраструктура“ АД преминаха успешно втория етап от процедурата.  Другите два регистрирани национални доставчика на услуги „Телетол“ АД и „Иком“ ООД все още не са подписали договори по новите Общи условия на АПИ. Дружеството „Телетол“ има договор с АПИ за предоставяне на тол услуги по действащите до 29 ноември 2019 г. Общи условия на АПИ, но предстои да потвърди промените в условията. „Иком“ ООД трябва да предостави допълнителни документи за сключване на договор. След подписването на договори двете дружества ще могат да влязат в процедура за интегриране със системата на АПИ. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tАПИ: Втори доставчик премина успешно тестовете за съвместимост с тол системата\t\t\t"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b0-%d1%81%d0%b0%d1%80%d0%ba%d0%be%d0%b7%d0%b8-%d0%b7%d0%b0%d1%81%d1%82%d0%b0%d0%b2%d0%b0-%d0%bd%d0%b0-%d0%bf%d0%be%d0%b4%d1%81%d1%8a%d0%b4%d0%b8%d0%bc%d0%b0%d1%82/", "text": "Никола Саркози ще застане на подсъдимата скамейка през октомври по обвинения в корупция, реши днес съд в Париж, предаде АФП. Бившият френски президент  ще отговаря за предполагаеми опити да получи информация от съдия за разследване срещу себе си. Процесът ще бъде първият от общо седем дела срещу Саркози. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tНикола Саркози застава на подсъдимата скамейка през октомври\t\t\t"}
{"url": "https://trud.bg/%d1%81%d0%b0%d0%b4%d0%b8%d0%be-%d0%bc%d0%b0%d0%bd%d0%b5-%d0%b5-%e2%84%961-%d0%b2-%d0%b0%d1%84%d1%80%d0%b8%d0%ba%d0%b0/", "text": "„Ливърпул“ спечели още едно признание. В отбора играе новият футболист №1 на Африка – Садио Мане. Сенегалецът изпревари победителя в последните две класация Рияд Марез (Алжир). В анкетата гласуваха националните селекционери и капитаните от африканските страни. Мане спечели Шампионската лига с „Ливърпул“ и е лидер във Висшата лига. Марез публикува поздравителна снимка към своя колега от финала на африканското първенство, когато Алжир триумфира с титлата. Въпреки че беше в Кайро, египетската звезда Мохамед Салах отказа да пътува. Нападателят не уважи своя колега от „Ливърпул“ заради конфликт с федерацията. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tСадио Мане е №1 в Африка\t\t\t"}
{"url": "https://trud.bg/%d0%bc%d0%b8%d1%88%d0%b5%d0%bb-%d0%be%d0%b1%d0%b0%d0%bc%d0%b0-%d1%81-%d0%b4%d0%be%d0%ba%d1%83%d0%bc%d0%b5%d0%bd%d1%82%d0%b0%d0%bb%d0%bd%d0%b0-%d0%bf%d0%be%d1%80%d0%b5%d0%b4%d0%b8%d1%86%d0%b0-%d0%b7/", "text": "Бившата първа дама на САЩ Мишел Обама ще прави документална поредица за видеоплатформата на Инстаграм. Тя е подписала договор с Ай Джи Ти Ви за поредица, която да разказва историите на четирима колежани първа година. Преди седем месеца продуцентската къща на семейство Обама „Хайър граунд“ обяви, че започва работа със „Спотифай“ за създаване, продуциране и „предоставяне на гласовете си“ за подкасти. Договорът с видеоплатформата на Инстаграм е пореден успех за бързорастящата медийна империя на семейството на бившия президент на САЩ Барак Обама, отбелязва в. „Гардиън“, цитиран от БТА. Преди тях само вицепрезидентът на САЩ Ал Гор бе в медийния бизнес. Той продуцира документалния филм за климатичната криза „Неудобна истина“. След това създаде кабелен телевизионен канал Кърънт Ти Ви, който продаде на „Ал Джазира“ през 2013 г. за 500 милиона долара, припомня изданието. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tМишел Обама с документална поредица за Instagram\t\t\t"}
{"url": "https://trud.bg/%d0%b6%d0%b5%d1%80%d1%82%d0%b2%d0%b0-%d0%b8-%d1%82%d1%80%d0%b8%d0%bc%d0%b0-%d1%80%d0%b0%d0%bd%d0%b5%d0%bd%d0%b8-%d0%bf%d1%80%d0%b8-%d1%81%d1%82%d1%80%d0%b5%d0%bb%d0%b1%d0%b0-%d0%b2-%d0%ba%d0%b0/", "text": "Един човек е загинал, а тирима са ранени при стрелба в канадската столица Отава. Полицията е реагирала на стрелба в централен квартал в града и предупреди хората да отбягват района, съобщават световните медии. Нападението е било извършено на улица „Гилмор“ преди 7:30 часа местно време. В ход е „координиран отговор“, съобщават властите в туитър.   Според информацията на парамедици, трима души са получили сериозни наранявания и са били транспортирани в болница. Нападателят все още не е заловен и се издирва.   \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tЖертва и трима ранени при стрелба в канадската столица Отава\t\t\t"}
{"url": "https://trud.bg/%d0%b2%d0%b7%d0%b8%d0%bc%d0%b0%d1%82-%d0%ba%d0%bd%d0%b8%d0%b6%d0%ba%d0%b0%d1%82%d0%b0-%d0%b7%d0%b0-%d0%bf%d1%80%d0%b5%d0%b2%d0%be%d0%b7-%d0%b1%d0%b5%d0%b7-%d0%bb%d0%b8%d1%86%d0%b5%d0%bd%d0%b7/", "text": "Временно се отнема книжката за 1 г., когато се извършва превоз без лиценз и удостоверение за обществен превоз. Това предвиждат промени в Закона за автомобилните превози, които са внесени в Народното събрание. За тях настояваха от транспортния бранш, за да се ограничат нерегламентираните превози. Физически лица няма да могат да притежават големи микробуси, автобуси и ТИР-ове след 31 декември 2021 г. Глоба от 1500 лв. ще плаща превозвач, който не осигури на шофьора билети и багажни разписки, предвиждат още промените. Досега санкцията не уточняваше точно кой е отговорен. 1000 лв. е глобата за този, който не организира предпътен медицински преглед на шофьора и допусне да бъде извършен курс било по редовна линия, било за собствена сметка на пътници или товари. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tВзимат книжката за превоз без лиценз\t\t\t"}
{"url": "https://trud.bg/%d0%b2%d0%be%d0%bb%d0%b5%d0%b9%d0%b1%d0%be%d0%bb%d0%b8%d1%81%d1%82%d0%b8%d1%82%d0%b5-%d0%bd%d0%b8-%d1%81%d0%b0-%d0%b2-%d1%82%d0%be%d0%bf-4-%d1%81%d0%bb%d0%b5%d0%b4-%d0%ba%d0%b0%d1%82%d0%be-%d0%bf/", "text": "Волейболистите ни пробиха до финалната четворка на олимпийската квалификация в Берлин. Момчетата на селекционера Силвано Пранди се нуждаеха от спечелването на два гейма срещу настоящия европейски шампион Сърбия. И успяха, като поведоха с 2:1, но не се спряха до тук. След спечелването на третата част наставникът извади титулярите и даде шанс на резервите, които не само доиграха мача, но и триумфираха с 3:2. \nПобедата е още по-сладка, тъй като „трикольорите“ бяха в серия от три поредни поражения срещу „плавите“. И имаха общо 15 загуби, а сега вече и 9 успеха. Триумфът прати „лъвовете“ начело в групата със 7 точки след три победи. На старта тимът ни би Франция с 3:2, а после и Нидерландия (3:0). Сърбите останаха трети и отпаднаха от надпреварата. А съперникът на българите за място на финала бе определен снощи между Германия и Словения. В последния сблъсък словенците, които са европейски вицешампиони, излязоха срещу Чехия. „Имаме реална възможност да спечелим тази квалификация, а и момчетата показват, че могат – заяви Любо Ганев, вицепрезидент на федерацията, който изгледа двубоя от трибуните. – Сервисът и блокадата ни носят много успех. Отборът показва отлична игра!“ Само победителят от турнира взима квота за олимпиадата. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tВолейболистите ни са в топ 4, след като повалиха и Сърбия\t\t\t"}
{"url": "https://trud.bg/%d1%84%d0%be%d0%bd-%d0%b4%d0%b5%d1%80-%d0%bb%d0%b0%d0%b9%d0%b5%d0%bd-%d0%bf%d1%80%d0%b5%d0%b3%d0%be%d0%b2%d0%be%d1%80%d0%b8%d1%82%d0%b5-%d0%b7%d0%b0-%d0%b1%d1%8a%d0%b4%d0%b5%d1%89%d0%b8%d1%82%d0%b5/", "text": "Времето до края на тази година не е достатъчно, за да бъдат договорени всички аспекти в бъдещите отношения между ЕС и Великобритания, така че двете страни в процеса да могат да изберат върху какво искат да се съсредоточат. Това заяви председателят на Европейската комисия Урсула фон дер Лайен в лекция пред студенти от Лондонското висше училище по икономика, предаде БTA. Приоритет за ЕС е запазването на целостта на единния пазар и митническия съюз на блока, каза тя, като подчерта, че по този въпрос „няма да има компромиси“.  Лекцията се състоя преди Фон дер Лайен да се срещне с британския премиер Борис Джонсън, за да определят платформата за преговорите по бъдещите взаимоотношения след излизането на Обединеното кралство от ЕС на 31 януари. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tФон дер Лайен: Преговорите за бъдещите отношения между ЕС и Великобритания ще продължат и през 2021 г.\t\t\t"}
{"url": "https://trud.bg/%d0%bc%d0%b8%d1%86%d0%be%d1%82%d0%b0%d0%ba%d0%b8%d1%81-%d0%b8-%d1%82%d1%80%d1%8a%d0%bc%d0%bf-%d0%b7%d0%b0%d0%b4%d1%8a%d0%bb%d0%b1%d0%be%d1%87%d0%b0%d0%b2%d0%b0%d1%82-%d1%81%d1%8a%d1%82%d1%80%d1%83/", "text": "Атина иска да се включи в програмата за Ф-35 Гръцкият премиер Кириакос Мицотакис (вляво) обърна внимание на обтегнатите отношения между Атина и Анкара в последните месеци. Американският президент Доналд Тръмп даде висока оценка на близките отношения между САЩ и Гърция по време на визитата в Белия дом на гръцкия министър-председател Кириакос Мицотакис във вторник, съобщава електронното издание на вестник „Катимерини”. В изявление пред медиите на двамата държавни ръководители стана ясно, че Атина е проявила особен интерес към включването си в програмата за разработването на супермодерните американски изтребители Ф-35, от която преди месеци бе изгонена Турция, заради покупката на руско отбранително оборудване. Гръцкият премиер обърна внимание на обтегнатите отношения между Атина и Анкара последните месеци заради спорните турски проучвания за газ край Кипър и подписаното през ноември споразумение между Турция и Либия за взаимопомощ, което според Гърция и Израел преначертава границите в международните води на Средиземно море. На въпрос дали възнамерява да повдигне този въпрос в следващите си разговори с турския президент Реджеп Тайип Ердоган, Доналд Тръмп пое най-общо ангажимент да „продължим разговорите помежду си, както и с Русия”. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tМицотакис и Тръмп задълбочават сътрудничеството\t\t\t"}
{"url": "https://trud.bg/%d1%82%d1%8a%d1%80%d1%81%d1%8f%d1%82-%d1%81%d1%82%d0%be%d0%bf%d0%b0%d0%bd%d0%b8-%d0%bd%d0%b0-%d0%bf%d0%bb%d0%b0%d0%b6%d0%be%d0%b2%d0%b5-%d0%b2-%d1%87%d0%b5%d1%80%d0%bd%d0%be%d0%bc%d0%be%d1%80%d0%b5/", "text": "Прекратиха концесиите на Златна рибка и Караагач  Стопани на морските плажове “Черноморец-юг” в община Созопол и на “Равда-централен” в община Несебър търси кабинетът. Концесионерите ще бъдат избрани по реда на Закона за черноморското крайбрежие и ще се грижат за плажните ивици през следващите 20 години, беше решено на заседанието на Министерски съвет. Всяка година държавата ще получава минимум 114 912 лв. без ДДС за отдаването на плажа в Черноморец и още 8071 лв. за ивицата в Равда. Новите стопани ще трябва да осигурят спасители, медицинско и здравно обслужване, почистване на плажовете и услуги от обществен интерес като отдаване под наем на чадъри и шезлонги. На заседанието на Министерски съвет е взето и решение за прекратяване на две плажни концесии. Договорът за стопанисване на ивицата “Лозенец-Караагач” в община Царево ще бъде прекратен по предложение на концесионера. Причината е, че през по-голяма част от летния сезон ивицата е безлюдна. Освен това стопанинът не предоставя плажни и водноатракционни услуги. Липсата на достатъчно приходи от плажа правят неефективно стопанисването му и туристическото му използване, се казва в съобщение на МС. Със съвсем други доводи ще бъде прекратен концесионния договор със стопанина на плажа “Златна рибка” край Созопол. Това се случва заради системни нарушения по договора от страна на концесионера “АМИ ГРУП Р” ЕООД. При извършените през 2017 г., 2018 г. и 2019 г. проверки са установени множество повтарящи се нарушения – по-малко от изискуемите спасителни постове, частичен отказ за осигуряване през целия ден на задължителното здравно и медицинско обслужване, по-малка от минималната изискуема площ на зоната за свободно разполагане на плажни принадлежности и други, съобщиха от МС. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tТърсят стопани на плажове в Черноморец и Равда\t\t\t"}
{"url": "https://trud.bg/%d1%82%d0%b0%d0%ba%d1%81%d0%b8-%d1%83%d0%b4%d0%b0%d1%80%d0%b8-%d0%bf%d0%b5%d1%88%d0%b5%d1%85%d0%be%d0%b4%d0%ba%d0%b0-%d0%bd%d0%b0-%d0%b7%d0%b5%d0%b1%d1%80%d0%b0-%d0%b2-%d1%88%d1%83%d0%bc%d0%b5%d0%bd/", "text": "Таксиметров автомобил удари жена на пешеходна пътека в Шумен в сряда след 16 часа. Инцидентът стана пред магазин на бул.“Симеон Велики“. Колата не била в работещ режим. Шофьорът на 39 г. е тестван за алкохол и наличие не е установено. В момента жената е в шокова зала на Спешно приемно отделение. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tТакси удари пешеходка на зебра в Шумен\t\t\t"}
{"url": "https://trud.bg/%d0%bd%d0%b0%d0%b4-1000-%d0%b4%d1%83%d1%88%d0%b8-%d0%b8%d0%b7%d0%bf%d1%80%d0%b0%d1%82%d0%b8%d1%85%d0%b0-%d1%83%d0%b1%d0%b8%d1%82%d0%b8%d1%8f-%d0%b2-%d1%81%d0%be%d0%bb%d1%83%d0%bd-%d1%84%d1%83%d1%82/", "text": "Приятели и фенове на „Ботев” Пловдив изпратиха Тоско Бозаджийски. Над 1000 души се събраха на поклонението на футболния фен в Пловдив, което се проведе в църквата „Свето преображение Господне”, предаде  На поклонението присъства кметът на Пловдив Здравко Димитров. Лично пловдивският митрополит Николай проведе опелото. 28-годишният младеж загина при нападение на гръцки фенове в Солун. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tНад 1000 души изпратиха убития в Солун футболен фен\t\t\t"}
{"url": "https://trud.bg/%d0%bc%d0%b2%d0%bd%d1%80-%d1%81%d1%82%d0%b0%d1%87%d0%ba%d0%b8%d1%82%d0%b5-%d0%b2%d1%8a%d0%b2-%d1%84%d1%80%d0%b0%d0%bd%d1%86%d0%b8%d1%8f-%d0%bc%d0%be%d0%b6%d0%b5-%d0%b4%d0%b0-%d0%b7%d0%b0%d1%81%d0%b5/", "text": "Във връзка с продължаващата от 5 декември 2019 г. национална стачка във Франция, синдикалните организации са обявили ново мобилизиране от 9 до 11 януари 2020 г. По информация на българското посолство в Париж стачните действия ще засегнат обществения транспорт, включително и полетите, както и училища, болници, рафинерии и бензиностанции. Това съобщиха от Министерството на външните работи. Авиокомпанията „Еър франс“ предупреждава, че има риск полетите на къси и на средни дестинации да бъдат анулирани, но уверява, че стачката няма да се отрази върху полетите на дълги дестинации. Превозвачът предлага безплатна замяна на полета при определени условия. Повече информация гражданите могат да намерят на страницата на „Еър франс“:  . Стачните действия на 9 януари – 11 януари 2020 г. ще засегнат и голяма част от обществения транспорт в страната – автобуси, метро и влакове, като актуална информация за тяхното движение може да бъде получена на:  . Синдикалните организации са призовали също така за блокиране на рафинериите във Франция, което е възможно да доведе до недостиг на гориво на бензиностанциите. Обявено е и провеждането на голяма манифестация в Париж на 11 януари 2020 г. От външно министерство препоръчват на българските граждани, пребиваващи във Франция или планиращи пътуване в страната, да се информират за актуалната обстановка, като имат предвид възможните затруднения и закъснения на обществения транспорт, както и анулиране на полетите от и за страната. При подготовка на пътуване съветваме сънародниците ни да предвидят и осигурят алтернативен транспорт за придвижване от и до летищата и да се информират за актуалната обстановка на място, като спазват инструкциите и указанията на съответните транспортни компании и на местните власти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tМВнР: Стачките във Франция може да засегнат и въздушния транспорт\t\t\t"}
{"url": "https://trud.bg/%d0%b4%d0%b5%d0%bd%d0%b8%d1%86%d0%b0-%d1%81%d0%b0%d1%87%d0%b5%d0%b2%d0%b0-%d0%bd%d1%8f%d0%bc%d0%b0-%d0%bd%d0%b0%d1%80%d1%83%d1%88%d0%b5%d0%bd%d0%b8%d1%8f-%d0%b2-%d1%80%d0%b0%d0%b1%d0%be%d1%82%d0%b0/", "text": "„Проверката на агенцията за социално подпомагане установи, че не можем да говорим за недобросъвестност в дома в Горско Косово. Тя не констатира нарушения на персонала“. Това заяви социалният министър Деница Сачева в предаването „Лице в лице“ по . Преди няколко дни омбудсманът  . Внезапна проверка на експерти е констатирала изключително лоши условия на живот в социалната институция в с. Горско Косово. \nДеница Сачева: \nДомовете за възрастни хора, които страдат от деменция, в България са 14. Всички от тях подлежат на закриване в дългосрочен период, коментира министърът на социалната политика. По думите й те са изградени в непригодни за целта сгради – училища, бивши казарми. „Битовите условия в голяма част от тях не са добри. Затова до 4-5 години те трябва да бъдат трансформирани в центрове за настаняване от семеен тип“, обясни министърът. По думите й проверката е показала, че не може да се говори за недобросъвестност от страна на персонала. Хората там са в тежко състояние, над 80-годишни, уточни тя. Този случай ни дава повод да говорим отново за Закона за социалните услуги, отбеляза още Сачева. По думите й в този закон няма текстове за извеждане на деца от семейството без съдебно решение. Тя беше категорична, че биологичните семейства и техните права се защитават до последно. Детето се извежда едва тогава, когато няма друг вариант, посочи Сачева. Министърът на труда и социалната политика отбеляза, че заради недостига на кадри на пазара на труда държавата ще се опита да обхване младите хора на възраст между 18 и 29 години, които нито учат, нито работят. „Ще работим по система за валидиране на уменията им и издаване на сертификат за работата им на пазара на труда. Ще работим и по привличането на висококвалифицирани работници в България. Ще предложим пакет от мерки за побързия им достъп до пазара на труда“, каза Деница Сачева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tДеница Сачева: Няма нарушения в работата на персонала в дома за хора с деменция в Горско Косово\t\t\t"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%bd%d0%be%d0%b2%d0%b8-%d0%be%d0%b3%d0%bd%d0%b8%d1%89%d0%b0-%d0%bd%d0%b0-%d0%b0%d1%84%d1%80%d0%b8%d0%ba%d0%b0%d0%bd%d1%81%d0%ba%d0%b0-%d1%87%d1%83%d0%bc/", "text": "Българската агенция по безопасност на храните (БАБХ) констатира четири нови огнища на Африканска чума по свинете (АЧС). Положителните резултати от пробите са потвърдени от Националната референтна лаборатория в Националния диагностичен научноизследователски ветеринарномедицински институт в София. Едно от тях е индустриална ферма в с. Брестак, общ. Вълчи дол, обл. Варна. В засегнатия свинекомплекс се отглеждат 39 656 свине. Пробите са изследвани като пасивен надзор въз основа на огнището в „Тетрахиб“ АД, с. Никола Козлево, обл. Шумен. При откриването на огнището стана ясно, че дейност на обекта е угояване на свине. БАБХ извършва проследяване на движението на животните от и към засегнатия животновъден обект за най-малко 35 дни, предхождащи датата на потвърждаване на заболяването на прасетата. Част от свинете в Никола Козлево са пристигнали от обекта в с. Брестак, което наложи да бъде забранено движението на животни от свинекомплекса и вземането на проби за АЧС. Определена е трикилометрова предпазна зона около огнището, в която влизат селата Брестак и Генерал Киселово, общ. Вълчи дол, обл. Варна. Определена е и десеткилометрова наблюдавана зона. Ново огнище е регистрирано в обект за отглеждане на източнобалкански свине в с. Веселиново, общ. Смядово, обл. Шумен. В обекта се отглеждат 125 прасета. Землищата на две села Веселиново и Александрово в община Смядово, обл. Шумен попадат в предпазната зона с радиус 3 км. Друго огнище е констатирано във фамилна ферма тип „А“ с. Гергини, общ. Габрово, обл. Габрово. Там се отглеждат 29 прасета. В трикилометровата предпазна зона влизат с. Гергини, с. Гарван, с. Пейовци, с. Николчовци, с. Рачевци, с. Поповци, с. Чавеи, с. Янковци, с. Милковци, с. Враниловци, с. Стоевци, с. Трънито и с. Пецовци, общ. Габрово, обл. Габрово. От вируса на АЧС е засегнато и лично стопанство тип „заден двор“ в с. Боров дол, общ. Твърдица, обл. Сливен. Огнището е потвърдено в резултат на подаден сигнал в ОДБХ Сливен за заболели два броя свине. Определени са 3 км предпазна зона, около огнището и 10 км наблюдавана зона. Предприети са мерки за контрол и ликвидиране на заболяването съгласно правилата на европейското и националното законодателство и Плана за спешни действия при контрол на АЧС. Предстои умъртвяване по хуманен начин и обезвреждане на всички заразени и контактни свине в засегнатите обекти, при спазване на нормативните изисквания. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tОткриха нови огнища на Африканска чума по свинете\t\t\t"}
{"url": "https://trud.bg/%d0%bd%d0%b5-%d1%81%d0%b5-%d0%be%d1%87%d0%b0%d0%ba%d0%b2%d0%b0%d1%82-%d0%b8%d0%b7%d0%bc%d0%b5%d0%bd%d0%b5%d0%bd%d0%b8%d1%8f-%d0%bd%d0%b0-%d0%bf%d0%be%d0%bb%d0%b5%d1%82%d0%b8%d1%82%d0%b5-%d1%83-%d0%bd/", "text": "Засега не се очакват изменения на полетите и закъснения у нас. Препоръчва се на пътниците да проверяват разписанията преди да тръгнат, съобщи  . Редица авиокомпании   полетите си в Близкия Изток заради напрежението в района. Освен че изостри отношенията между двете държави – иранската атака по американски цели в Близкия изток преобърна и въздушния трафик. Авиокомпании по целия свят масово обявиха, че спират полетите над Иран и Ирак. „По отношение на България не наблюдаваме съществени изменения на трафика. Разбира се, ще бъдат направени компютърни симулации, имаме съответните продукти, които ще покажат при затваряне на дадени въздушни пространства дали би могъл да бъде дистрибутиран даден от едно въздушно пространство в друго, което би натоварило различни сектори от нормалното положение, както в момента“, каза Георги Пеев, генерален директор на РВД. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.08", "title": "\n\t\t\tНе се очакват изменения на полетите у нас заради обстановката в Близкия Изток\t\t\t"}
