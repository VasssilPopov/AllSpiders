{"url": "https://trud.bg/%d0%b1%d1%80%d0%b8%d1%82%d0%b0%d0%bd%d1%81%d0%ba%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bd%d0%b0-%d1%82%d1%8a%d1%80%d0%b3%d0%be%d0%b2%d0%b8%d1%8f%d1%82%d0%b0-%d0%b1/", "text": "България ще играе много важна роля в процеса на напускане на Европейския съюз от Великобритания. Това заяви британският министър на търговията Грег Хендс по  . Той участва в неформалната среща на министрите на търговията в София. “България е председател на Съвета на ЕС в период, който е изключително важен за вземането на решения за бъдещето на търговските отношения между ЕС и Великобритания. В деня, след като Великобритания напусне, тя ще е един от най-големите търговски партньори на ЕС, почти колкото САЩ, по-голям от Китай, Индия и Япония. Освен това ние сме осмият по големина търговски партньор на страната ви, ето защо България ще има много важна роля”, обясни Хендс. Стремим се да постигнем всеобхватно споразумение за свободна търговия между ЕС и Обединеното кралство. Това би означавало стокообменът ни да е възможно най-безпроблемен – такава е нашата цел и би трябвало да е и на ЕС. Да не забравяме – обемът на тази търговия е огромен и ЕС се радва на много, много голям търговски излишък с Обединеното кралство, така че постигането на добро споразумение е в интерес и на двете страни, каза още британският министър на търговията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.27", "title": " Британският министър на търговията: България ще играе много важна роля в Брекзит"}
{"url": "https://trud.bg/%d1%80%d1%83%d0%bc%d0%b5%d0%bd-%d0%be%d0%b2%d1%87%d0%b0%d1%80%d0%be%d0%b2-%d0%b7%d0%b0%d0%ba%d0%be%d0%bd%d1%8a%d1%82-%d0%b4%d0%b0%d0%b2%d0%b0-%d0%b2%d1%8a%d0%b7%d0%bc%d0%be%d0%b6%d0%bd%d0%be%d1%81/", "text": "Твърдят, че държавата не може да се намеси в сделката – лъжа. Иван Иванов (от КЕВР – б.р.) бяга от отговорност. Законът дава възможност на КЕВР да се намеси изключително категорично – може просто да не дава разрешение за сделката. Това заяви бившият министър на енергетиката Румен Овчаров по  . По думите му в целия скандал с продажбата на ЧЕЗ по-интересният въпрос е не откъде ще дойдат парите за купуването на дружеството, а кой ще ги плаща след това. „Има един единствен начин, по който това дружество може да върне парите – да увеличи цената на тока. Това означава увеличаване на приходите на ЧЕЗ с 5-10%”, допълни Овчаров. Въпреки това той подчерта, че докато стане време да се плащат тези пари и да се вдига цената на тока, до тогава най-вероятно и битовите, и индустриалните потребители ще излязат на свободния пазар и ще могат да избират от кого да купуват електроенергия. „Те не схващат. Мислят, че като вземат ЧЕЗ и изведнъж ще се видят с пари. Затова Бойко Борисов няма какво да увърта и трябва веднага да прекрати тази сделка”, категоричен е Овчаров. Той е категоричен, че Гинка Върбакова няма никаква роля в сделката и трябва да помисли как да се измъкне от ситуацията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.27", "title": " Румен Овчаров: Законът дава възможност на КЕВР да се намеси в сделката с ЧЕЗ"}
{"url": "https://trud.bg/%d0%b2%d1%8a%d0%b7%d1%81%d1%82%d0%b0%d0%bd%d0%be%d0%b2%d0%b5%d0%bd%d0%be-%d0%b5-%d0%b5%d0%bb%d0%b5%d0%ba%d1%82%d1%80%d0%be%d0%b7%d0%b0%d1%85%d1%80%d0%b0%d0%bd%d0%b2%d0%b0%d0%bd%d0%b5%d1%82%d0%be/", "text": "Електроразпределение Север възстанови електрозахранването на 64 населени места в Североизточна България, останали без ток вследствие на силния вятър и снегонавяванията през изминалото денонощие. Екипите на компанията отстраниха десетки повреди по електроразпределителната мрежа, съобщиха от там. Всички аварийни екипи и специализирана техника на Електроразпределение Север са в готовност за отстраняване на аварии на територията на Североизточна България в случай на влошаване на метеорологичните условия. Нормализира се и обстановката с електрозахранването в Югоизточна България, съобщиха от Електроразпределение Юг. Към 17:00 ч. екипите на дружеството възстановиха електрозахранването за засегнатите от снегонавяванията села. Единични повреди са регистрирани за някои малки села и махали в Странджа. Екипите на дружеството продължават работа до тяхното отстраняване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.27", "title": " Възстановено е електрозахранването в Североизточна България\t\t\t"}
{"url": "https://trud.bg/%d1%80%d0%b0%d0%b7%d0%b4%d0%b0%d0%b2%d0%b0%d1%82-%d0%b0%d0%b2%d1%82%d0%be%d0%bc%d0%be%d0%b1%d0%b8%d0%bb%d0%b0-%d0%bd%d0%b0-%d1%80%d1%83%d1%81%d0%ba%d0%b8%d1%82%d0%b5-%d0%bc%d0%b5%d0%b4%d0%b0%d0%bb/", "text": "Руските медалисти от игрите Пьонгчанг може и да не се състезаваха под флага на страната си, но ще бъдат наградени, като истински герои от държавата утре.  За призьорите са приготвени 140 луксозни автомобила БМВ, като моделите са X4, X5 и X6. Почти същите получиха и колегите им от лятната олимпиада Рио 2016. Средствата са осигурени от фонд за поддръжка на олимпийците, а традицията е от 2006-а. Оттогава са подарени още „Мерцедес“, „Лексус“, „Тойота“ и „Ауди“.  В Пьонгчанг „Сборная“ се състезаваше под неутрален флаг и под името „олимпийски спортист от Русия“ заради наказание от МОК, което се очаква да бъде вдигнато също в сряда. Руснаците участваха със 169 състезатели в Република Корея, като спечелиха 17 медала, от които 2 титли, 6 сребърни и 9 бронзови отличия. На игрите 15-годишната Алина Загитова стана най-младата шампионка във фигурното пързаляне. Нейната подгласничка Евгения Медведева пък обяви, че ще подари автомобила на майка си, която я подкрепяше от трибуните. Само преди ден олимпийците бяха посрещнати от над 1000 фена на летище „Шереметиево“. Най-бурни овации получиха хокеистите, завърнали се с първа олимпийска титла от 26 години.", "date": "2018.02.27", "title": " Раздават автомобила на руските медалисти"}
{"url": "https://trud.bg/%d0%b8%d0%bd%d0%b6-%d0%b4%d0%be%d0%bd%d1%87%d0%be-%d0%b0%d1%82%d0%b0%d0%bd%d0%b0%d1%81%d0%be%d0%b2-%d0%b0%d0%bf%d0%b8-%d0%bc%d0%b0%d0%b3%d0%b8%d1%81%d1%82%d1%80%d0%b0%d0%bb%d0%b8%d1%82%d0%b5/", "text": "През 2018 г. Агенция „Пътна инфраструктура“ ще стартира тръжни процедури за строителство за над 3,5 млрд. лв., съобщи председателят на Управителния съвет на АПИ инж. Дончо Атанасов на XIII-та Годишна конференция „Стратегическа инфраструктура и инвестиции 2018 – кохезия и свързаност“. Със средства от фондовете на ЕС ще се финасира изграждането на участъка от АМ „Струма“ през Кресненското дефиле. Всички останали проекти ще бъдат реализирани с национално финансиранe и затова е важно колкото се може по-бързо да заработи тол системата, която ще осигури средства за развитието и модернизирането на пътната мрежа, заяви инж. Атанасов. Най-голямата поръчка, която предстои да стартира тази година е за изграждането на лот 3.2 от АМ „Струма“ през Кресненското дефиле. Индикативната й стойност е над 830 млн. лв. Построяването на пътя през дефилето е национална кауза и в следващите месеци ще стартираме обществените поръчки за избор на строители и надзор за отсечката между Крупник и Кресна. Целта ни е през следващата година да започнат строителните работи и да не загубим и евро от осигуреното финансиране от ЕС, подчерта председателят на АПИ. Той съобщи, че напредва строителството на лот 3.3 между Кресна и Сандански и се очаква до края на годината обектът да бъде готов, което е с около 6 месеца предсрочно. Работата в участъка от Благоевград до Крупник също се изпълнява в график. Другият важен проект е доизграждането на АМ „Хемус“. Поели сме ангажимент до 2025 г. автомагистралата да бъде готова, защото строителството и на „Хемус“, и на АМ „Русе – Велико Търново“, и на Видин – Ботевград ще даде сериозен тласък в развитието на Северна България, заяви инж. Атанасов. През т. г. ще стартират търгове за изграждането на 6 участъка от АМ „Хемус“ и ще започне строителството на отсечките Ябланица – Боаза и Белокопитово – Буховци /общо 26 км/. За тях има избрани изпълнители и подписани договори. За три участъка, с обща дължина 50 км, за които м. г. беше възложено проектиране, тази година е предвидено да стартират процедурите за строителство и надзор. Това са отсечките Боаза – пътен възел „Дерманци“, п. в. „Дерманци“ – п. в. „Каленик“ и от „Каленик“ до пресичането с пътя Плевен – Ловеч. Индикативната стойност за строителството на трите участъка е 457 млн. лв. без ДДС. Другите три участъка от АМ „Хемус“ ще бъдат възложени на инженеринг. Това са отсечките от път II-35 Плевен – Ловеч до пресичането с път III-301 Александрово – Летница, от път III-301 до пресичането с път III-303 Бутово – Павликени и от път III-303 до пресичането с път I-5 Русе – Велико Търново. Общата дължина на тези отсечки е 85 км. Индикативната стойност на търговете е 700 млн. лв. Тази година ще стартират и обществените поръчки на инженеринг за АМ „Русе – Велико Търново“, в участъка от Русе до обхода на Бяла и обходният път на Бяла. Това са 75 км от общо 133 км от дължината на автомагистралата, каза инж. Атанасов. Индикативната стойност на поръчките е близо 550 млн. лв. Друг ключов проект е Видин – Ботевград, тъй като с цялостното хомогенизиране и модернизация на трасето от Дунав мост II ще се осигури бърза и удобна връзка с автомагистралите „Хемус”, „Тракия” и „Струма”. Трасето е с дължина 167 км и тази година ще стартират тръжните процедури за строителство и надзор на 85 км от направлението. Ще започнем от най-сложните участъци Мездра – Ботевград /33 км/ и Видин – Ружинци /52 км/. Общата индикативна стойност на търговете за двете отсечки, които ще са с магистрален габарит, е 760 млн. лв. Проектът ще бъде изпълнен със средства от републиканския бюджет. Работим и по подготовката на останалите отсечки от направлението Видин – Ботевград и целта е през следващата година да открием тръжните процедури и за тях, заяви инж. Атанасов. Той съобщи, че стартира и прединвестиционно проучване за тунел под „Петрохан“, с който ще се осигури най-къса връзка на Северозападна България със столицата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.27", "title": " Инж. Дончо Атанасов, АПИ: Магистралите “Струма” и “Хемус” са най-важните проекти за 2018 г."}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%bd%d0%b5-%d0%bc%d0%be%d0%b6%d0%b5%d0%bc-%d0%b4%d0%b0-%d0%b3%d0%be%d0%b2%d0%be%d1%80%d0%b8%d0%bc-%d0%b7%d0%b0-%d0%bc%d0%be%d0%b4%d0%b5/", "text": "  Президентът Румен Радев връчи специалната награда на Българската асоциация по информационни технологии (БАИТ) за 2017 г. на преподавателя д-р Светлин Наков, запалил хиляди млади хора да се насочат към програмиране и информационните технологии. Той преподава в няколко университета и изгражда частни школи за обучение по програмиране, и е един от инициаторите за създаването на Софтуерния университет (СофтУни), в който 30 000 души се обучават годишно по програмиране и дигитални умения. Отличието се присъжда за значим принос в развитието на информационните и комуникационни технологии. Д-р Светлин Наков е носител и на наградата „Джон Атанасов“ на президента на Република България за неговия принос за развитие на информационните технологии и информационното общество през 2004 година. „За мен е огромна чест да връча тази награда на господин Наков. Той е поел една просветителска мисия – да работи за младите хора, за нашето бъдеще, да работи за формиране на съзнание и отговорности у младите хора, защото истината е в дигиталното бъдеще. Програмистът вече няма отговорност само към своя софтуерен продукт, неговата отговорност е в залагането на ценности и алгоритми на поведение в обществото“, подчерта държавният глава на церемонията по награждаването. Президентът отбеляза, че времето, в което се гледаше на програмирането като на „странно занимание на странни хора“ отдавна вече е в историята. „Не можем да говорим за модернизиране на България без развитието на информационните и комуникационните технологии. Това е най-бързо развиващият се сектор в нашата икономика и то с едни много смели крачки и с най-голяма добавена стойност“, добави Румен Радев. „Без информационни технологии и комуникации няма бъдеще. И аз много се радвам, че именно благодарение на хора като вас България постига такива успехи. Ние имаме своите традиции. Имаме своя огромен потенциал и нещо много ценно – упоритостта и таланта на българската нация“, заяви в словото си президентът и пожела на отличените да продължават с решителни крачки напред да дават пример на младото поколение. Конкурсът на БАИТ се провежда за седма поредна година под патронажа на държавния глава. Наградите се връчват на личности, институции или компании в 11 различни категории за принос в развитието на информационните и комуникационните технологии. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.27", "title": " Румен Радев: Не можем да говорим за модернизиране на България без развитие на информационните технологии"}
{"url": "https://trud.bg/%d1%81%d1%82%d0%be%d0%bb%d0%b8%d1%87%d0%bd%d0%b8%d1%8f%d1%82-%d0%b7%d0%be%d0%be%d0%bf%d0%b0%d1%80%d0%ba-%d0%b5-%d0%bf%d0%be%d1%81%d1%82%d0%b0%d0%b2%d0%b5%d0%bd-%d0%bf%d0%be%d0%b4-%d0%ba%d0%b0%d1%80/", "text": "Открит е птичи грип в две от птиците, унищожени при разкриването на нелегално транспортиране на животни, съобщиха от Българската агенция по безопасност на храните. Незаконно внесените птици бяха настанени в столичния зоопарк, където има карантинен център. Заради болестта целия зоопарк е поставен под карантина. След унищожаването на 119 птици, открити в транспорт, превозващ нелегално животни и птици, Областната дирекция по безопасността на храните в София предостави за изследване от Националната референтна лаборатория по инфлуенца и Нюкясълска болест по птиците проби от евтаназираните екземпляри, уточняват от БАБХ. Първоначалните изследвания са доказали наличие на птичи грип в две от птиците – лебед и патица. Окончателните резултати за щама на заболяването ще бъдат оповестени до дни. По Закона за ветеринарномедицинската дейност Зоопарк София е поставен под карантина. В тази връзка изпълнителният директор на Българската агенция по безопасността на храните разпореди възбрана за придвижване на птици от и към Зоологическа градина- София, както и забрана за достъп на външни лица до Зоологическа градина-София, до приключване мерките. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.27", "title": " Столичният зоопарк е поставен под карантина заради птичи грип"}
{"url": "https://trud.bg/1000-%d0%b5%d0%b2%d1%80%d0%be-%d0%bf%d0%be%d0%bc%d0%be%d1%89%d0%b8-%d1%81%d0%b2%d0%b0%d0%bb%d0%b8%d1%85%d0%b0-%d0%bc%d0%b8%d0%bd%d0%b8%d1%81%d1%82%d1%80%d0%b8/", "text": "Гръцкият министър на икономиката и развитието Димитрис Пападимитриу подаде оставка, часове след като съпругата му Рания Антонопулу се оттегли от поста зам.-министър на труда и социалната политика заради скандал със субсидии за жилище, предаде Ройтерс. Пападимитриу съобщил на премиера Алексис Ципрас, че напуска поради „политическата чувствителност“ на ситуацията, съобщи икономическото ведомство. Съпругата му Рания пък се отказа от поста си, след като гръцки медии съобщиха, че тя е приемала по 1000 евро месечно добавка към заплатата за наем на жилище в луксозен квартал на Атина, в което живеела с Пападимитриу. Антонопулу получавала субсидия за член на кабинета, чието основно местожителство е извън столицата на Гърция. Преди тя и съпругът й последователно да се присъединят към правителството на управляващата лява партия СИРИЗА през 2015 г. и през 2016 г., двамата живеели в САЩ, където се били отдали на академична кариера. Въпреки липсата на нередност около помощта за жилище, разкритието предизвика бурни критики в Гърция, която се възстановява от значителна финансова криза. Данъчни декларации в САЩ от 2015 г. показват, че Антонопулу разполагала с 340 000 долара, а Пападимитриу пък притежавал $2,7 милиона в ценни книжа. „Не съм искала да обиждам гръцкия народ“, заяви бившата зам.-министърка с ресор борба с безработицата. Тя обеща да върне получената жилищна субсидия за последните 2 г. от около 23 000 евро, а кабинетът на свой ред обяви, че ще прекрати тази практика за членовете на правителството.", "date": "2018.02.27", "title": " 1000 евро помощи свалиха министри\t\t\t"}
{"url": "https://trud.bg/%d0%b7%d0%b0%d0%b2%d1%8a%d1%80%d0%bd%d0%b0%d1%85%d0%b0-%d1%81%d0%b5-%d1%87%d0%b0%d1%81%d1%82-%d0%be%d1%82-%d0%b1%d0%bb%d0%be%d0%ba%d0%b8%d1%80%d0%b0%d0%bd%d0%b8%d1%82%d0%b5-%d0%b1%d1%8a%d0%bb%d0%b3/", "text": "Едната част от нашите сънародници, които бяха   след като самолет на „Райън еър” не можа да кацне в Пловдив, вече се прибраха. Самолетът с близо 200 пътници от Лондон е кацнал снощи в Румъния, предаде  . Авиокомпанията изпрати част от тях с автобус към България, а другата част ще бъде  . След като чакали часове на летището в Тимишоара, едната част от нашите сънародници приели предложението да поемат към страната ни с Автобус. След 15 часа пътуване кошмарът им приключва в Пловдив. Казват, че не е имало осигурени нито вода, нито храна за пътуването. Пътниците могат да претендират за възстановяване на извънредните им разходи за храна и хотел, но не и за обезщетение, защото причината за ситуацията е лошото време, а не вина на превозвача. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.27", "title": " Завърнаха се част от блокираните българи на летището в Тимишоара"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d0%b1%d0%b8%d0%b2%d1%88%d0%b8%d1%8f-%d0%ba%d0%bc%d0%b5%d1%82-%d0%bd%d0%b0-%d1%81%d0%b2%d0%b8%d1%89%d0%be%d0%b2%d1%81%d0%ba%d0%be%d1%82/", "text": "Бившият управник на свищовското село Ореш е бил арестуван във вторник вечерта след като вилнял в местното кметство, научи “Труд”. Екшънът се разиграл след като Петър Йозов и синът му били привикани за разпит. Поводът бил множеството жалби, които пишел до всевъзможни институции срещу настоящия кмет Любомир Иронов и срещу градоначалника на Свищов Генчо Генчев. Наскоро в сигнал до Главния прокурор Йозов наклеветил всички кметове на населени места, че са “мафиоти, а управникът на общината Генчо Генчев е шефът на мафията”. Заради тези доноси, Йозов бил призован да даде показания. Той обаче влетял разярен в кметството и започнал да буйства. Нахвърлил се с юмруци и ритници върху Любомир Иронов и го ударил в гърдите. Посегнал и на полицейския инспектор. Разлютеният експървенец на Ореш потрошил компютър, принтер и врата на една от концелариите. Иронов и полицаят незабавно подали сигнал на телефон 112 за безчинството. След минути пристигнал полицейски екип от Свищов и Йозов и синът му били оковани с белезници и отведени в ареста. По случая е образувано досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.27", "title": " Арестуваха бившия кмет на свищовското село Ореш\t\t\t"}
{"url": "https://trud.bg/%d0%b3%d1%80%d0%b8%d1%88%d0%be-%d1%81%d0%b5-%d0%bf%d1%80%d0%b5%d0%bf%d1%8a%d0%bd%d0%b0-%d0%be%d1%89%d0%b5-%d0%bd%d0%b0-%d1%81%d1%82%d0%b0%d1%80%d1%82%d0%b0-%d0%b2-%d0%b4%d1%83%d0%b1%d0%b0%d0%b9/", "text": "Григор Димитров загуби неочаквано още първия си мач на турнира в Дубай от ранг ATP 500. Гришо отпадна от с 6:4, 5:7, 4:6 от Малек Джазири, 117-и в световната ранглиста. За 34-годишния тунизиец това беше първа победа срещу тенисист от топ 10 и най-голямо постижение в кариерата.", "date": "2018.02.27", "title": " Гришо се препъна още на старта в Дубай"}
{"url": "https://trud.bg/%d1%87%d0%b5%d1%88%d0%ba%d0%b8%d1%8f%d1%82-%d0%bf%d1%80%d0%b5%d0%bc%d0%b8%d0%b5%d1%80-%d0%b7%d0%b0-%d1%81%d0%b4%d0%b5%d0%bb%d0%ba%d0%b0%d1%82%d0%b0-%d1%81-%d1%87%d0%b5%d0%b7-%d1%88%d0%be%d0%ba%d0%b8/", "text": "Чешкият премиер Андрей Бабиш е шокиран от случващото се в България, свързано със сделката за продажбата на българския клон на ЧЕЗ. „Шокиран съм от това, което се случва в България. Премиерът Бойко Борисов заяви, че цялата история се разследва от различни органи. Не разбирам сегашната ситуация изобщо. ЧЕЗ трябва да обяснят какво се случва. Развитието на ситуацията хвърля много голям негатив върху трансакцията“, заявява той в  , предаде  . Бабиш споделя, че от самото начало е критикувал ръководството на ЧЕЗ за действията им на Балканите, защото смята, че сделките им са непрозрачни и странни. Той подчертава, че купувачът на българския клон на ЧЕЗ се е сторил странен на чешките власти. Според премиера “действията на ЧЕЗ у нас не са били печеливши”. “Да видим как ще се развие ситуацията. Трудно ми е да говоря за ЧЕЗ, защото тази компанията не е изцяло държавна”, казва още премиерът на Чехия, който е в оставка. Той коментира и разкритието на медията, че Българската банка за развитие хем отрича да участва в сделката, хем е предоставила на ръководството на чешката компания документ, че ще рефинансира заем на ЧЕЗ-България към ЕБВР за десетки милиони евро. “Ако някой е дал подвеждаща информация на борда на ЧЕЗ, това ще е много голям проблем”. Бабиш посочва още, че ЧЕЗ не е 100-процентово държавна фирма и Чехия няма пълен контрол върху нея. „Знаете, че е в миналото се опитахме да предотвратим продажбата на апартаменти на ЧЕЗ в Писнице и проблемите за наемателите им. ЧЕЗ не ни зачете. Малко или много това дружество прави каквото си иска. ЧЕЗ е държава в държавата”, казва още Бабиш. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.27", "title": " Чешкият премиер за сделката с ЧЕЗ: Шокиран съм от ставащото в България"}
{"url": "https://trud.bg/%d0%bf%d1%80%d0%b5%d0%b4%d0%bb%d0%b0%d0%b3%d0%b0%d1%82-%d0%bf%d0%be-%d0%b5%d0%b2%d1%82%d0%b8%d0%bd%d0%b0-%d1%82%d0%be%d0%bb-%d1%82%d0%b0%d0%ba%d1%81%d0%b0-%d0%bf%d1%80%d0%b5%d0%b7-%d0%bd%d0%be%d1%89/", "text": "Обмисля се да има три различни тарифи за камионите след въвеждането на тол системата у нас. Идеята беше представена от Михаел Вебер, изпълнителен директор на “Капш телематик технолоджис България”, която спечели търга за изграждането й. “Може да се помисли за различни тарифи – една през нощта, втора през деня и трета през уикенда”, уточни Вебер на форум “Стратегическа инфраструктура и инвестиции в България през 2018 г.”. Идеята е по-ниската тарифа през нощта да облекчи дневния трафик по магистралите и да спомогне за намаляване на катастрофите в пиковите часове. Вебер предлага още сателитно базирана система, която да се засича изминатия от автомобила пробег и собственикът му да плаща на километър. За целта трябва да се изградят метални естакади по магистралите. По думите му трябва да се вземат още много решения по изграждането на тол системата, но не се ангажира с конкретен срок за това. “На влизане в страната забелязах, че пътищата ви бяха изчистени, купих си винетка и всичко беше наред”, каза още директорът на “Капш”. Магистралите “Хемус” и “Русе – Велико Търново” са приоритет на Агенция “Пътна инфраструктура” през 2018 г., заяви председателят й Дончо Атанасов по време на форума. “През март трябва да започне строителството на 10-километрова отсечка Ябланица – Боаза, като целият участък от магистралата, който трябва да се рехабилитира, е 50 км”, уточни Атанасов. По думите му до края на годината трябва да стартират тръжните процедури за строителство на 135 км от магистралата “Русе – В. Търново”. Друг приоритет е Лот 3.2 от “Струма”, като в момента има жалба по ОВОС на участъка, но това не би трябвало да забави стартирането на строителството, уточни той. Други проекти, които се очаква да стартират през годината са 167 км от Видин – Ботевград, участъкът от Калотина до Драгоман (14,5 км) за него предстои да бъде обявен търг през септември, а цената е 141,7 млн. лв. без ДДС с финансиране по механизма “Свързана Европа”. Важно е и разширяването на 16 км от отсечката Слънчев Бряг – Бургас, както и АМ “Черно море”, допълни Дончо Атанасов и подчерта идеята за изграждане на тунел под прохода Петрохан.   Няколко жп проекта се очаква да стартират у нас чрез евросубсидиране, съобщи Нисим Примо, ръководител на отдел “Мониторинг” в Национална компания “Железопътна инфраструктура”. По думите му повечето от проектите се обжалват заради застъпване на частни интереси и това стопира строителството им. “София – Елин Пелин” е единият проект, където се очаква да има 23 км железопътна линия. Проблемите са, че той е изцяло разположен в градска територия и ще трябва да се работи при по-добра организация на движението по пътищата. “Елин Пелин – Костенец” в момента се обжалва и строителството може да се забави, уточни той.", "date": "2018.02.27", "title": " Предлагат по-евтина тол такса през нощта\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-122/", "text": "Искат да купят още 20 стационарни и 28 преносими радара, с които да засичат без предупреждение. Пътната полиция отчете печални резултати за 2017 г.         Премиерът обяви, че някой иска да повтори февруарските събития от 2013 г. Променят закона за енергетиката.         Отхвърлиха гражданския иск на синдиците на банката, защото щял да забавят и без това сложното дело.         Месечна прогноза за времето от Петър Янков, дежурен синоптик на TВ-MET, специално за “Труд”.           Доналд Тръмп и Ким Чен Ун откриват и прилагат в движение – коментар на Благовест Бенишев.         Мидхат паша се страхува от войната и моли Бисмарк за пощада, казва историкът академик Константин Косев в интервю за “Труд”.         Квотната система крие редица опасности за държавите – входни врати – анализ на Спас Ташев.           Въпросът на завършилия средно образование българин защо да уча в България изисква адекватен и аргументиран отговор, различен от утешителното, защото мама и татко са тук – анализ на проф. Пламен Бочков, ректор на Нов български университет от дискусията на “Труд” “Висшето образование – проблеми и перспективи”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.27", "title": " Вижте акцентите в броя на вестник “Труд” в сряда, 28 февруари 2018"}
{"url": "https://trud.bg/15-%d0%b3%d0%be%d0%b4%d0%b8%d1%88%d0%bd%d0%b0-%d0%ba%d1%80%d0%b0%d1%81%d0%b0%d0%b2%d0%b8%d1%86%d0%b0-%d0%be%d1%82-%d0%b3%d0%bb%d0%b0%d1%81%d1%8a%d1%82-%d0%bd%d0%b0-%d0%b1%d1%8a%d0%bb%d0%b3/", "text": "15-годишната Деница Караславова се очерта като един от най-популярните участници в най-новия сезон на „Гласът на България“ до момента. Хубавицата изгря във втория епизод на музикалното шоу и след излъчването на епизода започна да трупа сериозен брой лайкова в профилите си в социалните мрежи. Младата певица впечатли зрителите както с ефектното си изпълнение на хита The Boy Does Nothing, така и с красивата си, естествена визия. Дали обаче момчетата, които ще се опитат да привлекат вниманието й, ще успеят да я впечатлят, остава да видим. Тийнейджърката, която е единствената в семейството си, занимаваща се с музика, доказа на родителите си, че стремежът й да бъде певица съвсем не е бил напразен. Тя успя да накара Камелия и Поли да я поискат в отборите си, като в крайна сметка поп певицата я спечели при себе си.  ", "date": "2018.02.27", "title": " 15-годишна красавица от „Гласът на България“ трупа популярност\t\t\t"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d1%82%d0%be%d0%b7%d0%b8-%d0%bf%d1%8a%d1%82-%d0%be%d1%81%d1%82%d0%b0%d0%b2%d0%ba%d0%b0-%d0%bd%d1%8f%d0%bc%d0%b0-%d0%b4%d0%b0-%d0%b8%d0%bc%d0%b0-%d0%be/", "text": "„Някой иска да повтори февруарските събития от 2013 г. Пак ЧЕЗ, пак ток. Този път оставка няма да има. Обещавам на тези хора да ги разнищя докрай. Господ ми е свидетел. Как може някой да си помисли, че ЧЕЗ ще продаде нещо на нас?“Това заяви премиерът Бойко Борисов на извънреден брифинг в Народното събрание по повод на сделката за продажбата на ЧЕЗ. Премиерът информира, че е получил конфиденциална информация от чешкия си колега Андрей Бабиш. „ Отговорът сме дали на г-жа Караянчева, да го депозира в секретната секция на Народното събрание“, обяви Борисов. Той подчерта, че сделката не е приключила, имало само някакви хвърчащи писма „за комфорт“. „За госпожата ще има най-много 10 %“, прогнозира премиерът евентуалния бъдещ дял на Гинка Върбакова. Като разгледах това, което премиерът на Чехия ми е изпратил, виждам руско-грузински офшорки, руски банки, български и то от тези, които и преди по някаква причина са имали проблеми. Тъй като законът за банките е много строг, ще им спестя имената за пред медиите, но парламентаристите могат да отидат и да се запознаят, заяви Борисов и продължи: „Толкова ювелирна, хубава операция пак ни спретнаха. Знаят, че сме в чужбина, знаят, че съзнанието ни е ангажирано там. Няма да им дам да ни петнят репутацията. Тези хора са ме сваляли един път от власт, този път няма да стане“. Премиерът се зарече да ги „гони подред, този път докрай”. Борисов съобщи, че ГЕРБ ще изготви промени в Закона за енергетиката. „Ще замоля веднага шефа на БНБ да види какви са тези писма и да види тези банки дали са ги изпращали. Нашият банков надзор да се намеси“, призова Борисов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.27", "title": " Борисов: Този път оставка няма да има (обзор)\t\t\t"}
{"url": "https://trud.bg/%d0%b2%d0%b5%d1%87%d0%bd%d0%b8%d1%82%d0%b5-%d0%b4%d0%b5%d1%80%d0%b1%d0%b8%d1%82%d0%b0-%d0%b7%d0%b0-%d0%ba%d1%83%d0%bf%d0%b0%d1%82%d0%b0-%d0%bf%d1%80%d0%b5%d0%b7-%d0%b0%d0%bf%d1%80%d0%b8/", "text": "Тежките условия в България отложиха чак за април двете вечни дербита за Купата на България между ЦСКА и „Левски“. По програма първото трябваше да е още на 14 март, а след 4 дни идваше дуел за първенството. Спортно-техническата комисия на БФС реши двата полуфинала (включително „Славия“ – „Ботев“) да са на 10/11 април и 24/25 април. Междинен кръг в Първа професионална лига ще има следващата седмица.  В същото време Софийският апелативен съд отложи плащането на 8 милиона лева от фирмата „Ред Енималс“ за емблемата на ЦСКА. Магистратите са отхвърлили възраженията. Единствено Атанас Борносузов, треньор в школата на клуба, има право да обжалва в едноседмичен срок пред най-висшата инстанция – Върховен касационен съд. Още не е ясно дали бившият халф на „Левски“ и „Литекс“ ще се възползва от това си право.", "date": "2018.02.27", "title": " Вечните дербита за купата – през април"}
{"url": "https://trud.bg/%d0%b0%d1%80%d0%bc%d0%b8%d1%8f%d1%82%d0%b0-%d0%be%d1%82-%d0%ba%d1%80%d0%b8%d0%b7%d0%b0-%d0%b2-%d0%ba%d1%80%d0%b8%d0%b7%d0%b0/", "text": "Tова, че армията ни не е в цветущо състояние, вече го знаят малки и големи. Дали е в криза или не, е въпрос за кръгли маси и други дискусионни форуми. Актуалната тема пред системата за отбраната е как ще се справи с предизвикателствата от динамично променящата се среда на сигурност, а пред въоръжените ни сили – използването им при развитие на военно-политическа криза.  Това беше ключовият въпрос на тазгодишната конференция на началника на отбраната. И ако политиците не са обърнали достатъчно внимание на поставените проблеми, действително може да заговорим за криза в армията. И тя да изпадне в невъзможност за използване при наличие на военно-политическа криза. Големият въпрос, за който от години различните управляващи мнозинства си затварят очите, постави военен №1 генерал-лейтенант Андрей Боцев. “Изводите от натрупания опит показват, че само военните усилия, без тясното взаимодействие с гражданските структури, не са достатъчни за предотвратяване на рисковете, произтичащи от динамичната обстановка на сигурност.” Т.е. отбраната не е само армията. Тя, както правилно посочва на същия форум министър Красимир Каракачанов, опира и до подготовката на достатъчно хора за водене на военни действия, включително и най-вече до намиране на най-ефективно и работещо решение за въвеждане на доброволна военна подготовка за защита на Отечеството. Това е основен мотив в управленската програма на правителството и лична амбиция на вицепремиера и министър на отбраната. Точно тук обаче може да се допуснат сериозни грешки, които да попречат на желаните резултати. Предупреждението направи в свое становище Конфедерацията на обществени организации от сигурността и отбраната (КООСО),  в която членуват офицери, в чиято военна експертиза нямаме основание да се съмняваме.  Те са категорични, че във вида, в който се предлага, идеята за доброволна военна служба не съответства на целите и задачите, стоящи пред въоръжените сили и следва да се преразгледа и изпълни с ново съдържание. “Доброволната служба” или “доброволната подготовка”, както трябва да се нарича, не може, според тях, да се приеме като мярка за преодоляване на некомплекта от личен състав. Тя не надгражда способностите на въоръжените сили, а ги подронва, изразходвайки средства от бюджета за отбрана. С това предупреждение се отива към сблъсък с позицията на министъра на обраната. Според него доброволната подготовка трябва да надгражда професионалната ни армия, която е гръбнакът на нашата отбрана, като осигурява допълнително подготвени млади хора, готови да изберат военната професия. Но кое е работещото решение? В отговора на този въпрос се крият причините за споменатия сблъсък. От КООСО смятат, че основните усилия на МО трябва да се насочат за привличане на студентите от висшите военни училища за обучение в ралични форми за придобиване на военна квалификация с цел попълване на активните сили, доброволния и мобилизационния резерв. Тук акцентът се поставя върху  студентите във висшите военни училища. Посочва се, че до момента с тях такова обучение не се е провеждало, въпреки че са в района на военните училища и се обучават по близки до курсантските специалности. За сметка на това се “търсели студенти от други училища, с които са провеждали никому ненужни курсове и са изразходвани хиляди левове”. Експертите от КООСО са категорични, че военната подготовка на учениците от средните училища не е задължение на МО и за нея не трябва да се изразходват средства от бюджета на министерството. Подготовката на цивилни граждани за участие в отбраната на страната, посочват още те, е важно и отговорно задължение на държавата, но в настоящия момент не е приоритет на отбранителната политика. При ликвидирана мобилизационата система и разчитане на мирновоенновременната структура на въоръжените сили тя е безмислена и ненужна, ако цели попълване на мобилизационния резерв. Основен приоритет, подчертават експертите, е преодоляване на критичния минимум на некомплекта от личен състав и спиране процеса на загуба на вече изградени способности.   Предстои да видим дали почти готовата концепция на Министерството на отбраната ще се съобрази със становището на военните експерти. Прецизността на това решение е пряко свързана с бъдещето на Българската армия. То ще намери място в новите програма и план за развитието на отбраната и въоръжените сили до 2032 г. Ако се заложи на грешната карта за попълване на личния състав, днешният проблем може да придобие характеристика на криза, което едва ли ще позволи използването на армията при развитие на военно-политическа криза, според нейните конституционни отговорности.  Макар че не бива да се приема като успокоение, недостигът на военнослужещи е болест и за други европейски армии. Като изход в главите на някои министри дори се върти идеята за връщане на онези времена, в които се разчиташе на наемни войски. Тогава значение ще има единствено размерът на заплатата. Дългът и патриотизмът ще бъдат забравени. Подобна хипотеза би трябвало да звучи като предупреждение за финансовите министри. По-добре да плащат на своята армия, отколкото на войници от чужбина и то най-вероятно от други континенти.", "date": "2018.02.27", "title": " Армията –  от криза в криза\t\t\t"}
{"url": "https://trud.bg/%d0%ba%d0%b0%d0%bb%d0%b8%d0%bd-%d0%bf%d0%be%d0%bf%d0%b5%d1%81%d0%ba%d1%83-%d1%82%d1%8a%d1%80%d0%b8%d1%87%d0%b0%d0%bd%d1%83-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb-%d0%bd/", "text": " – Ако имате предвид грешките, които се направиха в Румъния, тогава може да се опитате да ги избегнете. Ако ще правите институция, която да е над закона, и ако ще поставите лица, които да смятат, че са над закона, тогава ви гарантирам, че ще стигнете до същата ситуация като при нас. Лаура Кьовеши смята точно това – че е над закона. Когато беше поканена в специалната парламентарна комисия, разследваща това, което ние наричаме паралелна държава, и от която самата Кьовеши е част, тя отказа да дойде. Конституционният съд (КС) беше сезиран няколко пъти относно междуинституционалните конфликти, създадени от Държавната агенция „Антикорупция” (ДНА). И решенията на КС подчертаха много ясно, че ДНА се е намесила неправомерно, скрито и противоконституционно. Нищо обаче не стана. Както ви казах, госпожа Кьовеши се чувства недосегаема. Върховният съдебен съвет в Румъния има необходимите лостове за контрол, но той не ги използва. И е ясно, че в този случай се ражда тумор, който е голям проблем.  – Изпратихме Декларация по този въпрос, но не е задължително американците да ни пишат гледната си точка и да ни отговарят. Моята позиция и на коалицията, която представлявам, е следната. Първо, Румъния е суверенна държава. Второ, парламентът е единствената власт, която пише и приема закони, както е във всяка демократична държава. Трето, парламентът е суверенна институция на румънския народ. И четвърто, в Румъния съществуват и функционират всички процедури за контрол, що се отнася до изработването на законодателството. А това означава: когато веднъж е лансирана една инициатива, тя се обсъжда в обществото. Това предполага обществени дебати и евентуални поправки. След това се обсъжда в парламента и накрая става дума за конституционен контрол. Той се прави от КС и винаги се имат предвид и гледните точки на Венецианската комисия.  – Безспорно е, че редица от предприетите действия срещу бизнесмени имаха мафиотски характер – да овладеят бизнеса им. Има термин в английския език: Поемане против волята на собственика. Тоест – „Искам да ти взема бизнеса, а не да ти го закупя”. Може би поради тези съображения те са взели своите решения. Това, което се случи в икономиката на Румъния, беше постепенно отстраняване на големите фирми. И се направи, за да няма никаква местна конкуренция за компаниите, идващи отвън, или за фирми, зад които има други интереси.  – Да. Или за други румънски компании, които се радват на услугите на паралелната държава. Корупцията, внесена от големите многонационални компании, не се разследва, защото тя минава за „добра” корупция.  – За съжаление, Бъсеску вече не се ползва с голямо доверие от страна на хората тук. Защото и Колдя – бившият оперативен директор на Румънската разузнавателна служба, и Кьовеши са неговите „деца” – той ги назначи. Той създаде една система, която да ползва срещу неговите политически съперници. И винаги така става – системата се връща като бумеранг срещу този, който я е създал. Той започна да говори за мафиотската държава, когато неговият брат, дъщеря му, внукът му – неговите роднини, бяха въвлечени в този механизъм. А дотогава нищо не казваше за това.  – Това, което забелязвам, е, че са налице различни неправителствени организации, в които действат много дейци – такива като предишните партийни дейци, които имат една единствена грижа – да организират митинги, да прокарват фалшиви послания и токсични информации. Естествено, ние разкрихме, че те са финансирани от мрежата на Джордж Сорос. Румъния не е единствената страна, в която нещата се провеждаха по този начин. От Щатите до Европа тази система беше развита сериозно и постоянно.  – Материалните щети плаща румънската държава, тоест всеки един гражданин. Обаче страданието, разрушените семейства – за съжаление, това никой не може да върне на нито един човек.  – Не се чувствам безсилен. Смятам, че първото задължение, което поех, е да говоря смело пред обществото за тези неща. Трябва да помогнем гражданите да отворят очите си и да разберат за тези злоупотреби – нямам предвид само при политиците. Защото и много невинни хора бяха въведени в тази т.нар. мелница. И тук е ролята на парламента да коригира законодателните грешки. Той трябва да упражнява своите функции за контрол на правителството и, съгласно конституцията, ние разработваме и законодателството. Всичко, разбира се, трябва да бъде контролирано и да се направят необходимите корекции. Министърът на правосъдието прие много сериозно своята роля и за първи път след 10 години ще дойде пред парламента да представи доклад за дейността на прокуратурата с всички дирекции, които са там. Като представители на гражданите, ние не можем да останем безразлични спрямо тези сериозни отклонения. Те ни гласуваха доверие и е наше задължение да поправим тези неща. Затова съм оптимист.  – Възприемам България и българския народ с голям респект. Имах много добри отношения със Симеон Сакскобургготски, с когото бяхме премиери по едно и също време – точно преди да приемат страните ни в ЕС. Въпреки че Румъния приключи успешно подготовката за присъединяване преди България, която закъсняваше, от Еврокомисията много ясно ми бе заявено, че няма да има различни дати, а страните ни ще бъдат присъединени в пакет. Искам да ви кажа, че ако тогава ваш премиер не беше Симеон, България нямаше да влезе в ЕС на 1 януари 2007 г. Може би щяхте да се присъедините по-късно. Вие не осъзнавате това и го казвам с цялото си приятелство към вас – свидетел съм на това с какво уважение и какъв голям респект всички европейски лидери приемаха Симеон. Той беше с една глава над всички.", "date": "2018.02.27", "title": " Калин Попеску-Търичану, председател на румънския Сенат: Протестите и у нас се финансират от Сорос"}
{"url": "https://trud.bg/%d1%81%d0%bf%d1%80%d1%8f%d1%85%d0%b0-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d1%82%d0%b8%d1%80%d0%be%d0%b2%d0%b5-%d0%bf%d1%80%d0%b5%d0%b7-%d0%b4%d1%83%d0%bd%d0%b0/", "text": "Поради затварянето на Дунав мост при Русе от румънска страна, заради влошените метеолорогични условия на територията на Румъния, временно се спира движението на моторните превозни средства над 12 тона, пътуващи към ГКПП Дунав мост-Русе. Това съобщиха от Агенция “Пътна инфраструктура”. Движението ще бъде възстановено веднага след като румънската страна започне да пропуска преминаването на МПС над 12 т през българо-румънската граница. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.27", "title": " Спряха движението на тирове през Дунав мост при Русе"}
{"url": "https://trud.bg/%d1%81%d0%b1%d0%b8%d0%b2%d0%b0%d0%bd%d0%b5-%d0%bc%d0%b5%d0%b6%d0%b4%d1%83-%d0%bc%d0%b0%d0%b9%d0%ba%d0%b8-%d0%bd%d0%b0-%d0%b4%d0%b5%d1%82%d1%81%d0%ba%d0%b0-%d0%bf%d0%bb%d0%be%d1%89%d0%b0%d0%b4%d0%ba/", "text": "Софийска районна прокуратура внесе обвинителен акт за средна телесна повреда, нанесена след пререкание между две майки на детска площадка в столицата. На 12.06.2017 г. пострадалата В. се намирала заедно със семейството си – съпруга си и 5-годишния си син – в гр. София, ж.к. „Бъкстон“, до бл. 21, където била обособена детска площадка. На същото място се намирала и обв. Елена Милева, заедно с детето си – също на 5 години, съобщиха от държавното обвинение. Двете деца играели, като карали велосипеди. При управлението им те неволно се сблъскали, като синът на обв. Милева се разплакал и отишъл при майка си. Между последната и свидетелката В. възникнало пререкание по повод настъпилия сблъсък, което постепенно ескалирало. Като резултат, обв. Милева хванала ръцете на В. и започнала силно да ги усуква, вследствие на което един от пръстите на В. се счупил. Намиращите се в близост свидетели се намесили и преустановили конфликта между двете, а В. се отправила към УМБАЛСМ „Пирогов“ – за оказване медицинска помощ. По случая е образувано досъдебно производство под ръководството и надзора на Софийска районна прокуратура. В хода на това производство, на Милева е повдигнато обвинение по чл. 129, ал. 2, вр. ал. 1 НК (причиняване на средна телесна повреда) Разследването е приключено, като на 27.02.2018 г. е внесен обвинителен акт срещу обвиняемата за описаното по-горе деяние. Предстои делото да бъде насрочено за разглеждане в Софийски районен съд. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.27", "title": " Сбиване между майки на детска площадка стигна до съда"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%bc%d1%8a%d0%b6%d0%b5-%d0%b7%d0%b0%d0%b3%d0%b8%d0%bd%d0%b0%d1%85%d0%b0-%d1%81%d0%bb%d0%b5%d0%b4-%d0%bf%d0%b0%d0%b4%d0%b0%d0%bd%d0%b5-%d0%be%d1%82-%d1%81%d0%b0%d0%bc/", "text": "Полет от еквадорския град Гуаякил до Ню Йорк бе отменен, след като двама мъже загинаха при падане от самолета на пистата, предаде  . Предполага се, че жертвите са били пътници без билет, които са паднали от колесниците на машината при излитане. Самолетът пътувал от Перу за САЩ и имал междинно кацане в Еквадор. Летищните власти съобщиха, че инцидентът се разследва и временно затвориха аеропорта. Самоличността на загиналите се установява. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.27", "title": " Двама мъже загинаха след падане от самолет при излитане от Еквадор"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%bf%d0%be%d0%b8%d1%81%d0%ba%d0%b0-%d0%be%d1%82-%d1%87%d0%b5%d1%88%d0%ba%d0%be%d1%82%d0%be-%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82/", "text": "В телефонен разговор с министър-председателя на Чехия Андрей Бабиш премиерът Бойко Борисов поиска на компетентните български органи да бъде предоставена информацията, с която чешкото правителство разполага, по сделката за продажбата на бизнеса на ЧЕЗ Груп в България. Това съобщиха от правителствената пресслужба. Борисов изрази загриженост от намеренията на дружеството, в което чешката държава притежава 63%, да продаде активите си на компания, която не се е доказала на пазара. Борисов посочи, че ЧЕЗ България е част от системата за национална сигурност на страната и сделката, извършена без необходимата прозрачност, предизвиква основателна тревога. Премиерът Бабиш посочи, че е информиран от Надзорния съвет на дружеството, че продажбата е напълно законосъобразна и не представлява риск за никоя от страните. Извършени са проверки на купувача и по отношение на способността му да управлява електроенергийното дружество в България, и по отношение на произхода на средствата за заплащане на активите, които са показали, че не съществуват проблеми за осъществяване на сделката. Министър-председателят на Чехия изрази готовност да предостави на българските власти материалите с резултатите от проверките. Борисов съобщи, че вече е възложил на ДАНС и на НАП проверки на купувача и на обстоятелствата около сделката и е поискал съдействието на КФН и КЕВР по случая. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.27", "title": " Борисов поиска от чешкото правителство информацията по сделката на ЧЕЗ"}
{"url": "https://trud.bg/%d0%b0%d1%80%d0%b5%d1%81%d1%82-%d0%b7%d0%b0-%d1%82%d1%8a%d1%80%d0%bd%d0%be%d0%b2%d0%b5%d1%86-%d1%85%d0%b2%d0%b0%d0%bd%d0%b0%d1%82-%d1%81-%d0%bd%d0%b0%d1%80%d0%ba%d0%be%d1%82%d0%b8%d1%86%d0%b8/", "text": "По искане на Районна прокуратура – Велико Търново е наложена мярка за неотклонение задържане под стража по отношение на 27-годишен мъж за държане на наркотици. Светозар М. е привлечен в качеството на обвиняем за това, че на 22 февруари на ул. „Чумерна“ в старата столица е заловен с метамфетамин с тегло 10 грама на стойност 250 лева. Преценено е, че от събраните до момента доказателства може да се твърди, че той е автор на деянието, както и че е налице опасност обвиняемия да се укрие или да извърши престъпление. Заради това съдът е уважил искането на прокуратурата и е взел мярката за неотклонение задържане под стража. Разследването продължава под ръководството на ВТРП. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.27", "title": " Арест за търновец, хванат с наркотици"}
{"url": "https://trud.bg/%d0%be%d0%b1%d0%b2%d0%b8%d0%bd%d0%b8%d1%85%d0%b0-%d0%b7%d0%b0-%d1%81%d0%bc%d1%8a%d1%80%d1%82%d1%82%d0%b0-%d0%bd%d0%b0-%d0%b1%d0%b8%d0%b7%d0%bd%d0%b5%d1%81%d0%bc%d0%b5%d0%bd%d0%b0-%d0%b8%d0%b2%d0%b0/", "text": "Окръжната прокуратура в Ловеч е привлякла като обвиняем за смъртта на бизнесмена Иван Христов неговия син, съобщи говорителят й Кирил Петров. По думите му, 23-годишния Виктор Иванов е обвинен, че умишлено е умъртвил баща си с ловна пушка. Иванов е задържан за срок от 72 часа, но от прокуратурата ще внесат искане за постоянна мярка за задържане. . Той е намерен убит в дома си в село Добревци, община Ябланица от брат му, който е подал сигнал за престъплението. Христов е сред най-големите производители на халва и локум в страната. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.27", "title": " Обвиниха за смъртта на бизнесмена Иван Христов неговия син"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba%d0%b2%d0%be-%d0%be%d1%82%d1%87%d0%b5%d1%82%d0%b5-%d0%b2%d1%8a%d1%82%d1%80%d0%b5%d1%88%d0%bd%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82/", "text": "На редовния си месечен брифинг министър Валентин Радев оповести обобщените резултати от дейността на МВР през 2017 г. , както и заложените цели за настоящата година. Toй не скри притеснението си от очертания показател за снижаване на възрастовата категория на извършители на престъпления.  В този смисъл припомни извършеното от служителите на МВР, заедно с Министерството на образованието и Социалните служби по места, за да могат 11 000 деца да се завърнат в учебните заведения. В частта – опазване на обществения ред и конвенционална престъпност вътрешният министър  отбеляза, че в системата през изминалата година са назначени 1000 нови служители, голяма част от които ще работят към мобилните екипи, покриващи малките населени места в областите на страната.  Стремежът е да се осигури полицейско присъствие там, където е идентифициран проблем, както и  да се даде възможност на хората по-лесно да подават сигнали за нередности и извършени престъпления. Министър Радев се спря и на един от водещите приоритети за ръководството –   ефективното противодействие на т.нар. телефонни измами. В ГДНП бе обособен сектор с това направление, чиято задача е извеждането и анализирането на основните тенденции в този вид специфични престъпления, както и установяването на извършителите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.27", "title": " Вижте какво отчете вътрешният министър за работата на МВР през 2017 г. (ГРАФИКИ)"}
{"url": "https://trud.bg/%d1%80%d0%b5%d0%b4%d1%8f%d1%82-%d0%be%d1%80%d0%b8%d0%b3%d0%b8%d0%bd%d0%b0%d0%bb%d0%bd%d0%b8-%d1%80%d0%b8%d1%81%d1%83%d0%bd%d0%ba%d0%b8-%d0%b8-%d0%ba%d0%b0%d1%80%d0%b8%d0%ba%d0%b0%d1%82%d1%83%d1%80/", "text": "С изложба на оригинални рисунки и карикатури на големия български художник и писател Райко Алексиев, в Дома на хумора и сатирата в Габрово ще отбележат 125 години от рождението му. Експозицията се открива на 1 март, в навечерието на рождения ден на автора – 7 март. Тя включва рисунки и карикатури от фонда „Хумор на народите“ , както и негови книги, които в продължение на десетилетия са били забранявани, а също и лична кореспонденция. По думите на организаторите, няма нужда да се търси някаква специална връзка на роденият в Пазарджик Райко Алексиев с дома в Габрово, тъй като е мащабен творец и оставил значима следа в българската култура. “Рисунките и карикатурите не се показват за пръв път, но вече са преминали реставрационни дейности”, обяснява Венета Козарева, уредник в отдел „Етнология и литература“в Дома в Габрово. Тя допълва, че има и политически карикатури, рисунки, от 1917 година и малко след това. Това е е ранният Райко Алексиев, защото в следващите по- бурни години карикатурата му става по –различна. „В презентацията, която ще представим на откриването, има включени любопитни материали, които са притежание на Литературния музей, на Института за литература при БАН, от Централния архив, неща, до които е трудно да се достигне, или трябва целенасочено да се търсят, а ние ги предлагаме в готов вид. Съхраняваме например негова рисунка, която е посветена на борбата с войната и е с антивоенни настроения – колко е крехък мира “, сподели Козарева. В началото на миналия век Райко Алексиев е бил от най- изтъкнатите български интелектуалци, като неговият талант особено блести във вестник “Щурец“, който той издава 12 години. „Той рисува и живопис, оставя публицистично творчество, а като стигнем пък до Райко Алексиев – издател, се оказва, че е съумял и като енциклопедист да организира своя вестник „Щурец“. Това е безкрайно интересен вестник, който тръгва през 1932 и последният му брой е на 8 септември 1944 година. Райко Алексиев е „човекът- оркестър“. Той е издателят и писателят, той е художникът и организаторът на всичко онова, което трябва да се появи във вестника – като визия, като творчество, като връзка с печатници, с разпространители“, изтъква Венета Козарева. Тя разказва още, че през лятото на 1944 г., в България настават смутни времена и много от тогавашните политици и държавници се подготвят да заминат зад граница. В тези тревожни дни Никола Мушанов, който бил кум на семейството на Райко Алексиев, го съветва той също да замине за чужбина, но творецът отказва. По думите на Козарева , творецът се зачудил защо му препоръчват да остави родината си и отвръща:„Аз не съм политик, аз не съм се държал недружелюбно с моя народ, аз съм го обичал, и съм сочил на всички политици техните кривици!“. За съжаление обаче оставането му в България му коства живота и го довежда до трагична участ. “Още в първите дни след Девети септември големият талант и хуманист става жертва на репресии. След 9 септември това вече е много известно, много е коментирано, той вече е арестуван и пада под пресата на новата власт и по най- жестокият начин се отнасят с него. Вследствие на той едва оцелява. Съпругата му успява да го измъкне от този затвор, в който се намира след побоите, но за съжаление медицината нищо не може да направи, защото е твърде много пострадал. Веднага след това книгите му са забранени, иззети, имуществото му е конфискувано, всичко е разпиляно, така че за дълго време има една стена на мълчание и на забрава на това име“, разказва Козарева. Изложбата ще представи и две от книгите, които с десетилетия са били забранявани и които са дарения на дома в Габрово. „Клюката“, „Хорска уста“ са издадени през 30-те години на миналия век, както и кореспонденция до поета Христо Смирненски – Ведбал, в която поетът споделя своите творчески идеи. От екипа на Дома на хумора и сатирата канят най- вече младите да се запознаят с творчеството на Райко Алексиев, защото предходните поколения са били лишени от тази възможност, а днес имат тази привилегия да избират свободно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.27", "title": " Редят оригинални рисунки и карикатури на Райко Алексиев в Габрово\t\t\t"}
{"url": "https://trud.bg/%d0%bc%d0%bb%d0%b0%d0%b4%d0%b5%d0%b6-%d0%be%d1%82%d0%b8%d0%b2%d0%b0-%d0%bd%d0%b0-%d1%81%d1%8a%d0%b4-%d0%b7%d0%b0-%d0%b8%d0%b7%d0%bc%d0%b0%d0%bc%d0%b0/", "text": "24-годишен варненец ще бъде съден от Районния съд, след като заблудил двама мъже, че ще им достави коли и прибрал 28 000 лв., без да извърши услугата. През ноември 2015 г. Филип Ф. подлъгал лековерните кандидат-купувачи, че чичо му внася употребявани автомобили от Италия и може да ги уреди с хубаво возило на изгодни цени. Показал им няколко снимки, те си избрали, платили общо 28 000 лв. и Филип ги уверил, че колите ще пристигнат с автовоз на 12 ноември. След като това не се случило, мъжете отишли да търсят Филип в дома му. Натъкнали се на баща му, който им обяснил, че в думите на сина му няма и грам истина. Потърпевшите подали жалби и срещу младежа започнало досъдебно производство. Той успял да върне 10 500 лв. от взетите с лъжа пари. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.27", "title": " Младеж отива на съд за измама"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%bd%d0%b0%d1%81%d1%82%d0%be%d1%8f-%d0%b7%d0%b0-%d0%bf%d0%be%d0%b2%d0%b5%d1%87%d0%b5-%d0%bf%d0%b0%d1%80%d0%b8-%d0%b8-%d0%b4%d1%8a/", "text": "„Към въоръжените сили трябва да се отнасяме с много по-голямо внимание. Необходимо е възможно по-бързо те да получат финансирането, което се полага за способностите, които искаме да притежават. Това заяви пред журналисти президентът и Върховен главнокомандващ на въоръжените сили Румен Радев, който днес присъства на заседанието, посветено на анализа на подготовката, войсковия ред и дисциплината в Българската армия и структурите на пряко подчинение на министъра на отбраната през учебната 2017 г. Заседанието се проведе под ръководството на началника на отбраната, генерал-лейтенант Андрей Боцев. В него взеха участие заместник-министър председателят по обществен ред и сигурност и министър на отбраната Красимир Каракачанов, висшия команден състав, генерали и офицери от видовете въоръжени сили, директори на дирекции в Министерството на отбраната, ръководители на структури на пряко подчинение на министъра на отбраната, съобщиха от прессекретариата на държавния глава. В изказването си пред участниците президентът Румен Радев подчерта необходимостта от дългосрочна визия за развитието на въоръжените сили, която да е подкрепена с реални финансови разчети. „Основен приоритет продължава да бъде въпросът за хората в отбраната, тъй като те са в основата на провеждането на политиките, изпълнението на задачите и изграждането на способностите“, посочи президентът и Върховен главнокомандващ на въоръжените сили. Румен Радев изрази очаквания, че форумът ще спомогне България отново да заеме мястото си на уважаван съюзник и да отговори на потребностите на обществото. „Необходими са спешни, задълбочени и всеобхватни мерки, които да доведат до резултати, трансформиращи България в генератор на сигурност, притежаващ потенциал, релевантен на новите геополитически реалности и комплексната среда на сигурност“, категоричен беше президентът Радев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.27", "title": " Президентът настоя за повече пари и дългосрочна визия за развитието на армията"}
{"url": "https://trud.bg/%d0%b2%d0%b0%d1%80%d0%bd%d0%b5%d0%bd%d1%86%d0%b8-%d0%bc%d0%b0%d1%81%d0%be%d0%b2%d0%be-%d0%be%d0%b1%d0%b6%d0%b0%d0%bb%d0%b2%d0%b0%d1%82-%d0%b0%d0%ba%d1%82%d0%be%d0%b2%d0%b5-%d0%b2-%d1%81%d1%8a%d0%b4/", "text": "Варненци все по-често обжалват в съда актове, наложени от КАТ, НАП, Автомобилна администрация, Инспекция по труда и други държавни институции, сочи практиката на Районния съд. През 2017 г. там са били образувани близо 2000 подобни дела, като броят им се е увеличил отчетливо за година, стана ясно от отчет за работата на съда. Сериозен ръст има и на делата при държавните съдебни изпълнители, които са събрали 4 млн. лв. от длъжници. Магистратите са заседавали по 108 дела за промяна на имена, като случаите са с 47 повече от тези през 2016 г. За сметка на това е намаляла лавината от искове срещу доставчиците на еленергия и телекомуникационни услуги. 976 души са завели такива дела през миналата година, докато в предишните две е имало по около 1400. През 2017 г. по-малко са били процесите за обида и клевета, за дребно хулиганство и срещу деца – за противообществени прояви. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.27", "title": " Варненци масово обжалват актове в съда"}
{"url": "https://trud.bg/%d0%b4%d0%be-%d0%ba%d1%80%d0%b0%d1%8f-%d0%bd%d0%b0-%d0%b2%d0%b5%d0%ba%d0%b0-%d0%bd%d0%b0-%d0%b0%d0%bd%d1%82%d0%b0%d1%80%d0%ba%d1%82%d0%b8%d0%b4%d0%b0-%d0%bd%d1%8f%d0%bc%d0%b0-%d0%b4%d0%b0-%d0%be%d1%81/", "text": "Повишаването на температурите, вследствие на климатичните промени, може да доведе до изчезването на цялата популация кралските пингвини на Антарктида. Това гласят резултатите от проучването, публикувано във вторник в журнала „Нейчър климат чейнч“, цитирани от  . Според него 70% от наброяващите близо милион и половина двойки кралски пингвини ще бъдат принудени да напуснат хабитата си или да изчезнат почти изцяло до края на века. Кралският пингвин е вторият най-голям пингвин след императорския и обитава северните части на Антарктида, Огнената земя , Фолкландските острови и някои други острови в този район с умерен климат. Пингвините от този вид се размножават единствено в специални условия, като изолираността на острова е най-основното от тях. Причината е, че лесният достъп до море без ледена покривка им позволява по-лесно да ловуват за риба и крил в антарктическите води. Дори и тогава обаче те изминават близо 600 км, оставяйки бебетата си гладни за около седмица. Сега обаче, в резултат на затоплящите се океани, полярният фронт на Антарктика – богатата на хранителни вещества среда, поддържаща огромно количество морски живот – се изтласква на юг. Това означава, че родителите пингвини ще трябва да се отдалечат много повече от гнездата си в търсене на храна и следователно да рискуват малките им да умрат от глад. “Те ще трябва или да се преместят някъде другаде, или просто ще изчезнат”, казва Емилиано Тручи, един от авторите на доклада и еволюционен биолог в университета във Ферара, Италия. По-рано този месец друга група изследователи алармира, че комбинацията между индустриалния риболов и изменението на климата ще доведе до изчезването на популацията на крил в антарктическите води, което ще окаже катастрофално въздействие върху живота на много морски животни, включително и пингвините. Затова учени и активисти отдавна настояват за създаването на голяма зона за морска защита в Антарктика – идея първоначално предложена от Германия и сега подкрепена от ЕС. Ако инициативата бъде прокарана, зоната без риболов, обхващаща 1,8 милиона квадратни километра ще се превърне в най-големия резерват в света, ще забрани целия риболов и ще защити видове, като пингвини, леопардови тюлени и китове. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.27", "title": " До края на века на Антарктида няма да останат кралски пингвини"}
{"url": "https://trud.bg/%d0%b1%d0%b8%d0%b2%d1%88%d0%b8%d1%8f%d1%82-%d0%b2%d0%b8%d1%86%d0%b5%d0%bf%d1%80%d0%b5%d0%bc%d0%b8%d0%b5%d1%80-%d0%b8%d0%bb%d0%ba%d0%be-%d1%81%d0%b5%d0%bc%d0%b5%d1%80%d0%b4%d0%b6%d0%b8%d0%b5%d0%b2/", "text": "Софийска градска прокуратура (СГП) внесе обвинителен акт в Софийски градски съд (СГС) срещу Илко Семерджиев – служебен заместник министър-председател по социални политики и служебен министър на здравеопазването в служебното правителство през 2017 г. Той е обвинен за това, че на 24  март 2017 г., в София, е употребил заплашване, с цел да принуди орган на власт – Изпълнителния директор на Изпълнителна агенция по лекарствата /ИАЛ/ към Министерство на здравеопазването, да извърши нещо, свързано с функцията му, а именно – да назначи конкретно лице за заместник изпълнителен директор на агенцията – престъпление по чл. 269, ал. 1 от Наказателния кодек, съобщиха от държавното обвинение. Поведението на Илко Семерджиев е било мотивирано от отказа на изпълнителния директор на ИАЛ да назначи конкретно лице за свой заместник, поради открития конфликт на интереси. Подразнен от този отказ тогавашният вицепремиер, възползвайки се от властовата си позиция по отношение на изпълнителния директор на ИАЛ, го заплашил с уволнение, ако не промени решението си. Ако бъде признат за виновен, Семерджиев може да получи наказание до шест години „лишаване от свобода“. Към настоящия момент спрямо него е определена мярка за неотклонение „подписка“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.27", "title": " Бившият вицепремиер Илко Семерджиев стана обвиняем за сплашване"}
{"url": "https://trud.bg/%d1%82%d0%be%d0%bc%d0%b0%d1%81-%d0%b1%d0%b0%d1%85-%d0%ba%d0%b0%d0%bd%d0%b4%d0%b8%d0%b4%d0%b0%d1%82-%d0%b7%d0%b0-%d0%bd%d0%be%d0%b1%d0%b5%d0%bb/", "text": "Cтудът в Пьонгчанг сякаш охлади горещия стол, на който се пържеше Томас Бах преди игрите. Масло в огъня наливаха допинг скандалите с руските спортисти. Част от тях бяха дисквалифицирани, останалите получиха позволение да участват не под руски, а под олимпийски флаг. Бах веднъж сърба горчивата попара със забранени съставки, която му надробиха руснаците покрай летните игри в Рио. Вероятно затова сега МОК беше безкомпромисен. Неговият президент е човек, който не иска да се спъва два пъти в един и същ камък. Показателна е една случка отпреди 10 години. Бах, тогава вицепрезидент на МОК, се оказва в конфузна ситуация на приятелска среща с гимназисти във Фрайбург. След като изнася лекция за спорта, учениците му поставят шеговита и елементарна за неговия пост задача – да нареди на магнитната дъска по цветове петте преплетени кръга, които символизират петте континента Европа, Азия, Африка, Америка и Австралия. Това се оказва невъзможно за втория човек в МОК, който се черви пред децата. Днес Бах може да подреди кръговете на секундата. 64-годишният германец се учи от грешките си. Като президент на МОК той няма право да стъпи накриво, защото е заобиколен от минно поле със скрити бомби като допинг, корупция, задкулисни машинации. Ако някоя от тях избухне, може да му хвръкне главата. Като състезател по фехтовка от световна класа Бах умее да лавира сред опасностите и да дебне подходящия момент за атака. Тази способност увенчава неговата кариера на ръководител с избора му за шеф на МОК през есента на 2013 г. в Буенос Айрес. По каприз на съдбата именно в аржентинската столица през 1977-а той постига и един от върховете си като активен спортист. Във финала на световното първенство по фехтовка се изправят отборите на Германия и Италия. Съперниците имат стари сметки за разчистване от олимпиадата в Монреал година по-рано, когато немците начело с Бах печелят финала и титлата. Вечерта преди двубоя хотелът на бундестима в Буенос Айрес е евакуиран заради бомбена заплаха срещу отседналия там американски соул певец Бари Уайт. Състезателите не мигват цяла нощ, студувайки навън, а на следващия ден изостават катастрофално с 1:7 срещу надъханите за реванш италианци. Тогава Бах повежда своите съотборници към луд обрат през 8:8 до крайната победа. Този епичен дуел остава като един от най-драматичните в историята на фехтовката. Тя е спортът, по който се прехласва като дете днешният шеф на МОК. Малкият Томас влиза в залата още на 5-годишна възраст и не излиза от нея, дори когато в седми клас баща му умира и няма кой да помага на майка му в семейното шивашко ателие. Олимпийското отборно злато на рапира през 1976 г. в Монреал е апогеят на спортиста Бах. Бойкотът на западните страни на следващите летни игри в Москва през 1980 г. разбива мечтите му за втора титла и унищожава 4-годишния му труд. Така той научава от първо лице по най-болезнения начин урока, че спортът често се превръща в топка за игра в ръцете и краката на политиците. След 1980 г. Бах започва да работи като спортен функционер и като адвокат. Влиза в комисия на МОК само на 37 години. Минава за любимец и протеже на тогавашния Първи в организацията Хуан Антонио Самаранч и някак естествено се издига до вицепрезидентския пост при своя предшественик Жак Рох. С учители като Самаранч и Рох е обяснимо прилежен хученик като Бах да стигне далеч. От 2006 до 2013 г. той е също президент на Германския олимпийски съюз и шеф на кандидатурата на Мюнхен за зимните игри през 2018 г., които са спечелени категорично от Пьонгчанг с 63:25 гласа. Биографията на настоящия президент на МОК изглежда чиста, но при по-внимателно взиране се забелязват някои тъмни петна. Като спортист са го обвинявали, че използва хитрини като мокра ръкавица, за да заблуди електронната система за отчитане на точките. Подозират го и във връзки с източногерманските служби за сигурност ЩАЗИ, което той упорито отрича. Бил е директор в “Адидас” и приближен на покойния Хорст Даслер, чието име изплува в много корупционни афери в световния спорт. Според сп. “Шпигел” от 2005 до 2009 г. Бах е бил съветник на голяма компания за индустриални машини и услуги, като е получавал по 125 000 евро за 20 работни дни в годината и 5000 евро дневни при пътувания в чужбина. Задачата му била да осъществява контакти и да участва в преговори, което е улеснено от позициите му в МОК. Бил е и шеф на германско-арабска икономическа мрежа.   Качественото червено бургундско вино е любимият допинг на Томас Бах. Това е негово лично признание в интервю, направено в далечната 1991 година, когато все още е редови член на структурите на МОК. Тогава допингът не е толкова болезнена тема и за него Бах е говорил с чувство за хумор. Той е женен, деца няма. Спортува с тичане, тенис и каране на колело. Говори четири езика – немски, английски, френски и испански. Не се слави като голям оратор. Не си пада по разточителния живот и лъскавите светски събития. Преди да го изберат за президент на МОК, се разхождаше на олимпиадите с анцуг като шеф на германските олимпийци.   Изключително радостно е, че един германец заема най-високия пост в спортната йерархия. Аз бях застъпник за него и вярвам, че е правилният човек за поста президент на Международния олимпийски комитет. Неговият успех е голяма чест за цялата германска нация. Знаем, че той обича всички спортове, в това число и футбола.    Всяка организация като МОК трябва да реинвестира в себе си. В момента сме на успешен път, защото последните олимпиади бяха много силни. Налице е солиден финансов ресурс, създадохме и младежки олимпийски игри. В идеите за реформи на Бах има много добри предложения като тази да се създаде олимпийски телевизионен канал. Той би могъл да запълни “дупките” между две олимпиади, защото хората гледат футбол всяка седмица, а олимпиади – веднъж на две или на четири години. Впечатляващо е с колко голямо доверие се ползва Томас Бах в олимпийското семейство. Неговият избор за президент на МОК е най-категоричното доказателство за това. Радостна съм, че той представлява Германия на толкова високо спортно и политическо ниво. Международният олимпийски комитет под ръководството на Томас Бах трябваше да разплете аферата с допинг системата в Русия и да вземе адекватни мерки. Там съществуваше държавна програма за допинг. Президентът Владимир Путин знаеше за нея, защото той иска да знае всичко. Русия си е допингова държава.", "date": "2018.02.27", "title": " Томас Бах – Кандидат за Нобел"}
{"url": "https://trud.bg/%d0%b7%d0%b5%d0%bc%d0%b5%d0%b4%d0%b5%d0%bb%d1%81%d0%ba%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-%d1%80%d0%b0%d0%b7%d0%bf%d0%be%d1%80%d0%b5%d0%b4%d0%b8-%d0%bf%d1%80%d0%be/", "text": "Министърът на земеделието, храните и горите разпореди проверка на дейността на Българската агенция по безопасност на храните във връзка със сигнали от неправителствени организации и граждани. Те са свързани с предприетите мерки по унищожаване на птици, които по данни към момента са били внесени нерегламентирано на територията на страната през Дунав мост II, съобщиха от МЗХГ. Съгласно заповедта на министъра проверката ще бъде извършена от Инспектората на Министерството на земеделието, храните и горите, съвместно с дирекция „Животновъдство“ в МЗХГ. Тя трябва да установи спазени ли са всички правила и процедури по ветеринарно-медицинското законодателство от служителите на БАБХ. За резултатите МЗХГ ще информира своевременно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.27", "title": " Земеделският министър разпореди проверка на дейността на БАБХ"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8-%d1%81%d0%b0-%d0%b4%d0%b2%d0%b0%d0%bc%d0%b0-%d0%bc%d1%8a%d0%b6%d0%b5-%d0%b7%d0%b0-%d0%ba%d1%80%d0%b0%d0%b6%d0%b1%d0%b0-%d0%bd%d0%b0-%d0%b0%d0%b2/", "text": "Служители на столичния сектор „Престъпления, свързани с МПС“ задържаха двама автокрадци, съобщиха от пресслужбата на МВР. На 21 февруари около 18 часа, в хода на спецоперация по противодействие на престъпленията свързани с МПС, служители от едноименния сектор при СДВР забелязали движещ се по бул. „Ломско шосе“ лек автомобил “Ситроен ДС4“. Колата била със счупен прозорец на шофьорската врата. При направената справка станало ясно, че е с подменени регистрационни табели, като са поставени номера от товарен автомобил. Установено било, че на 17 февруари автомобилът е обявен от собственика за противозаконно отнет от ул. „Боряна“. Полицейските служители последвали „Ситроен“-а и придружаващо го „БМВ“ до врачанското село Паволче. Там при опит да бъде укрит противозаконно отнетия „Ситроен“, в специално пригоден за целта гараж, са задържани и двамата автокрадци – Г. Г. /36 г./, от София, с прякор „Жмудата“, активен криминален контингент по линия противозаконните отнемания на МПС и Р. Х. /43 г./, използван да шофира съпровождащия автомобил. При последвалите процесуално-следствени действия в гаража полицаите намерили и иззели множество вещи, съотносими към престъпната им дейност, в това число мобилни телефони, СИМ-карти, два комплекта регистрационни табели, множество автоключове за различни марки автомобили, и техническо средство тип „тапа“. След доклад на събраните материали в Софийската районна прокуратура Г. Г. и Р. Х. са привлечени като обвиняеми за престъпление по чл.346 т НК и са им наложени постоянни мерки „задържане под стража“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.27", "title": " Задържани са двама мъже за кражба на автомобили в София"}
{"url": "https://trud.bg/%d1%81%d0%bf%d0%b5%d1%86%d1%81%d1%8a%d0%b4%d1%8a%d1%82-%d0%be%d1%82%d0%ba%d0%b0%d0%b7%d0%b0-%d0%be%d1%82%d0%b2%d0%be%d0%b4-%d0%bd%d0%b0-%d0%bf%d1%80%d0%be%d0%ba%d1%83%d1%80%d0%be%d1%80%d0%ba%d0%b0/", "text": "Спецсъдът отказа  . Според съдиите няма никакви доказателства, че тя е заинтересована от изхода на делото и неправомерно е помагала на синдиците на банката да съставят гражданския си иск. Вече над час и половина магистратите изслушват становища дали да се приеме за съвместно разглеждане гражданския иск, който е съставен от 145 отделни иска срещу подсъдимите по делото КТБ. Според адвокатите в СГС вече са заведени такива граждански дела по Закона за банковата несъстоятелност и има опасност да се получи дублиране – за едни и същи суми срещу едни и същи лица да се претендира по различни дела. Съдът отхвърли гражданския иск на КТБ (в несъстоятелност), защото ще затрудни и забави делото. Освен това би наложило събиране на множество допълнителни доказателства.", "date": "2018.02.27", "title": " Спецсъдът отказа отвод на прокурорката по делото КТБ\t\t\t"}
