{"url": "https://trud.bg/%d1%81%d1%82%d0%be%d1%82%d0%b8%d1%86%d0%b8-%d0%b3%d0%bb%d0%be%d0%b1%d0%b8-%d0%b7%d0%b0-%d0%b1%d0%bb%d0%be%d0%ba%d0%b0%d0%b4%d0%b8%d1%82%d0%b5-%d0%bd%d0%b0-%d0%bf%d1%8a%d1%82%d1%8f/", "text": "Санкциите – от 20 до 150 лева Стотици фишове и глоби от полицията за незаконна блокада на пътища получават шофьори от няколко области на страната, показва проверка на “Труд”. Над 60 акта на протестиращи написаха униформените от полицията в Пловдив, след като на 20 ноември цяла колона от автомобили от Карлово и Сопот подмина знак стоп и сгази Закона за движение по пътищата (ЗДвП). 26 бабаити от Сливенско са с актове, след като затапили пътя при село Крушаре и тръгнали пеша да блокират магистрала “Тракия”. Десет техни “колеги” от Шуменско отнасят фиш до 50 лева заради блокиране на другата голяма магистрала в страната – “Хемус”. “Възможно е да бъдат издадени още наказателни актове и фишове, защото в момента се прави преглед на автомобилите, участвали в принудителното затваряне на пътни отсечки”, каза за “Труд” началникът на КАТ-Шумен главен инспектор Веселин Георгиев. До седмица се очаква да приключат 3 прокурорски и 1 полицейска проверка за грубо нарушаване на обществения ред по време на протестите, за отправяни обиди и заплахи. Актовете по ЗДвП са от 20 до 150 лева, тъй като се смята, че нарушителите са създали опасност за другите на пътя. Фишове се пишат на тези, които не оспорват нарушенията. Десетки глобени има и в областите Монтана и Благоевград, където в няколко поредни недели различни отсечки бяха блокирани и се образуваха километрични опашки, които опънаха нервите на хиляди българи. 15 акта са написали полицаите от Берковица и още два патрулите във Вършец, като мотивът е един и същ – “внезапно навлизане на платното за движение”. По време на автомобилните шествия през последните седмици в региона са съставени и 75 предупредителни протокола за спазване на Законите за събранията, митингите и манифестациите, за движението по пътищата, Закона за МВР и наредбите за опазване на обществения ред. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.12.04", "title": " Стотици глоби за блокадите на пътя\t\t\t"}
{"url": "https://trud.bg/%d0%be%d0%b1%d0%b5%d0%b7%d0%b2%d1%80%d0%b5%d0%b6%d0%b4%d0%b0%d1%82-%d0%bf%d0%b5%d1%81%d1%82%d0%b8%d1%86%d0%b8%d0%b4%d0%b8-%d0%b2-%d1%81%d0%b2%d0%b8%d1%89%d0%be%d0%b2%d1%81%d0%ba%d0%be/", "text": "Стартираха дейностите по проект за обезвреждане на излезли от употреба пестициди и други препарати за растителна защита в свищовското село Вардим. Отворен е запечатаният от години склад, съхраняващ негодни за употреба пестициди, във връзка с изпълнението на проект „Екологосъобразно обезвреждане на излезли от употреба пестициди и други препарати за растителна защита с изтекъл срок на годност“. След отварянето, в присъствието на петчленна комисия, складът е предаден на избрания изпълнител. В 29- дневен срок веществата ще бъдат опаковани, и транспортирани за окончателно обезвреждане и унищожаване в Швейцария, а складът ще бъде почистен. Кметът на село Вардим Сенка Добрева изрази удовлетворение от решаването на дългогодишния проблем. Тя сподели за притесненията и неудобствата, които са имали жителите на населеното място от силната, неприятна миризма около склада и опасенията от просмукване в подпочвените води. Добрева подчерта, че неговото закриване е била една от основните ѝ цели при встъпване в длъжност. „Радвам се, че заедно с общинското ръководство успяхме да се справим с този сериозен за селото проблем“, изтъкна Сенка Добрева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.04", "title": " Обезвреждат пестициди в Свищовско\t\t\t"}
{"url": "https://trud.bg/%d0%bf%d0%b5%d1%82%d1%80%d0%be-%d0%bf%d0%be%d1%80%d0%be%d1%88%d0%b5%d0%bd%d0%ba%d0%be-%d1%81%d0%b0%d0%bc%d0%be-%d0%be%d1%82%d0%ba%d1%80%d0%b8%d1%82%d0%b0-%d0%b2%d0%be%d0%b5%d0%bd%d0%bd%d0%b0-%d0%b0/", "text": "Само открита въоръжена агресия на Русия може да попречи на провеждането на президентските избори в Украйна, заяви президентът на страната Петро Порошенко по време на среща със студенти в Ивано-Франковск, пише онлайн изданието на вестник „Украинская правда“. Той поясни, че с атаката срещу украинските военни катери „Москва демонстрира, че е преминала към нов етап на ескалация на ситуацията в акваторията на Азовско море – става дума за окупация на Азовско море и Керченския пролив“. Отчитайки заплахите, се е наложило да бъде въведено военно положение в 10 области и във вътрешните води на Украйна, но това решения има „изключително превантивен характер. То ще позволи украинците да бъдат защитени и конкретно, да бъдат защитени законодателно воините, за да могат те да защитят държавата, продължи с обясненията украинският президент. „Няма да нарушим нито една свобода“, обеща Порошенко, опровергавайки слуховете „на руската пропаганда“ за прекъсване на транспортните съобщения или комендантски час. Порошенко увери, че няма да позволи на Русия да направи същото, както с Абхазия и Южна Осветия, където Москва е дала на тамошните граждани руско гражданство, а след това е въвела войска, за да ги защитят. „Те искат да направят същото и с нас, но Украйна няма да им даде да го направят“, категоричен е той. „Много се надяваха (в Кремъл) да отложат президентските избори (в Украйна). А защо? От това ще спечели само един човек и името на този човек е (президентът на Русия Владимир) Путин“, добави Порошенко. „По моя молба Върховната рада внесе предложение за назначаване на датата за изборите – 31 март. И аз, като президент, гарантирам, че президентските избори ще се състоят именно на тази дата. Единственото, което може да попречи на това е открита въоръжена наземна агресия на Русия, страната-агресор. Тогава ще защитим държавата“, обеща още украинският президент. Той напомни, че предлага даже да се разрешат местните избори по време на военното положение. Освен това Порошенко каза: „По руската телевизия имаше сюжети, че в украинските магазини е изчезнала солта и трябва бързо да се купуват сол и кибрити. Трябваше да отида в бившия Артьомовск, сега Бахмут, за да покажа планините сол и да кажа, че вече добитата ще стигне за 2500 години военно положение. А и на руснаците ще можем да дадем“. Той отбеляза, че е определена датата за събора, на който ще бъде избран предстоятел на Украинската православна църква-Киевска патриаршия и това е последната стъпка към обединението на украинската православна община. „И когато за защитата на Руската православна църква в Украйна те накрая нарекоха нещата със собствените им имена и свикаха Съвета за сигурност на Руската Федерация и обмисляха, ‚какво ще правим с този Порошенко… Нищо не можете да направите. Защото съдбата на Украйна най-накрая ще се решава от украинския народ, а не от император от Москва. Дойде вашето време“, заяви украинският президент. Той констатира, че „ситуацията е трудна и заплахата от страна на Русия расте“ и подчерта, че „ние създадохме армия, която е способна да спре агресора“. В заключение Порошенко каза на студентите: „Желая на всички ви мир. Но не мир чрез капитулация, а мир чрез победа“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.12.04", "title": " Петро Порошенко: Само открита военна агресия на Русия може да попречи на украинските президентски избори"}
{"url": "https://trud.bg/%d0%b4%d0%b0%d1%84%d0%be%d0%b2%d1%81%d0%ba%d0%b0-%d0%b1%d1%8e%d0%b4%d0%b6%d0%b5%d1%82%d1%8a%d1%82-%d0%bd%d0%b8-%d0%bc%d0%be%d0%b6%d0%b5-%d0%b4%d0%b0-%d0%b5-%d0%bf%d0%b0%d0%b3%d1%83%d0%b1%d0%b5%d0%bd/", "text": "Бюджетът ни от новия сезон може да е пагубен – обяви Екатерина Дафовска, олимпийска шампионка в биатлона от Нагано 88. – Заради слабите резултати през 2017-а изпаднахме в трета група според критериите на Спортното министерство, което не се е случвало, откакто съм председател на федерацията вече 8 години.  Състезателите имат осигурено финансиране от държавата до края на годината и вече започнаха първи стартове в Поклюка (Словения). “Но вероятно ще трябва управителният съвет да преразгледа двете световни купи в САЩ и да реши дали изобщо да участваме“, поясни тя.  При формирането на бюджетите министерството отчита класирането на големите първенства, но в биатлона решителни са световните купи, на които се печелят квоти.  А на олимпиадата в Пьонгчанг през февруари най-доброто представяне на нашите е 16-то място.  Същевременно Дафовска ще бъде един от лекторите на конгреса „Интерски“ в Пампорово (17 – 23 март). За първи път страна от Източна Европа е домакин на подобен форум, за който идват близо 1200 делегати от над 30 държави. Курортът е вложил 1 млн. лв. в изграждането на 4 ски зони, направен е триетажен парти център за деца, изцяло е подменено и осветлението. Делегатите пък ще поемат и благотворителна функция, като ще обучават 100 малчугани от региона в неравностойно положение. А елитните курорти Леви (Финландия) и Кицбюел (Австрия) ще спорят в Пампорово за домакинството на следващия подобен форум.  Сезонът ще бъде открит на 8 декември, като лифтовете ще бъдат безплатни за всички гости. Картата ще е по 58 лв. на ден, а до 21 декември ще е на цена 37 лв.", "date": "2018.12.04", "title": " Дафовска: Бюджетът ни може да е пагубен"}
{"url": "https://trud.bg/%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%b7%d0%b0-%d0%ba%d0%be%d0%bd%d1%84%d0%bb%d0%b8%d0%ba%d1%82%d0%b0-%d1%80%d1%83%d1%81%d0%b8%d1%8f-%d1%83%d0%ba%d1%80%d0%b0/", "text": "Всяка ескалация на един конфликт е опасна, каза пред   вицепремиерът и военен министър Красимир Каракачанов по повод конфликта между Русия и Украйна. Според него не трябва да има намеса на НАТО. Страните-членки на НАТО и ЕС не са единни в позицията си каква трябва да бъде реакцията, допълни Каракачанов. По думите му и двете страни в конфликта имат своята вина за това, което се случва. „Факт е обаче, че на фона на украинските военни възможности и на конкретния случай – два бронирани катера и един влекач, използването на несъразмерна сила от страна на Русия е факт. Срещу две бронирани катерчета и един влекач използваш бойни кораби, хеликоптери, самолети, тоест демонстрацията на сила е голяма и това води до напрежение”, изтъкна Каракачанов. Неговото мнение е, че конфликтът не може да бъде решен с външна военна намеса, тъй като това би означавало прерастването му в световен. Според Каракачанов усилията на международната общност, конкретно ЕС и НАТО, трябва да са към действия, които да насърчават диалога. „Видно е обаче, че между Русия и Украйна не може да се води равнопоставен диалог. Следователно страна в този разговор трябва да са по-сериозни структури като НАТО или ЕС. Но пак казвам – диалог. Използването на сила ще доведе до допълнителна ескалация”, изтъкна военният министър. Внимателно наблюдаваме и анализираме ситуацията в басейна на Черно море с всички възможни източници, с които разполагаме – и технически, и други, отбеляза също той. България не дължи на Русия никакви плащания по лицензите за въоръжение и муниции, които използваме от бившия Съветски съюз, и не следва нито сега, нито в бъдеще време да плаща, категоричен беше още вицепремиерът. По думите му преговори с Русия за лицензите няма, но руската страна периодично поставя този въпрос. „Русия не е правоприемник на Съветския съюз. Ако ние започнем да плащаме на Русия, това означава утре Беларус, Украйна, Киргизстан, Узбекистан също да претендират. При мунициите и въоръжението, което ние произвеждаме по стари лицензи, има доста усъвършенстване и  български принос”, аргументира позицията си Каракачанов. Той повтори, че Русия няма никакво основание да претендира за лицензионни такси и ние нямаме никакво намерение да плащаме такива. Каракачанов потвърди думите си, че Патриотичната коалиция е хлабава и в последните месеци партньорите се занимават само с вътрешните си проблеми. „Ако проблемите са нерешими, да приключваме и всеки да се оправя сам”, изтъкна той, но уточни, че според него проблемите не са нерешими. Последно тримата с Волен Сидеров и Валери Симеонов са се събрали преди десетина дни, призна Каракачанов. „Когато се събираме, всичко е културно, след това започват телевизионните екшъни. На мен вече не ми е интересно. Ако ще работим, да се държим като мъже и да работим като хората, ако няма да го правим, няма смисъл от циркаджилъци”, заяви Каракачанов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.04", "title": " Каракачанов за конфликта Русия – Украйна: Всяка ескалация на един конфликт е опасна"}
{"url": "https://trud.bg/72-%d1%87%d0%b0%d1%81%d0%b0-%d0%ba%d0%b8%d0%bb%d0%b8%d1%8f-%d0%b7%d0%b0-%d1%88%d0%b8%d0%ba%d0%be-%d0%b7%d0%b0-%d0%bd%d0%b5%d0%b7%d0%b0%d0%ba%d0%be%d0%bd%d0%b5%d0%bd-%d0%bf%d0%b8%d1%89%d0%be%d0%b2/", "text": "Оръжието било на жена му Перничанинът Сашко Игнатов (72 г.), по прякор Шико, който в понеделник следобед бе задържан с пистолет в сградата на Президентството, остава в ареста за 72 часа. Днес Софийската районна прокуратура му повдигна обвинение за незаконно притежание на пистолет “Валтер” и 19 патрона. За това престъпление той може да получи от 2 до 8 години затвор. Срещу Игнатов няма обвинения за хулиганство и непристойни действия, защото той нито е “нахлул”, нито е вадил пистолета си, нито е заплашвал някого. “Труд” научи, че според обясненията на мъжа, той дошъл на “Дондуков” 2 да поиска среща с Румен Радев, за да му се оплаче, че ще остане на улицата. Причината – частен съдебен изпълнител обявил на търг къщата му в Рударци, в която живее през последните години. Посетителят сам казал на охраната от НСО, че носи пистолет, настоявал за среща, повишил тон и това станало причина поведението му да се оцени като агресивно и да бъде разоръжен и задържан. След ареста стана ясно, че Шико има криминално досие и затова вицепрезидентът Илияна Йотова попита как така е носел законно оръжие. Вътрешният министър Младен Маринов й отговори задочно, че разрешителното за пистолета не е дадено на Игнатов, а на жена му. Прякорът на Игнатов идва от името на бившата му бензиностанция в квартал “Рудничар”. През 2002 г. там Шико прострелва смъртоносно един от трима мъже, с които се сбива. Съдът решава, че е действал при самоотбрана и е осъден условно, но и да плати 110 000 лв. кръвнина. Оттогава бизнесът му се срива и започват разпродажби на имотите му заради дългове. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.04", "title": " 72 часа килия за Шико за незаконен пищов (обзор)\t\t\t"}
{"url": "https://trud.bg/%d1%81%d0%b2%d0%b5%d1%82%d0%be%d0%b2%d0%bd%d0%be%d1%82%d0%be-%d0%b4%d0%b6%d1%83%d0%b4%d0%be-%d0%bf%d0%b0%d0%ba-%d0%bf%d1%83%d1%81%d0%ba%d0%b0-%d0%bf%d0%b0%d1%80%d0%b8-%d0%b7%d0%b0-%d1%80%d0%be%d0%b4/", "text": "Международната федерация по джудо (МФД) подновява програмите си, с които подпомагаше 15 български клуба. През 2017-а инициативата бе прекратена, след като предишното ръководство на родната централа бе отклонило екипировка и средства за други 15 клуба, които обаче не бяха одобрени от МФД. „Получих уверения от ковчежника Ласло Ковач, че от 2019-а тяхното подпомагане ще продължи. За мен това беше най-важното“, заяви настоящият президент на федерацията ни Румен Стоилов.  Бизнесменът се срещна в Каунас (Латвия) и с шефа на МФД Мариус Визер, по време на честванията на 70 г. на Европейската централа. Румънецът с унгарски паспорт е изразил увереност в решенията на българските институции и промяната в ръководството на федерацията ни. Предишните шефове бяха сменени заради лошо управление.  А резултатите вече са на лице. Най-добрият ни джудист Ивайло Иванов стана №1 на турнира в Холандия. А на 15 декември пътува за финалния „Мастърс“ в Китай, където е с шансове за олимпийска квота.", "date": "2018.12.04", "title": " Световното джудо пак пуска пари за родните клубове"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba%d0%b2%d0%be-%d1%89%d0%b5-%d1%80%d0%b5%d1%88%d0%b0%d0%b2%d0%b0-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d0%ba%d0%b8%d1%8f%d1%82-%d1%81-42/", "text": "1. ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИЕ № 289 НА МИНИСТЕРСКИЯ СЪВЕТ ОТ 2017 Г. ДА ОПРЕДЕЛЯНЕ НА ПРЕДСТАВИТЕЛИТЕ НА МИНИСТЕРСКИЯ СЪВЕТ В НАЦИОНАЛНИЯ СЪВЕТ ЗА ТРИСТРАННО СЪТРУДНИЧЕСТВО.  Внася: министър-председателят 2. ПРОЕКТ НА РЕШЕНИЕ ЗА ПРЕДЛОЖЕНИЕ ДО ПРЕЗИДЕНТА НА РЕПУБЛИКА БЪЛГАРИЯ ЗА НАГРАЖДАВАНЕ НА МИХАИЛ БЕЛЧЕВ С ОРДЕН „СТАРА ПЛАНИНА” ПЪРВА СТЕПЕН.  Внася: министърът на културата 3. ПРОЕКТ НА РЕШЕНИЕ ЗА ПРИЕМАНЕ НА НАЦИОНАЛНА ПЪТНА КАРТА ЗА ИЗПЪЛНЕНИЕ НА ЗАДЪЛЖЕНИЯТА, СЪГЛАСНО РЕШЕНИЕ (ЕС) 2017/899 НА ЕВРОПЕЙСКИЯ ПАРЛАМЕНТ И НА СЪВЕТА ЗА ИЗПОЛЗВАНЕТО НА РАДИОЧЕСТОТНА ЛЕНТА 470-790 MHZ В СЪЮЗА.  Внася: министърът на транспорта, информационните технологии и съобщенията 4. ПРОЕКТ НА РЕШЕНИЕ ЗА ОДОБРЯВАНЕ НА ОТЧЕТ ЗА ИЗПЪЛНЕНИЕ НА НАЦИОНАЛНАТА ПРОГРАМА ЗА НАМАЛЯВАНЕ ВЪЗДЕЙСТВИЕТО НА РАДОН В СГРАДИ ВЪРХУ БЪЛГАРСКОТО НАСЕЛЕНИЕ 2013-2017 Г., ПРИЕТА С РЕШЕНИЕ № 537 НА МИНИСТЕРСКИЯ СЪВЕТ ОТ 2013 Г.  Внася: министърът на здравеопазването 5. ДОКЛАД ЗА УТВЪРЖДАВАНЕ РАЗХОДИТЕ ЗА КОМАНДИРОВКИ В СТРАНАТА ЗА ТРЕТОТО ТРИМЕСЕЧИЕ НА 2018 Г. НА ЗАМЕСТНИК МИНИСТЪР-ПРЕДСЕДАТЕЛИТЕ, МИНИСТРИТЕ, ОРГАНИТЕ КЪМ МИНИСТЕРСКИЯ СЪВЕТ ПО ЧЛ. 19, АЛ. 4 ОТ ЗАКОНА ЗА АДМИНИСТРАЦИЯТА, ЗАМЕСТНИК-МИНИСТРИТЕ И ОБЛАСТНИТЕ УПРАВИТЕЛИ.  Внася: министър-председателят 6. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА КУЛТУРАТА ЗА 2018 Г. ЗА ИЗПЛАЩАНЕ НА МИНИМАЛНИ ДИФЕРЕНЦИРАНИ РАЗМЕРИ НА ПАРИЧНИТЕ СРЕДСТВА ЗА ФИЗИЧЕСКО ВЪЗПИТАНИЕ И СПОРТ.  Внася: министърът на културата 7. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ/ТРАНСФЕРИ ЗА 2018 Г. ЗА ИЗПЛАЩАНЕ НА СТИПЕНДИИ И ЕДНОКРАТНО ФИНАНСОВО ПОДПОМАГАНЕ ПО ПРОГРАМАТА НА МЕРКИТЕ ЗА ЗАКРИЛА НА ДЕЦА С ИЗЯВЕНИ ДАРБИ ОТ ДЪРЖАВНИ, ОБЩИНСКИ И ЧАСТНИ УЧИЛИЩА ПРЕЗ 2018 Г., ПРИЕТА С ПОСТАНОВЛЕНИЕ № 17 НА МИНИСТЕРСКИЯ СЪВЕТ ОТ 2018 Г.  Внася: министърът на културата 8. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ/ТРАНСФЕРИ ЗА 2018 Г. ЗА ИЗПЛАЩАНЕ НА СТИПЕНДИИ ПО ПРОГРАМАТА НА МЕРКИТЕ ЗА ЗАКРИЛА НА ДЕЦА С ИЗЯВЕНИ ДАРБИ ОТ ДЪРЖАВНИ, ОБЩИНСКИ И ЧАСТНИ УЧИЛИЩА ПРЕЗ 2018 Г., ПРИЕТА С ПОСТАНОВЛЕНИЕ № 17 НА МИНИСТЕРСКИЯ СЪВЕТ ОТ 2018 Г.  Внася: министърът на образованието и науката 9. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ВЪТРЕШНОКОМПЕНСИРАНИ ПРОМЕНИ НА УТВЪРДЕНИТЕ РАЗХОДИ ПО ОБЛАСТИ НА ПОЛИТИКИ/БЮДЖЕТНИ ПРОГРАМИ ПО БЮДЖЕТА НА МИНИСТЕРСТВОТО НА ВЪТРЕШНИТЕ РАБОТИ ЗА 2018 Г.  Внася: министърът на вътрешните работи 10. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ВЪТРЕШНИТЕ РАБОТИ ЗА 2018 Г. ЗА ФИНАНСИРАНЕТО НА ПРОЕКТИ, СВЪРЗАНИ С ИЗПЪЛНЕНИЕТО НА НЕОТЛОЖНИ МЕРКИ ЗА 2018 Г. ЗА ПРИСЪЕДИНЯВАНЕТО НА РЕПУБЛИКА БЪЛГАРИЯ КЪМ ШЕНГЕНСКОТО ПРОСТРАНСТВО.  Внася: министърът на вътрешните работи 11. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ВЪТРЕШНОКОМПЕНСИРАНИ ПРОМЕНИ НА УТВЪРДЕНИТЕ РАЗХОДИ ПО ОБЛАСТИ НА ПОЛИТИКИ/БЮДЖЕТНИ ПРОГРАМИ ПО БЮДЖЕТА НА МИНИСТЕРСТВОТО НА РЕГИОНАЛНОТО РАЗВИТИЕ И БЛАГОУСТРОЙСТВОТО ЗА 2018 Г.  Внася: министърът на регионалното развитие и благоустройството 12. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ЗА 2018 Г. ПО БЮДЖЕТА НА ДЪРЖАВЕН ФОНД „ЗЕМЕДЕЛИЕ“ ЗА ВЪЗСТАНОВЯВАНЕ НА СРЕДСТВА ПО ИЗПЪЛНЕНИЕТО НА МЕРКИТЕ, СВЪРЗАНИ С НАЦИОНАЛНИТЕ ДОПЛАЩАНИЯ И ДЪРЖАВНИТЕ ПОМОЩИ.  Внася: министърът на земеделието, храните и горите 13. ПРОЕКТ НА ПОСТАНОВЛЕНИЕ ЗА ИЗВЪРШВАНЕ НА ПРОМЕНИ НА УТВЪРДЕНИТЕ СЪС ЗАКОНА ЗА ДЪРЖАВНИЯ БЮДЖЕТ НА РЕПУБЛИКА БЪЛГАРИЯ ЗА 2018 Г. МАКСИМАЛНИ РАЗМЕРИ НА АНГАЖИМЕНТИТЕ ЗА РАЗХОДИ, КОИТО МОГАТ ДА БЪДАТ ПОЕТИ ПРЕЗ 2018 Г.  Внася: министърът на финансите 14. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ДОГОВОР МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ОБЩИНА ЕЛИН ПЕЛИН ЗА ФИНАНСИРАНЕ ИЗГРАЖДАНЕТО НА ЕЛЕМЕНТИ ОТ ТЕХНИЧЕСКАТА ИНФРАСТРУКТУРА – ПУБЛИЧНА ОБЩИНСКА СОБСТВЕНОСТ, И ПРОЕКТ НА ДОГОВОР МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И КООПЕРАЦИЯ „ПАНДА” ЗА ИЗПЪЛНЕНИЕ НА ИНВЕСТИЦИОНЕН ПРОЕКТ „ЛОГИСТИЧЕН ЦЕНТЪР OFFICE 1 SUPERSTORE”, С. РАВНО ПОЛЕ, ОБЩИНА ЕЛИН ПЕЛИН, СОФИЙСКА ОБЛАСТ .  Внася: министърът на икономиката 15. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ДОГОВОР МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ОБЩИНА ЯМБОЛ ЗА ФИНАНСИРАНЕ ИЗГРАЖДАНЕТО НА ЕЛЕМЕНТИ ОТ ТЕХНИЧЕСКАТА ИНФРАСТРУКТУРА – ПУБЛИЧНА ОБЩИНСКА СОБСТВЕНОСТ, И ПРОЕКТ НА ДОГОВОР МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И „БАУМИТ БЪЛГАРИЯ” ЕООД ЗА ИЗПЪЛНЕНИЕ НА ИНВЕСТИЦИОНЕН ПРОЕКТ „НОВА ПРОИЗВОДСТВЕНА ИНСТАЛАЦИЯ НА БАУМИТ БЪЛГАРИЯ ЗА ПРОИЗВОДСТВО НА ПРОДУКТИ ЗА СТРОИТЕЛНАТА ПРОМИШЛЕНОСТ”.  Внася: министърът на икономиката 16. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ЧАСТ ОТ ИМОТ – ПУБЛИЧНА ДЪРЖАВНА СОБСТВЕНОСТ, НА МИНИСТЕРСТВОТО НА ИКОНОМИКАТА.  Внасят: министърът на икономиката  министърът на регионалното развитие и благоустройството 17. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕХВЪРЛЯНЕ ПРАВОТО НА СОБСТВЕНОСТ ВЪРХУ ИМОТИ – ЧАСТНА ДЪРЖАВНА СОБСТВЕНОСТ, НА ОБЩИНА ЛЪКИ, ОБЛАСТ ПЛОВДИВ.  Внася: министърът на регионалното развитие и благоустройството 18. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО МУ ПРЕХВЪРЛЯНЕ В СОБСТВЕНОСТ НА ОБЩИНА РУСЕ, ОБЛАСТ РУСЕ.  Внася: министърът на регионалното развитие и благоустройството 19. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ.  Внася: министърът на регионалното развитие и благоустройството 20. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ – ПУБЛИЧНА ДЪРЖАВНА СОБСТВЕНОСТ, ЗА ИМОТИ – ЧАСТНА ДЪРЖАВНА СОБСТВЕНОСТ.  Внася: министърът на регионалното развитие и благоустройството 21. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ.  Внася: министърът на регионалното развитие и благоустройството 22. ПРОЕКТ НА РЕШЕНИЕ ЗА ОТНЕМАНЕ ПОРАДИ ОТПАДНАЛА НУЖДА ОТ ВИСШИЯ СЪДЕБЕН СЪВЕТ ПРАВОТО НА УПРАВЛЕНИЕ ВЪРХУ ИМОТ – ПУБЛИЧНА ДЪРЖАВНА СОБСТВЕНОСТ.  Внася: министърът на регионалното развитие и благоустройството 23. ПРОЕКТ НА РЕШЕНИЕ ЗА ОТКРИВАНЕ НА КОНСУЛСТВО НА РЕПУБЛИКА БЪЛГАРИЯ В СЪЕДИНЕНИТЕ АМЕРИКАНСКИ ЩАТИ, РЪКОВОДЕНО ОТ ПОЧЕТНО (НЕЩАТНО) КОНСУЛСКО ДЛЪЖНОСТНО ЛИЦЕ, И ЗА НАЗНАЧАВАНЕ НА БОГОМИЛ БАЛКАНСКИ, ГРАЖДАНИН НА РЕПУБЛИКА БЪЛГАРИЯ, ЗА ПОЧЕТНО (НЕЩАТНО) КОНСУЛСКО ДЛЪЖНОСТНО ЛИЦЕ НА РЕПУБЛИКА БЪЛГАРИЯ В СЪЕДИНЕНИТЕ АМЕРИКАНСКИ ЩАТИ СЪС СЕДАЛИЩЕ В САН ФРАНЦИСКО И С КОНСУЛСКИ ОКРЪГ, ОБХВАЩАЩ ТЕРИТОРИЯТА НА СИЛИЦИЕВАТА ДОЛИНА, ЩАТА КАЛИФОРНИЯ (ОКРЪЗИТЕ САНТА КЛАРА, САН МАТЕО, АЛАМИДА И САНТА КРУС).  Внася: заместник министър-председателят по правосъдната реформа и министър на външните работи 24. ПРОЕКТ НА РЕШЕНИЕ ЗА ПРЕДЛОЖЕНИЕ ДО НАРОДНОТО СЪБРАНИЕ ЗА РАТИФИЦИРАНЕ НА ПРОТОКОЛА ЗА ПРИСЪЕДИНЯВАНЕ КЪМ СПОРАЗУМЕНИЕТО ЗА ТЪРГОВИЯ МЕЖДУ ЕВРОПЕЙСКИЯ СЪЮЗ И НЕГОВИТЕ ДЪРЖАВИ ЧЛЕНКИ, ОТ ЕДНА СТРАНА, И КОЛУМБИЯ И ПЕРУ, ОТ ДРУГА СТРАНА, С ОГЛЕД НА ПРИСЪЕДИНЯВАНЕТО НА ЕКВАДОР, ПОДПИСАН НА 11 НОЕМВРИ 2016 Г. В БРЮКСЕЛ.  Внася: министърът на икономиката 25. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА СКЛЮЧВАНЕ НА СПОРАЗУМЕНИЯ ЗА ПРЕДОСТАВЯНЕ НА БЕЗВЪЗМЕЗДНА ФИНАНСОВА ПОМОЩ ЗА ИЗПЪЛНЕНИЕТО НА ПРОЕКТИ В БОСНА И ХЕРЦЕГОВИНА, В РЕПУБЛИКА МАКЕДОНИЯ, В РЕПУБЛИКА МОЛДОВА И В ГРУЗИЯ.  Внася: заместник министър-председателят по правосъдната реформа и министър на външните работи 26. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ИКОНОМИЧЕСКИ И ФИНАНСОВИ ВЪПРОСИ (ЕКОФИН), ПРОВЕДЕНО НА 6 НОЕМВРИ 2018 Г. В БРЮКСЕЛ.  Внася: министърът на финансите 27. ПРОЕКТ НА РЕШЕНИЕ ЗА ПРЕДОСТАВЯНЕ НА КОНЦЕСИЯ ЗА ДОБИВ НА ПОДЗЕМНИ БОГАТСТВА ПО ЧЛ. 2, АЛ. 1, Т. 6 ОТ ЗАКОНА ЗА ПОДЗЕМНИТЕ БОГАТСТВА – СКАЛНООБЛИЦОВЪЧНИ МАТЕРИАЛИ – ГНАЙСИ, ОТ НАХОДИЩЕ „СКРИБИН“, РАЗПОЛОЖЕНО В ЗЕМЛИЩЕТО НА С. КРИБУЛ, ОБЩИНА САТОВЧА, ОБЛАСТ БЛАГОЕВГРАД, НА „МИЛДЕТ ШИШКОВ – ЗСНМ“ ЕООД – С. КРИБУЛ.  Внася: министърът на енергетиката 28. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ТЪРСЕНЕ И ПРОУЧВАНЕ НА МЕТАЛНИ ПОЛЕЗНИ ИЗКОПАЕМИ – ПОДЗЕМНИ БОГАТСТВА ПО ЧЛ. 2, АЛ. 1, Т. 1 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „ЗЛОГОШ“, РАЗПОЛОЖЕНА В ЗЕМЛИЩАТА НА С. ПОЛЕТИНЦИ, С. ГОРА- НОВЦИ, С. ГОРНО УЙНО, С. ДОЛНО УЙНО, С. ПОЛСКА СКАКАВИЦА, ОБЩИНА КЮСТЕНДИЛ, С. ЗЛОГОШ, С. БРЕСТ, С. ДОБРИ ДОЛ, С. СУШИЦА, С. ДОЛНИ КОРИТЕН, С. ГОРНИ КОРИТЕН, С. ГАБРЕШЕВЦИ, С. УШИ, С. ТРЕКЛЯНО, С. КОСОВО, С. СРЕДОРЕК, С. ГОРНО КОБИЛЕ, С. ДОЛНО КОБИЛЕ, С. КИСЕЛИЦА, С. ЧЕШЛЯНЦИ, ОБЩИНА ТРЕКЛЯНО, ОБЛАСТ КЮСТЕНДИЛ, И С. РАЯНЦИ, ОБЩИНА ЗЕМЕН, ОБЛАСТ ПЕРНИК.  Внася: министърът на енергетиката 29. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ТЪРСЕНЕ И ПРОУЧВАНЕ НА НЕМЕТАЛНИ ПОЛЕЗНИ ИЗКОПАЕМИ – ИНДУСТРИАЛНИ МИНЕРАЛИ – ПОДЗЕМНИ БОГАТСТВА ПО ЧЛ. 2, АЛ. 1, Т. 2 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „ТЕДИ“, РАЗПОЛОЖЕНА В ЗЕМЛИЩЕТО НА С. ТЕЛИШ, ОБЩИНА ЧЕРВЕН БРЯГ, ОБЛАСТ ПЛЕВЕН.  Внася: министърът на енергетиката 30. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СТРОИТЕЛНИ МАТЕРИАЛИ – ПОДЗЕМНИ БОГАТСТВА Г10 ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „САШЕВО-2″, РАЗПОЛОЖЕНА В ЗЕМЛИЩЕТО НА С. ПЕТКО КАРАВЕЛОВО, ОБЩИНА ПОЛСКИ ТРЪМБЕШ, ОБЛАСТ ВЕЛИКО ТЪРНОВО.  Внася: министърът на енергетиката 31. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СТРОИТЕЛНИ МАТЕРИАЛИ – ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „ЛУКОВИЦАТА-3″, РАЗПОЛОЖЕНА В ЗЕМЛИЩЕТО НА С. ГРОХОТНО, ОБЩИНА ДЕВИН, ОБЛАСТ СМОЛЯН.  Внася: министърът на енергетиката 32. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СТРОИТЕЛНИ МАТЕРИАЛИ – ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „БОТУШЧЕТО“, РАЗПОЛОЖЕНА В ЗЕМЛИЩЕТО НА ГР. ДОБРИНИЩЕ, ОБЩИНА БАНСКО, ОБЛАСТ БЛАГОЕВГРАД.  Внася: министърът на енергетиката 33. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СТРОИТЕЛНИ МАТЕРИАЛИ – ПОДЗЕМНИ БОГАТСТВА ПО ЧЛ: 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „ЛЮТИЧЕТО“, РАЗПОЛОЖЕНА В ЗЕМЛИЩЕТО НА С. МОРАВИЦА, ОБЩИНА МЕЗДРА, ОБЛАСТ ВРАЦА.  Внася: министърът на енергетиката 34. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СТРОИТЕЛНИ МАТЕРИАЛИ – ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА. В ПЛОЩТА „ПЕТРОВ ДОЛ“, РАЗПОЛОЖЕНА В ЗЕМЛИЩЕТО НА С. ПЕТРОВ ДОЛ, ОБЩИНА ПРОВАДИЯ, ОБЛАСТ ВАРНА.  Внася: министърът на енергетиката 35. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СТРОИТЕЛНИ МАТЕРИАЛИ – ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „КАЛИНАТА“, РАЗПОЛОЖЕНА В ЗЕМЛИЩЕТО НА С. РОГОШ, ОБЩИНА „МАРИЦА“, ОБЛАСТ ПЛОВДИВ.  Внася: министърът на енергетиката 36. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СТРОИТЕЛНИ МАТЕРИАЛИ – ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „ВЪРТЕШНИЦА“, РАЗПОЛОЖЕНА В ЗЕМЛИЩЕТО НА С. ЛИЛЯЧЕ, ОБЩИНА ВРАЦА, ОБЛАСТ ВРАЦА.  Внася: министърът на енергетиката 37. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА РЕГИОНАЛНОТО РАЗВИТИЕ.  Внася: министърът на регионалното развитие и благоустройството 38. ПРОЕКТ НА ПОСТАНОВЛЕНИЕ ЗА ПРИЕМАНЕ НА ПРАВИЛНИК ЗА ПРИЛАГАНЕ НА ЗАКОНА ЗА ФИЛМОВАТА ИНДУСТРИЯ.  Внася: министърът на културата 39. ПРОЕКТ НА ПОСТАНОВЛЕНИЕ ЗА ПРИЕМАНЕ НА УСТРОЙСТВЕН ПРАВИЛНИК НА БЪЛГАРСКИЯ ИНСТИТУТ ПО МЕТРОЛОГИЯ.  Внася: министърът на икономиката 40. ПРОЕКТ НА ПОСТАНОВЛЕНИЕ ЗА ИЗМЕНЕНИЕ НА НОРМАТИВНИ АКТОВЕ НА МИНИСТЕРСКИЯ СЪВЕТ.  Внася: министърът на земеделието, храните и горите АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.04", "title": " Вижте какво ще решава Министерският съвет утре, 5 декември 2018"}
{"url": "https://trud.bg/19-%d0%be%d1%82-%d1%80%d0%b0%d0%b7%d1%85%d0%be%d0%b4%d0%b8%d1%82%d0%b5-%d0%bd%d0%b8-%d0%be%d1%82%d0%b8%d0%b2%d0%b0%d1%82-%d0%b7%d0%b0-%d1%85%d1%80%d0%b0%d0%bd%d0%b0/", "text": "По-добре сме от Румъния и Естония 19,2% от разходите на българите отиват за храна и безалкохолни напитки, при средно 12,2% за страните от Европейския съюз, сочат данните на Евростат за 2017 г. По-голям дял от семейния бюджет се харчи за прехрана само в Румъния (27,8%), Латвия (21,6%) и Естония (20,3%). Великобритания е на другия край на класацията като там само 8,2% от всички разходи на домакинствата са необходими за прехрана. Най-голямото перо в семейния бюджет на българите е плащането на сметки за вода, ток, телевизия и парно, както и за наем на жилището – 19,7% от всички разходи. По този показател България е по-добре от повечето страни в ЕС, като например в Дания и Финландия над 28% от разходите на домакинствата отиват за наеми и плащането на сметки. До голяма степен това се дължи на факта, че повечето българи живеят в собствено жилище. Българите дават за дрехи и обувки 3,2% от разходите си, а за алкохол и цигари доста повече – 5,2%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.04", "title": " 19% от разходите ни отиват за храна"}
{"url": "https://trud.bg/%d1%81%d1%8a%d0%b4%d1%8a%d1%82-%d0%bf%d0%be%d1%80%d1%8f%d0%b7%d0%b0-%d0%b8%d1%81%d0%ba-%d0%b7%d0%b0-%d0%be%d0%b1%d0%b5%d0%b7%d1%89%d0%b5%d1%82%d0%b5%d0%bd%d0%b8%d0%b5-%d0%be%d1%82-37-500-%d0%bb%d0%b5/", "text": "Административният съд във Велико Търново е отхвърлил иск за обезщетение в размер на общо 36 470 лева, предявен от проф.Теодора Димитрова от Стопанската академия „Д.А.Ценов” в Свищов, която преди 3 години се прочу като най-кратко управлявалият ректор в страната. Производството е започнало по искова молба, подадена от 35-годишната проф. Димитрова срещу Министерството на образованието. Претенцията и е по Закона за отговорността на държавата и общините /ЗОДОВ/ за заплащане на обезщетение за имуществени и неимуществени вреди, претърпени в резултат на отменена като незаконосъобразна заповед от министъра на образованието през 2015 г.проф.Тодор Танев. Бурните събития в Стопанската академия започнаха през май 2015 г., когато изтече мандата на тогавашния ректор доц.Величко Адамов. За ректорския пост се кандидатира проф.Теодора Димитрова, но опоненти сезираха съда и просветното министерство като оспориха легитимността на Общото събрание. Заговори се, че най-младата у нас професорка е посочена от доц.Величко Адамов за негов наследник. Заради разразилите се скандали, министър Танев спря вота, но въпреки това доц.Величко Адамов проведе изборите и на 28 май 2015 г. проф.Димитрова бе провъзгласена за ректор. Последва реакция на министър Тодор Танев, който назначи за служебен ректор на академията проф.Иван Върбанов. Задачата му бе да подготви провеждането на нови избори. Проф.Димитрова обаче се почувствала засегната и завела дела. Тя предявила иск от 16470 лева за претърпени имуществени вреди за периода от 3 юни до 4 декември 2015 г. представляващи неполучено от нея трудово възнаграждение за длъжността „ректор“ и 20 000 лева с лихвите за неимуществени вреди за изживени от нея негативни емоции на разочарование, огорчение, обида, неудовлетворение и притеснения вследствие отстраняването й от длъжност. По отношение на неимуществените вреди проф.Димитрова заявила пред съда, че „изгонването“ й станало обект на ежедневни коментари в Свищов, където всички я познавали, поради което се притеснявала да ходи на обществени места. Притеснявала се за детето и родителите си, които преживяли тежко отстраняването й, както и от студентите си, които избягвали да показват доброто си отношение към нея, макар да я подкрепяли. Административният съд във Велико Търново е постановил, че оставя без разглеждане иска за имуществени вреди в размер на 16 470 лева и отхвърля претенцията за обезщетение от 20 000 лева като необоснована и недоказана . Темида обаче осъжда Министерството на образованието да плати 1330 лева разноски по делото. Решението подлежи на обжалване пред Върховен административен съд. Преди дни ВАС пък е отхвърлил друг неин иск, с който проф.Теодора Димитрова е настоявала да бъде възстановена на ректорската длъжност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.04", "title": " Съдът поряза иск за обезщетение от 37 500 лева на провъзгласена и свалена от ректорския пост на Стопанска академия\t\t\t"}
{"url": "https://trud.bg/%d0%b3%d1%80%d0%be%d0%b7%d0%b8-%d0%bb%d0%b8-%d0%bd%d0%b8-%d1%80%d0%b5%d0%b6%d0%b8%d0%bc-%d0%bd%d0%b0-%d1%82%d0%be%d0%ba%d0%b0-%d0%b1%d0%b5%d0%b7-%d0%b2%d1%8a%d0%b3%d0%bb%d0%b8%d1%89%d0%bd%d0%b8%d1%82/", "text": "На прага на зимния сезон по традиция започва преглед на енергийните мощности в страната и рисковете за снабдяването с ток. Само преди дни стана ясно, че в доклад на Европейската организация на електросистемните оператори – ENTSO-E, страната ни е посочена като заплашена от режим на тока. България, заедно с Кипър, Малта, Корсика и Крит са пред реален риск да изпитат сериозен недостиг на електроенергия към 2020 г. И доколкото за снабдяването на островни територии, с трудна връзка с останалата мрежа, това е нормално, за страната ни, която години наред е сред лидерите на енергийния пазар на Балканите, заключенията са обезпокоителни. Според прогнозите на ENTSO-E има риск България да не може да задоволява потреблението си за период от няколко часа и енергийната система да не може да компенсира това нито чрез вътрешно производство, нито чрез внос. Подобна мрачна прогноза може да се прочете и в доклад на Електроенергийния системен оператор (ЕСО). Операторът публикува проект на Плана за развитие на преносната електрическа мрежа на България за периода 2018-2027 г. Той включва анализ на потреблението на електрическа енергия, на производствените мощности, както и прогнози за мощностните и енергийните баланси на системата и т. н. В анализа ясно се посочва, че наличните резервни мощности няма да бъдат достатъчни да обезпечат потреблението и планирания търговски износ от страната, ако има екстремално потребление, съчетано с аварийност при производствените мощности. Казано по друг начин – България е заплашена от режим на тока, ако при студена зима откажат някои от мощностите. И това не е хипотетичен сценарий. Доказателство за това е ситуацията, пред която страната ни беше изправена само преди година. Тогава, през зимата на 2017 г. ,за продължителен период от време се задържаха много ниски температури, което доведе до рекордно повишаване на потреблението. А това от своя страна доведе до аварийност на мощностите, изчерпан първичен енергиен ресурс и невъзможност на някои централи да стартират работа. Така България бе изправена на прага на режим на тока и спря износа си на електроенергия. В ситуация като тази ясно се вижда ключовата роля на високотехнологичните централи. На практика единствената централа, построена у нас след 1989 година, е ТЕЦ „ЕЙ И ЕС Гълъбово”. През мразовитото време на януари 2017 г. най-модерната централа в България произведе близо 466 000 МВтч електроенергия, което представлява 10-11% от електроенергията в страната ни. Средното почасово натоварване на електроенергийната ни система през януари 2017 г. е било 6047 МВт. , като 626 МВт. от тях са осигурени от натоварването на ТЕЦ „ЕЙ И ЕС Гълъбово”. При такива тежки климатични условия, ако България няма мощности като ТЕЦ„ЕЙ И ЕС Гълъбово”, може да бъде принудена да търси възможности за промяна на профила на натоварване в денонощен разрез на някои промишлени потребители и дори до ограничаване на част от потреблението в пиковите часове. Благодарение на 690-мегаватовата мощност в Маришкия басейн България покрива и изискванията на ENTSO-E от резерв за първично регулиране. Техническите параметри на ТЕЦ „ЕЙ И ЕС Гълъбово” позволяват да бъде най-ефективната за целите на балансиране на мрежата от страна на (ЕСО). Основните предимства, които предлага са бърза балансираща услуга ± 6 MW/минута стъпка на натоварване на блок, по-голям капацитет на блоковете за осигуряване на вторичен контрол, 180 – 343 MW брутен диапазон на блок. Централата може да реализира натоварване от ± 15 MW на блок за 30 секунди, като поддържа постигнатото натоварване в продължение на 30 минути в първичен контрол. За сравнение, останалите централи, участващи в първичен контрол на системата могат да поддържат диапазон от ± 10 MW. Нещо повече, без ТЕЦ „ЕЙ И ЕС Гълъбово” страната ни ще има проблем с подвърховия режим. В Плана на ЕСО ясно е посочено, че при много ниски температури, но без наличие на вятър, т. е. без ветрова генерация, се създават големи проблеми с овладяване на баланса между потреблението и производството. Това създава проблеми с поддържане на напреженията в Североизточна България, заради концентрацията на вятърни паркове в региона. Затова ТЕЦ „ЕЙ И ЕС Гълъбово” е от стратегическо значение за България за поддържане на нивата на напреженията и баланса на реактивните мощности в електропреносната мрежа. Благодарение на гъвкавостта си ТЕЦ-ът се явява ключова за диспечирането на енергийната система. В ТЕЦ „ЕЙ И ЕС Гълъбово” американската корпорация AES вложи повече от 2,6 млрд. лева, което я прави най-голямата чуждестранна инвестиция в енергетиката на България. Централата е проектирана и работи в съответствие с емисионните норми за прах, азотни оксиди и серен диоксид и има степен на сероочистване около 98%. Димните газове се изпускат в атмосферата, само след като са преминали през сероочистващата инсталация и централата не може да работи, ако спре сероочистката, което гарантира опазване на въздуха от замърсяване със серен диоксид. В ТЕЦ „ЕЙ И ЕС Гълъбово” са изградени различни системи и съоръжения, осигуряващи затворен оборотен цикъл на водите. Отпадъчните води се пречистват и използват отново, което намалява общото количество вода за производствени нужди. Централата работи с нулево заустване на отпадъчни води и има модерна технология за пречистване, която позволява ефективна и надеждна работа с минимално използване на химикали. Именно поради тези технологични и екологични предимства на ТЕЦ „ЕЙ И ЕС Гълъбово”, се очаква централата, както и държавната ТЕЦ „Марица Изток 2” и другата американска централа – ТЕЦ „Контур Глобал Марица Изток 3”, да получат дерогация във връзка с по-строгите изисквания на Брюксел за отделяните емисии в атмосферата. Преди дни министър Теменужка Петкова съобщи, че ТЕЦ „Марица Изток” 2 вече е получила дерогация. Очаква се до дни Изпълнителна агенция по околна среда ще се произнесе по внесените искания от останалите две дружества и така те да продължат да работят и след 2021 г. Тогава влизат в сила новите завишени екологични критерии към големите горивни инсталации. А продължаване работата на ТЕЦ-овете в Маришкия басейн ще гарантира енергийна и социална сигурност на България.", "date": "2018.12.04", "title": " Грози ли ни режим на тока без въглищните централи?\t\t\t"}
{"url": "https://trud.bg/%d1%83%d0%bc%d1%83%d0%b2%d0%b0%d1%82-%d0%bf%d0%be-%d1%81%d1%82%d1%80%d1%83%d0%ba%d1%82%d1%83%d1%80%d0%b0%d1%82%d0%b0-%d0%bd%d0%b0-%d0%b4%d0%b5%d1%82%d1%81%d0%ba%d0%b0%d1%82%d0%b0-%d0%b1%d0%be%d0%bb/", "text": "Техниката и лекарите от Правителствена ще бъдат прехвърлени предимно в университетските бази Очаква се да заработи до лятото Как да бъде разпределена модерната апаратура от болница “Лозенец” и каква да е структурата на новата Национална педиатричната болница, която ще се появи на мястото на Правителствена. Това обсъди здравният министър Кирил Ананиев с шефове на университетски болници, в които има отделения за лечение на деца. Известно е, че в “Лозенец” през последните години бе закупена скъпоструваща модерна апаратура за диагностика и лечение, която предстои да бъде разпределена най-вече между университетските болници. Медиците от Правителствена също ще трябва да избират между столичните лечебници. В идейния проект е заложено детските отделения на Националната кардиологична болница, “Света Екатерина”, на “Александровска”, на “Царица Йоанна – ИСУЛ” и цялата специализирана болница по детски болести – “Иван Митев”, да преминат заедно с персонала на работа в новата Национална педиатрична болница, която се очаква да заработи до лятото на идната година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.04", "title": " Умуват по структурата на детската болница\t\t\t"}
{"url": "https://trud.bg/%d0%b1%d0%be%d0%b9-%d0%bc%d0%b5%d0%b6%d0%b4%d1%83-%d0%b6%d0%b5%d0%bd%d0%b8-%d0%b7%d0%b0%d0%b2%d1%8a%d1%80%d1%88%d0%b8-%d1%81%d1%8a%d1%81-%d0%b7%d0%b0%d0%b3%d1%83%d0%b1%d0%b0-%d0%bd%d0%b0-%d1%81%d1%8a/", "text": "32-годишна жена от котленското с. Градец ще бъде изправена пред съда по бързото производство за причиняване на телесна повреда, съобщиха от ОД на МВР в Сливен. Тя ще отговаря пред Темида за това, че при масов бой така силно ударила друга жена, че потърпевшата изгубила съзнание. Събитията се разиграли на 3 декември в Градец. Главните участници в тях са жители на най-голямото ромско село в страната и група работници от Твърдишко, които били наети на временно в местен селскостопански двор. До конфликта се стигнало, след като един от конете на семейството на побойничката бил откраднат. Фамилията започнала да обвинява пришълците, макар че кражбата нито била доказана, нито пък имало някакви основателни причини да се твърди, че те са я извършили. Напрежението обаче толкова се нагнетило, че се стигнало до масов бой. В мелето участвали и мъже, и жени. Докато пристигне полицията, за да ги разтърве, младата жена успяла да цапардоса с камък пострадалата. Тя пък изпаднала в несвяст. Ранената е била откарана с линейка в областната болница в Сливен. От полицията уточниха, че опасност за живота й нямало. Останалите участници в масовия бой били с различни, дребни наранявания. Снемането на показания продължило до късно вечерта, когато се изяснило кой – кого ударил, с какво и защо. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.04", "title": " Бой между жени завърши със загуба на съзнание"}
{"url": "https://trud.bg/%d1%81-%d0%bd%d0%b0%d0%b4-350-%d0%bf%d0%be%d1%81%d0%ba%d1%8a%d0%bf%d0%bd%d0%b0-%d1%82%d0%be%d0%ba%d1%8a%d1%82-%d0%b7%d0%b0-%d0%b8%d0%bd%d0%b4%d1%83%d1%81%d1%82%d1%80%d0%b8%d1%8f%d1%82%d0%b0/", "text": "Работодателите искат среща с премиера Бойко Борисов С над 350% е поскъпнала електроенергията за бизнеса на свободния пазар през последните седмици. Това не е нормално, цените на тока буквално се взривиха и достигнаха абсурдните нива от 250-275 лв./MWh, заявиха от Асоциация на индустриалния капитал в България. Те настояват за среща с премиера Бойко Борисов. Искаме премиерът да се намеси, защото не срещаме разбиране от Министерство на енергетиката, коментира за “Труд” председателят на АИКБ Васил Велев. По думите му няма причина за толкова високи цени, защото нито зимата е по-студена, нито консумацията на електроенергия се е повишила. Той подчерта, че на борсата у нас реално има един продавач – Българският енергиен холдинг с трите си дъщерни дружества. Това показва, че пазар няма, има монопол, категоричен  беше председателят на АИКБ. За среща с премиера Бойко Борисов и отговорните институции настояват и от Българската федерация на индустриалните енергийни консуматори, член на КРИБ. Не е нормално държавните институции да се хвалят с 40% ръст на износа на ток при положение, че ще убият българската индустрия, коментира Константин Делисивков, изпълнителен директор на БФИЕК. Те настояват да се вземат мерки, за да се осигурят повече количества на борсата, защото в момента няма предлагане на дългосрочни количества за 2019 г. Ситуацията е критична и бизнесът не може да понесе ценовия шок, категоричен беше Делисивков.  ", "date": "2018.12.04", "title": " С над 350% поскъпна токът за индустрията\t\t\t"}
{"url": "https://trud.bg/%d0%ba%d0%b8%d1%80%d0%b8%d0%bb-%d0%b4%d0%be%d0%bc%d1%83%d1%81%d1%87%d0%b8%d0%b5%d0%b2-%d0%ba%d1%80%d0%b8%d0%b1-%d0%b4%d0%b2%d1%83%d1%86%d0%b8%d1%84%d1%80%d0%b5%d0%bd-%d1%80%d1%8a%d1%81%d1%82-%d0%bd/", "text": "„Искам да поздравя представители на българския бизнес, че през тази нелека година, имат много добри резултати – производството и износът растат“, каза председателят на КРИБ Кирил Домусчиев по време на откриването на церемонията „Мистър и Мисис Икономика“, организирано съвместно с организацията и Списание „Икономика“. „Това, за което ни обвиняват синдикатите, че сме експлоататори и не даваме добри заплати, това не е вярно, защото ще имаме около 10% ръст на средната заплата в страната“, допълни той и пожела през 2019 двуцифрен ръст на заплатите на специалистите. По думите на шефа на най-голямата работодателска организация КРИБ прави всичко възможно да се решават проблемите с липсата на кадрите в бизнеса, „защото на нас ни трябват образовани кадри“. „Знаете и за успехите ни за възможност на внос на работна ръка и искам да благодаря на парламента, заради това, че помагат проблемите на бизнеса да бъдат решени в най-кратък срок. На крачка сме от еврозоната, влизането в Шенген и по-добри доклади от ЕК“, каза Домусчиев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.12.04", "title": " Кирил Домусчиев, КРИБ: Двуцифрен ръст на заплатите на специалистите"}
{"url": "https://trud.bg/%d1%86%d0%b8%d0%b3%d0%b0%d0%bd%d0%b5%d1%82%d0%b0-%d0%b7%d0%b0%d0%b4%d0%b8%d0%b3%d0%bd%d0%b0%d0%bb%d0%b8-%d0%b2%d0%b8%d0%bd%d0%be-%d0%b1%d1%83%d1%80%d0%ba%d0%b0%d0%bd%d0%b8-%d0%b8-%d1%82%d0%b5%d0%bb/", "text": "Две непълнолетни циганета обрали бащиния дом на бившия вицепремиер и лидер на НФСБ Валери Симеонов във врачанското село Бутан. Кражбата станала в събота вечерта. Къща, за която се грижел човек от селото, била оборудвана със СОТ и камери. Така апашите били бързо разкрити. Двете циганета се били маскирали с чорапи на главите и задигнали вино, буркани със зимнина и лозарска тел. По време на обира в къщата нямало никого. Бащата на бившия вицепремиер Симеон Балевски, който е полковник от резерва, след пенсионирането си се преместил да живее в търговищкото село Зарево, откъдето е съпругата му. Самият Валери Симеонов ходел през лятото в къщата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com          ", "date": "2018.12.04", "title": " Циганета задигнали вино, буркани и тел от бащината къща на Валери Симеонов (обзор)"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%b2-%d0%bd%d0%be%d0%b2%d0%b0-%d0%b7%d0%b0%d0%b3%d0%be%d1%80%d0%b0-%d0%b8%d0%b7%d0%b4%d0%b8%d1%80%d0%b2%d0%b0-9-%d0%b3%d0%be%d0%b4%d0%b8%d1%88/", "text": "РУ – Нова Загора издирва Ибрахим Халаф Али /9г./, гражданин на Ирак, съобщиха от МВР. 1204 На 3 декември, около 18 часа, момчето е напуснало КСУДС „Детство за всички“ в село Асеновец, където е било настанено на 26.11.2018г. Детето е с нормално телосложение,  кафяви очи и черна коса. Всички, които имат информация за момчето, могат да сигнализират на тел.112 или в най-близкото районно управление на МВР. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.04", "title": " Полицията в Нова Загора издирва 9-годишно дете"}
{"url": "https://trud.bg/%d0%bc%d0%b5%d0%b6%d0%b4%d1%83-%d1%87%d1%83%d0%ba%d0%b0-%d0%b8-%d0%bd%d0%b0%d0%ba%d0%be%d0%b2%d0%b0%d0%bb%d0%bd%d1%8f%d1%82%d0%b0/", "text": "Седмица остава на премиера на Великобритания Тереза Мей да убеди достатъчен брой членове на камарата на представителите на британския парламент да подкрепят на 11 декември споразумението за напускане на ЕС, което лидерите на държавите членки одобриха в края на миналия месец, след близо две години преговори. Седмица, след осем дни на диалог на глухи в публичното пространство на Албиона, с министър-председателя от едната страна, със сизифовски усилия, опитвайки се да убеди обществото, мнозинството от колегите си от управляващата партия на консерваторите и основна част от опозицията, че постигната сделка е най-добрата възможна при така зададените обстоятелства след 45 години членство в ЕС. Ползите, от които отдавна са залегнали в обществения и икономически живот като даденост, а негативите като популисткия залог, който обърна каруцата. Още в понеделник миналата седмица, ден след формалното одобряване на споразумението в Брюксел, Тереза Мей се изправи пред британските депутати, в сцена, най-добре описана от карикатуриста на вестник „Таймс“, изобразявайки премиера, изправена пред празните скамейки на собствената си управляваща партия зад гърба си, с всички членове на камарата срещу нея, под заглавието „Обединяване на Уестминстър“. Трите часа, в които Тереза Мей излага доводите си и отговаря на загрижени за избора на гласоподавателите си депутати, в крайна сметка не доведоха до съществена промяна в нагласите. Правният текст от 585 страници (разделен на 185 члена, в седем части и 3 допълнителни протокола), съпътстван от 8-те страници пожелателна по дефиниция политическа декларация за бъдещите отношения след като споразумението влезе в сила, видимо се оказаха твърде тежки за интегриране в дебат, базиран основно върху неразбирането как функционира Европейският съюз и какво е било участието на Великобритания в него досега. Заради което и на практика се стигна до референдума през 2016 г., плюс-минус някои фактори и етапът на който сме сега. Въпросите и отговорите тъпчеха на едно място, често пъти повтаряйки се без цел и посока, а заради принципа. Срещу премиера застанаха видни противници на постигнатото от Тереза Мей споразумение в собствената й партия, като бившите министри на външните работи и по въпросите на Брекзит в кабинета й Борис Джонсън и Дейвид Дейвис. Които наравно с откровено комичния за разбиранията на всеки съвременен обитател на планетата, който съзнава в кой век живеем, предводител на хардлайн-Брекзитарите Джейкъб Рийз-Мог, наливаха допълнително масло в казана на опозицията, с изказвания от далечните дълбини на скамейките на торите. Което пък позволи на Мей да вкара в отговорите си няколко директни „озъбвания“ срещу отколешни бивши морски съперници и бъдещи ексевропейски партньори като Франция и Испания, за да придаде повече патриотизъм на постигнатото. Как, ако влезе в сила новото споразумение, ще даде възможността на Великобритания на 100 % да гарантира суверенитета си върху улова на риба в своите териториални води, с излизането си от общата риболовна политика на ЕС и да запази претенциите си върху статута на Гибралтар. И да вземе точки Мей с тези два резки ъперкът-а, не се усети съществено. Така и два дни по-късно (в сряда) по време на редовния й парламентарен контрол, който се превърна в повторение на предишната сесия „въпроси и отговори“ – що е то Брекзит, как го разбираме и дали въобще. За честта на британската парламентарна демокрация трябва да признаем, че успяха в началото да „вкарат“ набързо един въпрос за проблемите със закъсненията в железопътната мрежа в конкретен регион, но посоката набързо се върна върху по-съществения дебат – „quo vadis?“. Отново без никакъв резултат откъм проява на здрав разум. Прогресивните сили продължаваха да тържествуват. И това след като в разстоянието между двата парламентарни дебата Тереза Мей проведе ударна обиколка за срещи с политици и избиратели из Англия, Шотландия и Северна Ирландия, а гуверньорът на „Бенк ъф Ингланд“ Марк Карни излезе с апокалиптичен доклад за възможните ефекти от напускането на ЕС без сделка от една страна, и излизането въобще. Подобно на което проучване беше публикувано още през 2016 г. преди референдума, но с не толкова изчистени прогнози за следващите 15-ина година откъм спад на производителността и икономическия ръст.  Нищо не излезе и до края на отминалата седмица. Докато Тереза Мей беше на срещата на Г-20 в Аржентина, полагайки максимални усилия да балансира в срещи и изявления между останалите европейски лидери и потенциалните „бъдещи“ нови партньори, още един от министрите й (по въпросите на висшето образование) подаде оставка. И несъмнено допълнително подкопа позициите на премиера в кампанията за прокарване на споразумението. От днес (вторник) камарата на представителите на парламента на Великобритания влиза в серия дебати, които ще предшестват споменатия вот на 11 декември, с който Лондон ще приеме или не договора с ЕС за Брекзит. По преброявания на медиите на Острова в момента близо 180 срещу малко под 410 британски депутати са готови да застанат зад споразумението, което постигна Тереза Мей с Брюксел. Но пък някои наблюдатели остават оптимисти.   Граници, права и такси Всеки гражданин на ЕС, който е пребивавал на територията на Великобритания най-малко пет години преди Брекзит, ще има правото да кандидатства за статут на постоянно пребиваващ. Дори и да е пристигнал в последния ден на предвидения до края на 2020 г. преходен период, който ще влезе в сила и подлежи на удължаване с ратифицирането на споразумението между ЕС и Лондон на 11 декември. Без споразумение и преходен период, статутът на британските и европейските граждани от двете страни на Ламанша ще остане временно нерешен. Подобна ще и ситуацията със статута на границата на остров Ирландия.  ", "date": "2018.12.04", "title": " Между чука и наковалнята\t\t\t"}
{"url": "https://trud.bg/%d1%8f%d0%b2%d0%be%d1%80-%d0%ba%d0%be%d0%bb%d0%b5%d0%b2-%d0%bd%d0%b0%d1%87%d0%b0%d0%bb%d0%bd%d0%b8%d0%ba-%d0%bd%d0%b0-%d0%be%d1%82%d0%b4%d0%b5%d0%bb-%d0%ba%d0%b8%d0%b1%d0%b5%d1%80%d0%bf/", "text": "С развитието на технологиите се развиват и киберпрестъпленията. Нови видове измами навлизат в България. Мрежата става средство за набиране на жертви на трафик на хора. Все повече педофили са заловени у нас да злоупотребяват сексуално с деца, използвайки интернет. За тези престъпления и за това как да се предпазим от тях разговаряхме с Явор Колев, началник на отдел „Киберпрестъпност“ в ГДБОП. – Г-н Колев, какви операции срещу педофили в интернет проведохте в последния месец? – През ноември приключиха успешно осем операции. Престъпниците са от Димитровград, София, Карлово, Стара Загора. Те са задържани и един от тях е с постоянна мярка „задържане под стража“, той е в ареста в момента. Свързвал се е с деца през фейсбук, набирал е информация – телефонни номера и адреси. Използвайки данните, е публикувал в сайтове за запознанства сексуални обяви от името на децата и ги е заплашвал, че ако не се срещнат с него, ще изпрати линкове към тези обяви на близките им. Целта му е била да осъществи сексуални актове с тях. Другите седем педофили са разпространявали материали със сексуална експлоатация на деца. Разпространението носи приходи на създателите им и ги кара да създават ново и ново такова съдържание. Тук не участват артисти, а реални жертви – деца от 0 до 12 г. Това са изключително тежки престъпления срещу личността. Нямаме данни, че тези клипове и снимки са създадени от българи или че участват български деца. Тези материали се създават обикновено в страни от Далечения изток или от бившия Съветски съюз и се разпространяват от български педофили. Те участват в групи в платформите за peer to peer комуникация и когато свалят клиповете за себе си стават и техни разпространители. Имаме техника и софтуер, и много внимателно наблюдаваме българските участници в тези платформи. Хората, занимаващи се с такава дейност, рано или късно ще влязат в полезрението на правоохранителните органи. – Децата 0 до 3 г. са твърде малки, за да попаднат сами в клопката на педофилите, би трябвало да има и родителска намеса? – Обикновено тук участват и родители, и близки на децата, за да придобият финансова облага. Изолирани са случаите, в които българи са предоставяли срещу заплащане децата си на чужденци с цел сексуална злоупотреба. Такива случаи имахме във Велико Търново и Видин. В Самоков деца бяха водени срещу пари от роднините си в апартамента на германски педофил. – Колко педофили задържахте от началото годината? – За съжаление, броят на задържаните педофили се е увеличил в сравнение с миналата година, когато са около 80. Това увеличение се дължи на активната ни работа, но и на развитието на интернет, новите технологии и на достъпа на повече хора до тях. – Откъде в интернет най-често педофилите набират жертвите си? – Популярните социални мрежи като фейсбук набират все повече профили, а и самите педофили ловят жертви през тях. Много малки деца без родителски контрол си откриват профили, публикуват предизвикателни снимки, за да впечатлят съучениците си, например. Те се наблюдават и от престъпниците, и децата стават лесна плячка. След като вече се е случила комуникация и опит за сексуално изнудване, детето се уплашва, търси помощта на родителите си и те се обръщат към ГДБОП, след вече извършено престъпление. Обикновено педофилите създават фалшиви профили и се правят на връстници на тези деца, изпращат покана за приятелство, започват комуникация в месинджър. Те са изкусни психолози и предизвикват децата да си покажат бельото, а след това да се съблекат. От тези снимки започва изнудването, което ескалира до сексуални актове пред камера. С тези записи те, освен че задоволяват извратените си желания, изнудват децата да продължават да правят клипове и да привличат приятели в тази дейност. Има и случаи, в които педофилът търси реален контакт с детето, с което да злоупотреби сексуално. – Какво е съотношението между воайорите и педофилите, които искат контакт на живо? – За радост, търсещите реален сексуален контакт с дете са само 10% от общия брой на педофилите, които търсят материали с детска сексуална експлоатация. – Какъв е типичният педофил у нас? – Според международната статистика, 95% ог педофилите са мъже. В България нямам спомен да сме работили по случаи с жени, занимаващи се с такава дейност. У нас педофилите са мъже на възраст от 20 до 50 г. Сред тях има и семейни с деца, но обикновено това са самотни хора. – Имахте идея да се създаде регистър на тези хора в България, нали? – Това е практика в много държави. Аз подкрепям идеята да бъде създаден регистър на педофилите, защото няма никакъв контрол върху действията им, след като те бъдат осъдени и изтърпят наказанието си. Понякога задържаме повторно някого, след излежаване на присъда. Имаме случай на педофил, който в момента притежава детски парти център и общува ежедневно с деца, организира рождени дни и т.н. – И може да си работи необезпокояван? – Да, той работи като аниматор, а е осъден 2008 г. на лишаване от свобода. Има и педофили дисководещи на тържества с непълнолетни. Има и педофил, създал фондация за откриване на деца таланти в областта на спорта. Тези хора би трябвало да подлежат на регистрация и да имат законови забрани за достъп до деца. Да не могат да бъдат треньори, учители и т.н. И когато такъв човек промени адреса или работата си, хората, с които контактува, да могат да проверят и да открият, че той е осъджан педофил и децата им са в опасност. – В началото на годината у нас бе въведена системата AMBER Alert за ранно предупреждение за изчезнали деца. Имало ли е случаи, в които е използвана? – Тук става въпрос за дете, за което има категорични данни, че е похитено, свидетели сигнализират и веднага му се прави профил и банер във фейсбук. Той излиза на страниците на всички потребители в радиус от 200 км от местопрестъплението. Засега нямаме случаи с похитени деца. – А измамите с криптовалути? Наскоро ГДБОП разкри група за компютърни измами, извършила престъпление с криптовалута от около 5 млн. лв. – По данни на Европол кражбата на криптовалути от платформи за търговия с тях е на стойност около 1 млрд. долара. Тези престъпления навлизат и у нас, и се увеличават. Кражбата, която разкрихме, не е прецедент, но за първи път на територията на ЕС се прави такава операция с изземване на тази валута. – На какви нови видове киберпрестъпления стават жертва българите? – Да, има нови видове. Преди 3 седмици извършихме операция срещу организирана престъпна група за измами с финансови инструменти, т.нар. бинарни опции. От тази схема пострадаха много българи. Тогава бяха няколко десетки, а сега ежедневно ни сигнализират около 10 души дневно. При нас дойде и човек, загубил 107 хил. евро. от търговия с тези бинарни опции. Чрез интернет се набират и жертви на трафик на хора. От десетилетия са популярни и т.нар. романтични измами, извършвани от хора от Нигерия, Гана и др. Те създават профили във фейсбук на американски генерали, сприятеляват се със самотни жени в България и ги изнудват да им изпращат пари. Имаме случаи, в които са изпратени 60-70 хил. евро., ипотекирани жилища, взети заеми. След като жената разбере за измамата, дълго не може да повярва, изпада в психологически срив, което в много случаи води до фатален изход. Популярни са и измамите, в които млади жени изпращат покани за приятелство във фейсбук на мъже. Жените се събличат пред камера и приканват жертвите си да направят това, записват действията им и после ги изнудват. Те искат от 3 до 5 хил. евро, за да не разпространят материалите. Имаме много такива случаи. – Как да разпознаем фалшивите профили? – Фалшивите профили се разпознават лесно. Аз самият получавам по две-три такива покани седмично от млади жени с привлекателни снимки и никаква друга история, освен няколко мъже за контакти. Тези профили би трябвало да се докладват на фейсбук и да се закриват. Другите популярни спамове са свързани с кражбата на пароли от електронни пощи. Хакерите са се добрали до бази данни на електронни пощенски услуги и заплашват жертвите си, че имат достъп до компютъра им, наблюдават ги от камерата и имат записи от нея – какво са правили, докато са гледали порно сайтове. За да не публикуват информацията, искат суми дори до 10 хил. долара в криптовалута. Добре е периодично да променяме паролите си, да използваме сложни пароли с различни символи, да ползваме лицензиран антивирусен софтуер и лицензирани продукти, да не ползваме торент тракери, да не отваряме писма с прикачени файлове в имейлите си. Ако някой проявява интерес, би могъл да зарази устройството ни и да получи достъп до камерата и локацията ни. Спазвайте правилата на киберхигиена, ползвайте антивирусна програма. – Какви са най-разпространените спам кампании у нас? – От 2016 г. периодически спам кампании призовават от името на български институции да отворим файлове, в които има писмо, да речем, от НАП, от съдия изпълнител или компания за бързи кредити. Хакерите ни заплашват, че ще бъдем санкционирани от НАП или ще ни бъде заведено дело. Така ние отваряме прикачен към писмото файл, съдържащ зловреден код, който заразява компютъра ни и го прави достъпен за престъпниците. Те крадат паролите ни, включително и тези за достъп до интернет банкирането ни. Използват компютъра ни и като част от бот-нет мрежа, която може да бъде използвана за атаки на сайтове на частни или държавни институции. Тези мрежи се дават под наем или продават в тъмната част на интернет, наречена даркнет. – Колко се краде годишно чрез киберпрестъпления в световен мащаб и в България? – Щетите от киберпрестъпления в световен мащаб са 1000 млрд. долара годишно. Тук влизат и финансовите – новите типове престъпления, както и старите, като скимирането на банкови карти от банкомати, и кражбата на информация от кредитни и дебитни карти чрез изпращане на фишинг сайт с данни от тях. Организираната киберпрестъпност не е локална, а се разпределя в много държави. Често престъпниците набират жертви във фейсбук. Мрежата е най-голямата държава, по-голяма от Китай и Индия, взети заедно, и включва 4 млрд. души. – Какво е международното сътрудничество за борба с този вид престъпност? – Работим в ежедневен контакт със страните членки на Европол и Интерпол. Конвенцията по киберпрестъпност на съвета на Европа не ангажира само европейските страни, а към нея са се присъединили над 86 държави и са синхронизирали с нея законодателството си, така че едно престъпление в интернет да е такова във всяка. Има и мрежа от контактни пунктове, които изискват запазване на компютърно информационни данни – те са много нестабилни, но понякога са единственото доказателство за престъпление. Ние можем да изискаме запазването на данни на всяка от тези 86 държави, както и те от нас. – Имаше ли измамени при онлайн търговията в Черния петък? -Предупредихме хората с мощна кампания. Нямаме данни за подстрадали българи. Съветваме хората да ползват сайтове от България или ЕС. Те подлежат на регулация в законодателството – дават гаранция, че ще получим това, което сме си поръчали и не крадат финансова информация. – А кражбите на фирмена кореспонденция? Как компаниите да се предпазят от тях? – Хакерите изпращат имейл, съдържащ данните на фирмата, която трябва да получи парите, но на фактурата е подменена нейната банкова сметка. Парите се прехвърлят през няколко сметки и следите се губят в няколко държави. Ежедневно имаме случаи на български компании, пострадали от такива престъпления. През юли възстановихме 3 млн. евро, които корейска компания беше изпратила по българска банкова сметка, подменена с тази на техния партньор. Блокирахме сметката и за три дни парите бяха възстановени. Компютърните системи, от които се води фирмена кореспонденция, трябва да са със софтуери и антивирусни програми. Да не се отварят и прикачени файлове от непознат източник. – След срива на търговския регистър следва въпросът доколко са надеждни регистрите у нас? Може ли някой да впише информация от мое име без да знам? – Не мисля, че тук има такава възможност. Държавата е предприела всички действия тези регистри да бъдат защитени.  ", "date": "2018.12.04", "title": " Явор Колев, началник на отдел „Киберпрестъпност“ в ГДБОП, пред „Труд“: Осъдени педофили организират детски партита\t\t\t"}
{"url": "https://trud.bg/%d1%89%d0%b5-%d0%b8%d0%bc%d0%b0-%d0%bb%d0%b8-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b8-%d0%b2%d1%8a%d0%be%d1%80%d1%8a%d0%b6%d0%b5%d0%bd%d0%b8-%d1%81%d0%b8%d0%bb%d0%b8/", "text": "Новата сигурност за Стария континент получава пълна подкрепа от Германия Идеята на френския президент Еманюел Макрон за създаването на „истинска европейска армия“, с която Европа да се защити по-добре, не е нова. Тя не един път е споделяна и от другите западноевропейски политици. А бившият премиер на Великобритания Тони Блеър конкретно я обосновава. Според него утвърждаването на ЕС като един от влиятелните фактори на световната сцена налага формирането на независима европейска армия. Тя трябва да се състои от 60 000 воини, които да бъдат готови по всяко време да отстояват интересите на европейците във всяка точка на планетата. За пръв път обаче президентът Макрон по-аргументирано и последователно обосновава необходимостта Европа да притежава независими въоръжени сили. А само „стратегическата автономия“ по въпросите на отбраната е незаобиколимият фактор за утвърждаването на ЕС за първи път от неговото създаване, в значим и влиятелен фактор в международните отношения. На острата реакция на президента Тръмп срещу формирането на европейска армия, Макрон не само твърдо отстоя идеята си, но дори заяви, че Франция не е марионетка на САЩ. Отговор на критиката на американския президент е и призивът на френския държавен глава за „по-силна и обединена Европа“, което я прави геостратегически значим фактор, който да доведе до нов световен ред. Впечатляващо е, че идеята за търсене на нова сигурност за Стария континент получава пълна подкрепа от страна на Германия, изразена от канцлера Ангела Меркел. А германският министър на външните работи Хайко Маас направо призова към създаване на европейски съюз за сигурност, който да бъде гарант на стабилността и просперитета на европейските държави и Европа като цяло. Какво наложи актуализирането на въпроса за формирането на независими европейски сили? На първо място това е поведението на американския президент Доналд Тръмп, което предизвика сериозно недоволство след повечето европейски държави. Търговската война на Вашингтон срещу ЕС, оттеглянето на САЩ от договора от 1987 год. за забрана на ракетите с близък обсег на действие, излизане от Парижкото споразумение за климата, както и сделката с иранската ядрена програма са ходове на американския президент, които провокираха намерението на европейците да станат независими от САЩ по въпросите на сигурността и дори да станат равен на американците партньор в глобалната политика. Не по-различно е и поведението на бившите президенти и техните екипи към европейските съюзници. Високомерието, пренебрежението, грубата намеса на Вашингтон във вътрешните работи на европейските страни, използването на НАТО преди всичко като военно-политически съюз, отстояващ геостратегическите интереси на една властваща американска върхушка, са фактори, които десетилетия дразнят и унижават достойнството на европейците и логично провокират тази идея за освобождаване от пълната американска завсиимост във военната област. Второто изключително военно основание, мотивиращо идеята на Макрон и Меркел, подкрепяни и от други европейски политици, е различният подход на САЩ и Европа към разрешаване на международните спорове и конфликти. Вашингтон по утвърдена от десетилетия традиция залага на военната сила. Европа, респективно Европейският съюз, е за диалога, дипломацията и мирния подход. Американците се стремят да наложат контрол върху енергийните ресурси и да ги експлоатират в собствен интерес. Европейците гледат на енергийните компоненти като на стока, като всеки друг продукт, който трябва да се купува по правилата на свободната търговия от производителите, тоест държавите собственици на енергийни находища. Трето. Особено съществени и дори противоположни са позициите на Вашингтон и европейските столици по климатичните промени и заплахите за световния мир и сигурност. Не тероризмът, както твърдят американците, а климатичните промени, религиозните и етнически конфликти и огромните бежански вълни представляват много по-голяма опасност за стабилността на планетата и нанасят несравнимо по-големи финансово-икономически вреди на демократичните държави. Европейските политици и международни наблюдатели с тревога следят нарастващото американско военно присъствие в Европа и многобройните и мащабни военни учения край границите с Русия. Освен разгрома на руската държава, който е приоритетна цел на военно-олигархичната прослойка във Вашингтон, обявяването от нея на Русия като заплаха за Европа е подходящ аргумент за запазването на НАТО, макар и отживелица от епохата на студената война. Европейските политици отчитат несериозността и дори абсурдността на тезата за руската заплаха. Държава като Русия, която има изключително опитна дипломация, не би тръгнала на война срещу един мощен военен съюз като НАТО с няколко пъти по-многобройно население и с огромен икономически потенциал. А само военните бюджети на западните съюзници почти три пъти превишават този на Руската федерация (170 милиарда долара срещу 61 милиарда). Световната история свидетелства, че почти всички войни са водени за територии или ресурси. Русия ги има в предостатъчни мащаби. Европейците с нежелание откликват на масирания натиск на САЩ за увеличаване на военните бюджети. Става дума за изразходване на десетки милиарди долари за въоръжение, което е преди всичко американско. Бюджетите за отбрана се вдигат, според международната практика, в навечерието или по време на война. Такава предвоенна или военна обстановка в момента не съществува. Единственият враг на Европа са терористичните организации. Борбата срещу тях се води не със самолетоносачи, подводници или ядрено оръжие, а със съвършено други средства. Зад цялата мащабна и остра кампания за „руска заплаха“ и необходимостта от превъоръжаване и модернизиране на ракетно-ядрения арсенал прозира, според авторитетни анализатори включително и американски, амбицията на глобалистките среди за хегемон на планетата. Както последната реакция на президента Тръмп, така и почти всички американски президенти и техните администрации реагират отрицателно срещу идеята за независими европейски сили. Те са за запазването на НАТО, което десетилетия служи като инструмент за налагане на американския външно-политически курс на европейските съюзници. Затова и новата идея за европейска структура за сигурност среща вече остра съпротива от страна на Съединените щати и особено от войнствуващите олигархични среди. Освен американската страна срещу европейската отбранителна инициатива застават и някои европейски държави, намиращи се под силно американско влияние. На този етап е все още твърде рано да се направи по-конкретна прогноза за съдбата на новата френско-германска инициатива за европейска армия. Безпорно обаче, че променените геостратегически реалности налагат и радикална промяна на концепцията за европейска сигурност. Това е и пътят към утвърждаването на Европа като равноправен субект на международната сцена, към което тя се стреми. Този нов статут в международните отношения се налага и от огромната икономико-технологическа мощ на европейския континент, както и от богатото културно-историческо наследство на европейските народи, които над 3 хилядолетия са център на световната цивилизация.        ", "date": "2018.12.04", "title": " Ще има ли европейски въоръжени сили?\t\t\t"}
{"url": "https://trud.bg/%d0%bc%d1%8a%d0%b6-%d0%b8%d0%b7%d0%b4%d0%b0%d0%bb-%d0%b1%d0%b8%d0%b2%d1%88%d0%b0%d1%82%d0%b0-%d0%bd%d0%b0-%d1%82%d0%b5%d0%bb-112-%d1%87%d0%b5-%d1%88%d0%be%d1%84%d0%b8%d1%80%d0%b0-%d0%b4%d1%80%d0%be/", "text": "Бивш съпруг е на път да вкара 23-годишната си жена в затвора, след като я издал на тел. 112, че кара дрогирана по улиците на Търговище, знаейки, че тя има и висяща условна присъда. Развоят на семейната война все още е под въпрос, тъй като казусът е в съдебна фаза. На първа инстанция, Районният съд в Търговище, постановил за младата жена 5 месеца лишаване от свобода заради шофиране след употреба на амфетамин и метамфетамин. Привежда в изпълнение отложеното за изтърпяване предишно наказание на младата майка, което е било 6 месеца лишаване от свобода с 3 години изпитателен срок. То е влязло в сила през октомври 2015 г. и е за отвличане на момиче, което било принудено да се разпореди с 500 лв., като му е нанесена лека телесна повреда. Тогава в случая участвали две момичета и мъж, като срещу тримата са били повдигнати различни обвинения. Месеци преди да изтече условното наказание на 23-годишната тя влязла в тежка депресия заради драматичен развод с мъжа си. На 29 май тази година двамата били заедно заради празник на детето им. Тръгнала си сама с колата си „Фолксваген Поло”. На тел. 112 се получило обаждане, че тя шофира след употреба на алкохол и наркотици. Полицаите я спрели за проверка и установили, че пробата за алкохол е отрицателна, но младата жена имала признаци на употреба на наркотици. Тестът на място потвърдил това. Бил даден талон за кръвна проба, но жената не отишла за изследването. Пред съда 23-годишната казала, че е била натопена от мъжа си, който вероятно и е сипал нещо в безалкохолното, а после се обадил на тел. 112. Че обаждането е от него, е било потвърдено, но нямало как да е сипано нещо в безалкохолното, защото двамата пили от една бутилка. Тя признала също, че е ползвала наркотици, но не в деня на проверката. Заради тежкия развод, депресията и стреса пиела и лекарства.  Експертизите са потвърдили, че едно от лекарствата има странични ефекти като замъглена зрение,  замаяност, възбудимост и т.н. Според съдебното решение младата жена трябва да плати 1300 лв. разноски за експертизите. Присъдата е обжалвана пред Окръжния съд в Търговище. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.04", "title": " Мъж издал бившата на тел. 112, че шофира дрогирана\t\t\t"}
{"url": "https://trud.bg/%d0%bf%d0%be%d0%b2%d0%b4%d0%b8%d0%b3%d0%bd%d0%b0%d1%85%d0%b0-%d0%be%d0%b1%d0%b2%d0%b8%d0%bd%d0%b5%d0%bd%d0%b8%d0%b5-%d0%bd%d0%b0-%d0%bd%d0%b0%d1%85%d0%bb%d1%83%d0%bb%d0%b8%d1%8f-%d0%b2-%d0%bf%d1%80/", "text": "Във връзка със   с огнестрелно оръжие в сградата на Президентството на Република България на 03.12.2018 г. в 01 РУ-СДВР е образувано досъдебно производство за извършено престъпление по чл.339 ал.1 от НК, съобщиха от държавното обвинение. След докладване на делото в Софийска районна прокуратура наблюдаващият прокурор е повдигнал обвинение срещу С.Игнатов, за това че на 13.12.2018 г. около 15.20 ч. в гр.София в сградата на Президентството на Република България, е държал 1 брой огнестрелно оръжие – пистолет марка „Валтер“, и 19 броя боеприпаси – патрони за огнестрелно оръжие, без да има за това надлежно разрешение, издадено на основание Закона за оръжията, боеприпасите, взривните вещества и пиротехническите средства – престъпление по чл.339 ал.1 от НК. Спрямо С. Игнатов е взета мярка за неотклонение „Задържане под стража“ за срок до 72 часа. За това престъпление се предвижда наказание „лишаване от свобода“ от две до осем години години. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.04", "title": " Сашко Игнатов влязъл в приемната на „Дондуков“ 2 с „Валтер“ и 19 патрона"}
{"url": "https://trud.bg/%d0%bd%d0%b0%d0%b4-30-%d0%bc%d0%b5%d0%b6%d0%b4%d1%83%d0%bd%d0%b0%d1%80%d0%be%d0%b4%d0%bd%d0%b8-%d0%b5%d0%ba%d1%81%d0%bf%d0%b5%d1%80%d1%82%d0%b8-%d1%81%d1%8a%d0%b1%d1%80%d0%b0-%d0%b2-%d1%81%d0%be%d1%84/", "text": "Повече от 30 експерти от всички партньорски страни на проект BalkanMed INNOVA участваха в международно обучение по предприемачество и бизнес, организирано от Единния център за иновации на БАН. В рамките на два дни – 30 и 31 октомври, в хотел „Legends“ в София експерти от Гърция, Кипър, Албания, Македония и България, работещи в областите Информационни и комуникационни технологии, туризъм и културно наследство, агробизнес, енергия и околна среда, придобиха основни умения за преподаване на научни знания и опит на настоящи и бъдещи предприемачи и хора, занимаващи се с бизнес. Лектор в първия ден на курса бе Деян Донков – експерт по предприемачество, бизнес планиране и бизнес проектиране, управление на малки и средни предприятия, мениджмънт на иновации, бизнес инкубатори. Фокусът на занятията бе върху придобиване на базисни умения за преподаване на научни знания и опит в сферата на предприемачеството и бизнеса. През втория ден на обучението участниците се запознаха с иновативни начини за представяне на своите идеи пред потенциални инвеститори и потребители. Лектор бе Ина Бояджиева – краудфъндинг и стартъп експерт, съосновател на фондация BBU, съорганизатор на София бизнес клуб – Leaders.Influence.You и член на Forbes Woman Society. Бояджиева представи процеса на подготовка и заснемане на видео кадри, софтуер и техники за създаване и монтаж на видео, както и редактиране на готови темплейти и рендване в подходящи формати. Обучението се проведе изцяло на английски език. Подробности може да откриете на Фейсбук страницата на проекта – https://www.facebook.com/pg/BalkanMedBG/posts/?ref=page_internal. Заедно с обучението се проведе и „Среща на заинтересованите страни“ по проект BalkanMed INNOVA. На нея бяха обсъдени възможности за сътрудничество между регионите, участващи в проекта. Особено внимание беше обърнато на предизвикателствата, засягащи развитието на предприемачеството, трансфера на знания и иновации, достъпа до финансиране, както и мерките за подобряване на предприемаческата среда и възможностите за придобиване на необходимите знания и умения. В нея участваха Kарина Ангелиева – зам.-министър на образованието и науката; чл.-кор. проф. дн Николай Милошев – директор на Национален институт по геофизика, геодезия и география към БАН; чл.-кор. проф. дн Стефан Хаджитодоров – директор на Център за изследвания по национална сигурност и отбрана към БАН; Даниела Чонкова – програмен координатор на фондация „Приложни изследвания и комуникации“; Веселин Илиев – главен директор „Международно икономическо сътрудничество“ в БСК; Марин Пандев, директор на Единен център за иновации на БАН, Георгия Патеда, президент на Асоциацията по туризъм, Арта, Ангелики Саратину, представител на Северно-егейския регион, Николас Костапулиос от Център за професионално обучение на регионалното общество, о-в. Лесбос, Мария Костадоглу, Център за професионално обучение на регионалното общество, о-в. Лесбос, Александър Филиповски, координатор проекти, Фондация „Младежка предприемаческа служба“, Даниела Тримчевска, Община Скопие, Емилия Митевска, Национален съвет на жените предприемачи на Македония и Криса Нику, Университет в Янина.", "date": "2018.12.04", "title": " Над 30 международни експерти събра в София обучение по предприемачество и бизнес"}
{"url": "https://trud.bg/%d0%bc%d0%b8%d1%86%d1%83%d0%b1%d0%b8%d1%88%d0%b8-%d1%81%d0%b5-%d0%be%d1%82%d0%ba%d0%b0%d0%b7%d0%b2%d0%b0-%d0%b4%d0%b0-%d1%81%d1%82%d1%80%d0%be%d0%b8-%d1%8f%d0%b4%d1%80%d0%b5%d0%bd%d0%b0-%d1%86/", "text": "Японският консорциум „Мицубиши“ се отказва от турски проект за ядрена енергия поради нарастващите разходи, съобщи японският бизнес всекидневник Никей. Разходите за изграждане на забавения проект са скочили до около 5 трилиона йени (44 млрд. долара), което е почти двойно повече от първоначалната оценка. Това затруднява водещия строител „Mitsubishi Heavy Industries“ и неговите партньори да продължат реализацията на плановете, съобщи Дейли Нюз. Увеличението се дължи на повишените изисквания за безопасност вследствие на срива през 2011 г. в ядрената атомна електроцентрала „Фукушима Дайчи“ в Япония, а неотдавнашното понижение на турската лира също допринесе за увеличаването на разходите. Проектът бе договорен от правителствата на Япония и Турция през 2013 г. Консорциум, воден от „Mitsubishi Heavy Industries“, проведе проучване за осъществимост до март за изграждането на 4 500 мегаватов завод в провинция Синоп в турския регион на Черно море. Първоначално 30% от разходите по проекта бяха планирани да бъдат покрити от консорциума и 70% от заеми от Японската банка за международно сътрудничество и други кредитори. Очакваше се консорциумът да бъде 51% собственост на “Mitsubishi Heavy“, „Itochu“ и френската електрическа компания „Engie“, а 49% на други компании, включително Турската корпорация за електроенергия.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.12.04", "title": " „Мицубиши“ се отказва да строи ядрена централа в Турция"}
{"url": "https://trud.bg/%d1%83%d1%87%d0%b5%d0%bd%d0%b8-%d0%be%d1%82-%d1%85%d0%b0%d1%80%d0%b2%d0%b0%d1%80%d0%b4-%d1%81%d1%8a%d1%89%d0%be-%d1%89%d0%b5-%d0%bd%d0%b0%d0%bf%d1%80%d0%b0%d0%b2%d1%8f%d1%82-%d0%b5%d0%ba%d1%81%d0%bf/", "text": "Учени от Харвард също ще започнат свои експерименти с редакция на човешкия геном, съобщиха световните новинарски агенции. Новината идва дни след като  Д-р Вернер Нюхаузер обяви, че възнамерява да използва технологията CRISPR, за да редактира човешки сперматозоиди. Целта е да се намали рискът от развиването на Алцхаймер в по-късна възраст. Екипът му пояснява, че в случая не става въпрос за промяна на генетичния код на ембриони, както е случаят в Китай, нито пък възнамеряват тези сперматозоиди да бъдат използвани за оплождане. Поне не засега. Помолен за коментира случая в Китай, д-р Нюхаузер заяви, че експериментите там са “грешна стъпка в правилната посока”. Според него технологията за редактиране на човешкия ген е важна за цялата цивилизация и е хубаво да се развива, дори и да не доведе до масово използване. “Хората като биологичен вид трябва да бъдат гъвкави и да са готови да посрещнат бъдещите заплахи”, категоричен е той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.04", "title": " Учени от Харвард също ще направят експеримент с редакция на човешкия геном, за да намалят риска от развиване на Алцхаймер"}
{"url": "https://trud.bg/%d0%b2%d0%b8%d0%b6%d1%82%d0%b5-%d1%81%d0%be%d1%84%d0%b8%d0%b9%d1%81%d0%ba%d0%b8%d1%8f-%d1%81%d0%bc%d0%be%d0%b3-%d0%bf%d1%80%d0%b5%d0%b7-%d0%be%d0%b1%d0%b5%d0%ba%d1%82%d0%b8%d0%b2%d0%b0-%d0%bd%d0%b0/", "text": "София отново осъмна с мъгла и концентрация на фини прахови частици във въздуха, превишаваща допустимите норми до 4 пъти. Във връзка с високите нива на фини прахови частици, от Столична община въведоха „Зелен билет“ за обществения градски транспорт в рамките на деня. Цената му е 1 лев, а целта – да намали употребата на лични автомобили от софиянци.      ", "date": "2018.12.04", "title": " Вижте софийския смог през обектива на „Труд“ (СНИМКИ)\t\t\t"}
{"url": "https://trud.bg/%d1%81%d0%be%d1%84%d0%b8%d1%8f%d0%bd%d1%86%d0%b8-%d1%81%d0%b8-%d0%ba%d1%83%d0%bf%d0%b8%d1%85%d0%b0-40-000-%d0%b7%d0%b5%d0%bb%d0%b5%d0%bd%d0%b8-%d0%b1%d0%b8%d0%bb%d0%b5%d1%82%d0%b0-%d0%b4%d0%bd%d0%b5/", "text": "Над 40 000 карти – „зелен билет“ са продадени до 12.30 часа днес. За сравнение в обикновен делничен ден броят на купените карти за еднократно пътуване е около 37 000. Седем пъти повече са продадените дневни карти през мобилното приложение   или до обяд това са 700 „зелени билета“ за 1 лев. Най-много са продажбите на касите на метрото – 23 000 броя, в автобусите – 5200. На пунктовете на ЦГМ са закупени около 5600 като за сравнение през делничен ден броят на продадените билети за еднократно пътуване са 3300. Първият път, когато се въведе мярката „зелен билет“ на 28 януари в неделя тази година за целия ден бяха продадени 24 259 карти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.04", "title": " Софиянци си купиха 40 000 зелени билета днес само до обяд"}
{"url": "https://trud.bg/%d0%bc%d0%b0%d0%bd%d1%87%d0%b5%d1%81%d1%82%d1%8a%d1%80-%d1%81%d0%b8%d1%82%d0%b8-%d0%bf%d1%80%d0%b5%d0%b4-%d0%b8%d0%b7%d1%85%d0%b2%d1%8a%d1%80%d0%bb%d1%8f%d0%bd%d0%b5-%d0%be%d1%82/", "text": "УЕФА планира да пусне гилотината върху „Манчестър Сити“. Заради куп нарушения на финансовия феърплей „гражданите“ вероятно ще бъдат изхвърлени от Шампионската лига. Нарушенията на клуба са на стойност 188 милиона евро. Президентът на УЕФА Александър Чеферин досега признава само, че се води разследване. „Сити“ има шанс да спечели Шампионската лига през този сезон, но да не може да я защити догодина. И докато проблемите на „гражданите“ са извън терена, то Жозе Моуриньо отново е фаворит на букмейкърите да бъде първият изгонен треньор. След само 11 дни Специалния промени плановете си за Нова година – вече целта на „Манчестър Юнайтед“ не е да започне на 1 януари като част от Топ 4 на Висшата лига. Моуриньо се оправда, че не е казал, че му трябва чудо, за да класира „дяволите“ в Шампионската лига. „ Не трябва да ни липсва толкова късмет – рече Специалния. – Някои играчи трябва да са просто по-добри. Има шест отбора, които ще си разпределят първите шест места. Не мисля, че ние ще сме последни.“ В сряда вечер „Юнайтед“ приема „Арсенал“. И Моуриньо се оправда, че съперникът играе в Лига Европа и дава почивка на отбора си за разлика от него.", "date": "2018.12.04", "title": " „Манчестър Сити“ пред изхвърляне от Шампионската лига"}
{"url": "https://trud.bg/%d0%bf%d1%80%d0%b0%d0%ba%d1%82%d0%b8%d1%87%d0%b5%d0%bd-suv-%d0%be%d1%82%d0%b2%d1%8a%d0%b4-%d1%82%d0%b8%d1%85%d0%b8%d1%8f-%d0%b1%d1%8f%d0%bb-%d0%b4%d1%83%d0%bd%d0%b0%d0%b2/", "text": "Можем само да гледаме завистливо отвъд тихия бял Дунав. В Крайова, на по-малко от 100 километра от най-голямата река в Европа, Ford отдавна произвежда хиляди автомобили. Много от тях – и за нашия пазар. За завист си е! 200 милиона евро инвестиция толкова близо и толкова далече от България. Но не затова сега иде реч.  Заводът в Крайова има своя нов продукт, който излиза още по-модерен – Ford EcoSport. Той е най-малкият брат от SUV гамата на марката. Роден през 2003 година, вече навлезе и на американския пазар.  Ford EcoSport идва по-добър във всичко в сравнение с предишната си модификация -и по проходимост, и по функционалност, и по елегантност. Инженерите на Ford са инсталирали в малкия SUV интелигентна технология за задвижване на всички колела. Тя спомага за по-добро сцепление на хубав път или при по-тежки условия.  Проучванията сочат, че потребителите в този сегмент обичат колкото е възможно по-спортен характер на автомобилите. Ford EcoSport отговаря на тази тенденция. Спортната визия на модела пристига с варианта ST-Line. Богатото оборудване помага на водача благодарение на много технологии като свързаност на системата SYNC3, круиз контрол с регулируем ограничител на скоростта и камера за задно виждане.  „На вкус и цвят другари няма”, гласи една руска поговорка. И за да няма недоволни, Ford EcoSport предлага 12 различни цвята. Потребителите все повече имат възможност да персонализират своя автомобил. В това число може да се избират опции за контрастиращ цвят на покрива, колоните, горните рамки на вратите, задния спойлер и страничните огледала.  Интериорът на EcoSport също е значително обновен. Плаващ централен 8-инчов сензорен екран, отопляем волан, интелигентни решения за съхранение и дори регулираем под на багажника правят новия Ford още по-атрактивен.  „EcoSport предлага на клиентите още повече стил, комфорт, проходимост и избор – съчетавайки функционалността на здрав SUV с практичността на градски автомобил”, казва Стивън Армстронг, групов вицепрезидент и президент за Европа, Близкия изток и Африка във Ford Motor Company.  EcoSport следва стила на по-големите си събратя Kuga и Edge. Изпъкналият преден капак придава елегантност. Нова голяма трапецовидна решетка и ъгловати фарове са част от модерния дизайн. Те могат да бъдат ксенонови и включват стилни LED светлини. Ъгловатите гнезда на фаровете са вдъхновени от ремъците на раница и определят приключенския дух на автомобила. Обновени са задната броня и светлини. Спорното усещане се засилва от 17 и 18-инчови алуминиеви джанти. Багажникът се отваря с врата настрани, а не нагоре. Капацитетът му се увеличава до 334 литра.  Новият Ford EcoSport надгражда внушителната SUV позиция на шофиране и удовлетворяващата динамика на задвижване на Ford, за да предложи още по-лесно и приятно шофиране с помощта на модерни технологии.  „Усъвършенствахме качеството, технологиите и мултифункционалността на новия Ford EcoSport, за да предложим още повече увереност и контрол, които клиентите на компактни SUV автомобили търсят – казва Гари Боус, глобален директор на автомобилите от B-сегмента във Ford Motor Company – Водачите ще се чувстват по-комфортно и по-уверени от всякога зад волана.“ Заводът на Ford в Крайова произведе най-много коли през 2018-а за десетгодишното си съществуване. От миналата година там в него се прави Ford EcoSport за цяла Европа. Когато заводът стартира през 2008-а, в него работеха 3600 души, сега вече са 4500. Планира се голямо надграждане предвид пускане на нов модел, който се пази в тайна. Инвестицията ще бъде за 200 милиона евро. Тя ще гарантира още 1500 работни места.  Само за производството на EcoSport са вложени 200 милиона евро, което прави общата инвестиция за десет години внушителните 1,2 милиарда евро.През все още краткия живот на завода там са сглобявани също Ford Transit Connect и Ford B-Max. Модернизираният EcoSport излиза на пазара с нов 1,5 литров дизелов двигател Ford EcoBlue. Той е свързан с 6-степенна механична скоростна кутия и 125 конски сили. Разходът на гориво е впечатляващ – 4,5 л/100 км. Агрегатът се предлага със система за задвижване на всички колела.  EcoSport може да бъде оборудван и с многократно надграждания 1,0-литров бензинов EcoBoost със 125 и 140 к.с. в съчетание с 6-степенна механична скоростна кутия, както и с мощност 125 к.с. с 6-степенна автоматична.  Усъвършенстваната комуникационна и развлекателна система SYNC 3 на Ford е съвместима с Apple CarPlay и Android Auto. SYNC 3 се поддържа от „плаващия“ 8-инчов сензорен екран, който може да бъде управляван с жестове „плъзване“ и „прибиране с пръсти“. Със SYNC 3 се предлага и свободно стоящ 6,5-инчов цветен сензорен екран. 4,2-инчов цветен екран е наличен в комбинация с Bluetooth свързаност и два USB порта.  Нова аудиосистема B&O PLAY предлага превъзходно аудио изживяване – с десет високоговорителя, включително монтиран в багажника субуфер, и високоговорител за средни честоти в центъра на арматурното табло. Системата е специално настроена за EcoSport и се управлява от най-новия усилвател с цифрова обработка на сигнала, който позволява прецизно изравняване и миксиране на звука, включително настройка за съраунд ефект.  EcoSport предлага за първи път автопилот с регулируем ограничител на скоростта, който помага на водачите да спазват ограниченията на скоростта, и камера за обратно виждане, която прави паркирането по-ефективно и по-безопасно.  ", "date": "2018.12.04", "title": " Практичен SUV отвъд тихия бял Дунав"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%bf%d1%80%d0%b8%d0%b5%d0%bc%d0%b0-%d0%be%d1%81%d1%82%d0%b0%d0%b2%d0%ba%d0%b0%d1%82%d0%b0-%d0%bd%d0%b0-%d0%ba%d1%80%d1%83%d1%81%d0%b5%d0%b2/", "text": "Кметът на София Йорданка Фандъкова ще приеме  , съобщиха от Столичната община. Градската управа ще продължи да съдейства на проверката на прокуратурата. Като част от това преди месец до прокуратурата бяха изпратени резултатите от проверката на дирекция „Вътрешен одит“. По заповед на кмета бяха проверени всички обстоятелства, довели до изменението на проекта за релсовия път по ул. „Граф Игнатиев“. „Столична община оказва пълно съдействие на проверяващите органи, като всички документи и установени от вътрешната проверка факти са присъединени към проверката на прокуратурата. Като възложител на проекта г-н Крусев носи своята отговорност. Реконструкцията на ул. „Граф Игнатиев“ е голям проект, при реализацията на който се изисква експертизата и компетентните решения на широк кръг експерти, в това число и проектантите. В този процес всеки един носи своята лична и професионална отговорност“, заяви Йорданка Фандъкова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.12.04", "title": " Фандъкова приема оставката на Крусев\t\t\t"}
{"url": "https://trud.bg/%d0%b2%d1%81%d0%b8%d1%87%d0%ba%d0%b8%d1%82%d0%b5-10-%d0%be%d0%b1%d1%89%d0%b8%d0%bd%d0%b8-%d0%b2%d1%8a%d0%b2-%d0%b2%d0%b5%d0%bb%d0%b8%d0%ba%d0%be%d1%82%d1%8a%d1%80%d0%bd%d0%be%d0%b2%d1%81%d0%ba%d0%b0/", "text": "Всичките десет общини във Великотърновска област имат доброволчески формирования. В тях участват общо 140 доброволци. Това стана ясно на проведения в Областната администрация в старата столица семинар за дейностите на доброволческите формирования у нас. По данни от световната практика това означава, че 20 до 30 % или 42 човека са в готовност по всяко време на денонощието да действат в условия на авария или криза. Остават незаети обаче още около 80 места. За доброволните формирования вече има повече начини за адекватно и сертифицирано обучение. На територията на страната работят четири центъра, които могат да подготвят доброволците. Обмисля се предложение да се обучават и така наречените „млади доброволци” – лица между 16 и 18 годишна възраст, които да бъдат подготвени от специалните центрове и след навършване на пълнолетие да могат да се включат като квалифицирани кадри в доброволческите поделения в страната. Главен комисар Костадин Чифлигаров от Главна дирекция „Пожарна безопастност и защита на населението” припомни, че държавата осигурява средства за подготовката и екипировката на доброволците. В момента се отпускат по 200 лева годишно за обучение и застраховка на всеки доброволец, а от следващата година е планирано и отпускане на сума, в размер на 400 лева, за финансово обезпечаване за участие в акции или обучения. Като положителна тенденция бе посочен и фактът, че общините планират средства в общинските бюджети за текущата дейност на своите формирования. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.04", "title": " Всичките 10 общини във Великотърновска област имат доброволчески формирования"}
{"url": "https://trud.bg/%d0%b2%d1%8a%d0%b7%d0%b4%d1%83%d1%85%d1%8a%d1%82-%d0%b2-%d1%81%d0%be%d1%84%d0%b8%d1%8f-%d0%bf%d0%be-%d0%bc%d1%80%d1%8a%d1%81%d0%b5%d0%bd-%d0%be%d1%82-%d0%bf%d0%b5%d0%ba%d0%b8%d0%bd/", "text": "Данните на мобилното приложение Air Matters сочат, че въздухът в София в момента е по-мръсен от Пекин, Ню Йорк и Париж. Показателят за българската столица е 188 – нездравословен, в Ню Йорк е 21, в Париж – 32, а в Пекин – 59. Показателите на Air Quality Index пък сочат, че в цяла Европа само в Сараево и Плоещ качеството на въздуха е по-лошо от нашата страна. Най-високото ниво на мръсен въздух у нас е отчетено в София – 214, в Сараево, Босна и Херцеговина, показателят е 364, в Плоещ, Румъния е 557. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.12.04", "title": " Въздухът в София по-мръсен от Пекин\t\t\t"}
{"url": "https://trud.bg/%d1%81%d0%b5%d0%ba%d1%81%d0%b8%d1%81%d1%82%d0%ba%d0%b8-%d1%81%d0%ba%d0%b0%d0%bd%d0%b4%d0%b0%d0%bb-%d0%bf%d0%be%d0%bc%d1%80%d0%b0%d1%87%d0%b8-%d1%86%d0%b5%d1%80%d0%b5%d0%bc%d0%be%d0%bd%d0%b8%d1%8f/", "text": "Церемонията по връчването на наградите за „Златната топка“ не мина без скандал, при това сексистки. Състезателката на „Лион“ и националния отбор на Норвегия Ада Хегерберг получи „Златната топка“ за най-добра жена-футболист за 2018 година. Нейният звезден миг на сцената обаче беше помрачен. Френският диджей Мартин Солвейг направи неподходящ коментар, който я засрами. Опитвайки да развесели публиката, той я помоли да потанцува туърк – провокативен танц, в който силно се разтърсват задните части. Хегерберг определено беше шокирана, но много бързо отговори отрицателно. Водещият се разсмя на глас в този момент. Камерата улови погледа на Килиан Мбапе, който също изглеждаше засрамен от случилото се на сцената в Париж. Скандалът веднага беше определен като сексистки, заради грубостта на въпроса и неуместното включване на диджея. Малко по-късно, след края на церемонията, Мартин Солвейг се извини. Вълна от недоволство се надигна мигновенно в социалните мрежи. Журналистката от „БиБиСи“ Виктория Уукунда определи скандала като „нонсенс“ и попита виртуално водещия защо не са помолили Лука Модрич да потанцува туърк и да разтресе задните си части.", "date": "2018.12.04", "title": " Сексистки скандал помрачи церемонията"}
{"url": "https://trud.bg/%d1%80%d0%b0%d1%81%d0%b8%d1%81%d1%82%d0%ba%d0%b8-%d1%81%d0%ba%d0%b0%d0%bd%d0%b4%d0%b0%d0%bb-%d0%b7%d0%b0-%d0%ba%d0%be%d0%bb%d0%b5%d0%b4%d0%b0/", "text": "Расистки скандал се развихри предколедно във футбола ни. Дисциплинарната комисия на БФС трябва да разследва дали Георги Петков („Славия“) е нарекъл „проклета черна маймуна“ Едвин Джеси от ЦСКА. Обвинението дойде от официалния сайт на „червените“. Според ЦСКА има много свидетели от резервната скамейка, които са чули думите на Петков, който беше резерва в неделното дерби. Джеси също ще се яви пред дисципа. Вратарят на „Славия“ трябва да се обяснява и дали е зовял Александър Александров да „счупи крака“ на Кирил Десподов. „Убедени сме, че на дисциплинарната комисия в петък и служебните лица на БФС ще потвърдят твърденията на нашите състезатели, защото няма как да не са чули думите на Георги Петков“, пише още в сайта на ЦСКА. ФИФА и УЕФА настояват за безкомпромисност при расизъм, организират непрестанни кампании. Почти винаги се взима страната на тъмнокожите. През 2011 година Луис Суарес (тогава „Ливърпул“) бе наказан за 8 мача и глобен с 40 000 лири за расистка обида срещу Патрис Евра („Манчестър Юнайтед“). Свидетели нямаше, а само дума срещу дума. През 2003-а и в България се вихри расистки скандал. Илиян Стоянов от „Левски“ обиди също с „черна маймуна“ Макдоналд Мукаси от ЦСКА. Наказаха го за 3 мача и 600 лева. После лично покойният президент Иван Славков го помилва. УЕФА пък санкционира България с мач без публика и 40 000 евро заради маймунски звуци по адрес на английския национал Ашли Йънг.", "date": "2018.12.04", "title": " Расистки скандал за Коледа"}
{"url": "https://trud.bg/%d1%81%d0%b2%d0%b5%d1%82%d0%be%d0%b2%d0%bd%d0%b8%d1%82%d0%b5-%d0%bc%d0%b5%d0%b4%d0%b8%d0%b8-%d1%85%d1%8a%d1%80%d0%b2%d0%b0%d1%82%d0%b8%d1%8f-%d0%bb%d0%b8%d0%ba%d1%83%d0%b2%d0%b0/", "text": "Световните медии отдадоха заслужено внимание на Лука Модрич. Агенциите се обединиха около това, че цяла Хърватия ликува, тъй като с наградата, страната стана първата от бивша Югославия, чийто играч триумфира в класацията. „Лука първи, Роналдо отново изпреварен“, написа немския „Билд“. „Моята детска мечта“, отбеляза италианският ежедневник „Ла Газета“, като публикува снимка на Модрич с отличието. „Хърватия ликува“, добави босненският сайт „Спорт.ба“. „Модрич изпревари Роналдо, Гризман и Мбапе“, съобщи испанският весник „АС“. „Момчето, което развали доминацията на Меси и Роналдо“, написа английският „Гардиан“. Подобно бе и заглавието на „БиБиСи“. „Лука сложи край на тяхното господство“, визирайки спечелените поредни призове от Меси и Роналдо в последните 10 години.  ", "date": "2018.12.04", "title": " Световните медии: Хърватия ликува!"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%81%d0%b5-%d1%80%d0%b0%d0%b7%d0%b2/", "text": "България се развива устойчиво като туристическа дестинация за четири сезона и през последните години постигна рекордни резултати в сектора. Това заяви министърът на туризма Николина Ангелкова на традиционната си годишна среща с чуждестранните посланици у нас. Тя информира за статистиката, постигната от страната ни и за броя посетители от водещите входящи пазари. В първата петица са Румъния, Гърция, Германия Турция, Русия. За първите десет месеца на 2018-а България е посетена от над 8,4 млн. чуждестранни туристи, което е близо 5% ръст спрямо същия период на миналата година. С още по-високи темпове растат и приходите от международен туризъм, подчерта още тя. За периода януари-септември 2018 г. те възлизат на 3,2 млрд. евро, което бележи 7% увеличение спрямо същия период на предходната година. Министър Ангелкова акцентира, че през лятото чуждестранните посещения на туристи в страната са били над 5.4 млн. и това е най-успешният сезон до момента. Очакваме тези рекордни данни да бъдат надградени и от новия зимен сезон, който ще се открие от 15 декември и за който се очертават около 5 процента ръст на туристите като начална прогноза. Тези постижения са резултат от взаимодействието на министерството с бизнеса и активната подкрепа на администрацията за улесняване на услугите за гражданите и бранша в туризма, каза министър Ангелкова. Тя припомни, че част от промените, които нейният екип инициира по Закона за туризма и Закона за устройството на Черноморското крайбрежие, са вече факт, а други са пред финално съгласуване. Те дават актуализирана рамка за дейността в сектора и изпълняват приоритетите на правителството за намаляване на административната тежест. Бе транспонирана в българското законодателство и евродирективата за пакетните пътувания, което също съдейства на бизнеса. Министър Ангелкова подчерта, че Министерството на туризма е първата държавна администрация, която на 1 декември тази година представи ново поколение електронни услуги за всички регистрационни режими, които предоставя по Закона за туризма. Те вече са достъпни за потребителите чрез специално разработена платформа. Електронният подпис на документите вече е възможен и чрез лицево разпознаване през смартфон след начална регистрация. Услугите могат да се ползват 24 часа в денонощието, 7 дни в седмицата от всички краища на света. Това пести време, но и средства на гражданите и предприемачите, каза още министърът. До март 2019 г. министерството ще е обхванало с електронните си услуги около 80 процента от страните по света. Министър Ангелкова съобщи също, че през януари 2019 г. ведомството ще демонстрира и демоверсията на Единната система за туристическа информация, която ще направи пребиваването в България още по-сигурно и ще е от голяма полза за статистиката, движението на посетители по позари, както и за приходите в сектора. Данните ще се събират на общата информационна платформа, която е изцяло съобразена с GDPR, а личните данни ще са напълно защитени. Качеството на предлагания продукт е изключително важно за нашата администрация, за да можем да утвърдим имиджа на страната, която привлича все повече платежоспособни туристи, посочи министър Ангелкова. За всеки хотел и ресторант ще се въведе идентификационен код, който ще персонализира дейността му. Важен елемент от нашата работа е и определяне статута на националните курорти, които са лицето на българския туризъм, подчерта министърът. Тя се спря подробно и на друго голямо предизвикателство в отрасъла – подготовката и квалификацията на достатъчно изпълнителски кадри за сектора. Сред краткосрочните мерки за преодоляване на този дефицит това лято от трети страни бяха наети над 7700 сезонни работници в туризма – двойно спрямо предното лято. Такива кадри ще бъдат ангажирани и през новия зимен сезон. Министерството не спира да работи и по дългосрочните мерки за решаване на проблема. Съвместно с Министерството на труда и социалната политика бе сключено споразумение за сътрудничество в тази посока и вече се работи по пилотен проект с Българо-германския център за професионално обучение. В него ще се подготвят както безработни, така и работещи, но за придобиване на квалификация в туризма, стана ясно от думите й. Министър Ангелкова направи преглед за свършеното от министерството за популяризиране туристическия потенциал на страната пред българските и чуждестранните посетители. След успеха на първоначално създадените 8 културно-исторически дестинации туристическата администрация съвместно с бизнеса и общините разработи и 12 винено-кулинарни и 7 балнео- и СПА дестинации, които бяха широко дискутирани на кръгли маси в страната. Следващата година планираме разработването на дестинации, които ще насърчат поклонническия туризъм, анонсира още тя. Работи се заедно с 11 държави от региона да се създаде общ балкански маршрут, който ще привлича не само туристи от Европа, но и от далечни дистанции. Продължава активното присъствие на България и в други международни инициативи – по проекти на Организацията за черноморско икономическо сътрудничество, Дунавската стратегия и различни проекти на Световната организация по туризъм. Те ще популяризират още по-активно страната ни като дестинация, предлагаща разнообразни видове услуги на разумна цена за масов и специализиран туризъм, включително и кулинарни инициативи за региона. Министър Ангелкова съобщи също, че се подготвят и няколко инвестиционни тура у нас за водещи компании в сектора. Перспективно е да работим с всички държави, които проявяват интерес към страната ни като място за туристически визити и правене на бизнес. За това съдействат и маркетинг активностите ни – кампаниите с водещи световни медии, присъствие в дигиталните платформи, популяризиране на нашите забележителности и услуги чрез интернет платформата I love Bulgaria, посочи министърът. Тя обърна внимание върху голямото значение на диалога с водещи световни туроператори и браншови организации от страните партньори, като им благодари за ползотворното сътрудничество. На въпрос за предстоящата година на Пловдив като европейска столица на културата министър Ангелкова информира, че това изключително престижно събитие ще включи над 500 прояви, представящи региона и страната като културна и историческа дестинация. Министърът подчерта, че се полагат постоянни усилия за задоволяване потребностите на туристи със специални нужди. Правим всичко възможно чрез регулация да осигурим на хората със специални потребности условия за достъпност и комфорт в ресторантите и хотелите. Много концесионери на плажове вече поставиха съответното оборудване за достъп на такива посетители там, където теренът позволява. Над 300 хотела са проверени дали имат специални стаи и друго оборудване за удобствата на тези клиенти, обобщи министър Ангелкова. Дипломатите поздравиха министър Ангелкова и нейния екип за постигнатите високи резултати в туризма и подкрепиха усилията България да се превърне в привлекателна дестинация за четири сезона, като изтъкнаха ролята на международното партньорство и инициативността на бранша. Те декларираха, че ще продължат да работят съвместно за устойчивото развитие на туризма. На финала на срещата министър Ангелкова връчи на всеки от дипломатите грамота за ползотворно сътрудничество в областта на туризма. „Освен посланици на страните си Вие сте и посланици на България пред света“, категорична бе министърът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.04", "title": " Министър Ангелкова: България се развива устойчиво като туристическа дестинация за четири сезона"}
{"url": "https://trud.bg/%d1%80%d0%b0%d0%b7%d0%bf%d1%80%d0%be%d0%b4%d0%b0%d0%b2%d0%b0%d1%82-%d0%b8%d0%bc%d1%83%d1%89%d0%b5%d1%81%d1%82%d0%b2%d0%be%d1%82%d0%be-%d0%bd%d0%b0-%d0%b1%d0%b5%d0%ba%d0%b5%d1%80/", "text": "Тенис легендата Борис Бекер няма да успее да спаси имуществото си от процедурата по банкрут. 51-германец се отказа от претенциите си за дипломатически статут в полза на Централноафриканската република  ( ЦАР ) , което щеше да му осигури имунитет. Властите на африканската страна потвърдиха статута му, но Бекер беше подложен на огромни критики в родината си. „Вече не съм в позиция да продължавам тази битка“, написа легендата. Очаква се имуществото на бившия тенисист да бъде разпродадено, а стойността му се оценява на около 200 000 евро.", "date": "2018.12.04", "title": " Разпродават имуществото на Бекер"}
{"url": "https://trud.bg/%d0%be%d1%80%d0%b3%d0%b0%d0%bd%d0%b8%d0%b7%d0%b8%d1%80%d0%b0%d1%82-%d0%bd%d0%b0%d0%b9-%d0%bc%d0%b0%d1%81%d0%be%d0%b2%d0%be%d1%82%d0%be-%d0%bf%d1%80%d0%b0%d0%b2%d0%b5%d0%bd%d0%b5-%d0%bd%d0%b0-%d0%bf/", "text": "Най-масовото правене на пица „Маргарита“ на открито е темата на коледното издание на „Улицата на готвачите“ във Варна. Организира го шеф Анатоли Колев, член на Световната пица асоциация, почтен член на Руската пица федерация и член на Британския кулинарен институт. Той и четиримата му помощници специалисти – Благовест Панайотов, Димитър Петров, Тодор Ганчев от Варна и Иван Боянин от Бургас, ще покажат на участниците как да правят вкусна пица у дома лесно и като истински професионалисти. Пиците ще се замесят със специалното италианско брашно “Le 5 stagioni“ (пет сезона) и истинска моцарела. Първите 50 участници, записали се предварително в страницата на събитието във Фейсбук, ще получат подаръци. „След като ме поканиха да участвам в „Улицата на готвачите“, реших да направя нещо различно. Исках да включа гостите в самото събитие и то да е с благотворителна кауза“, каза шеф Анатоли Колев. Всички приходи от таксата за участие ще бъдат дарени под формата на продукти на нуждаещи се хора от Духовно-просветен център „Св. Архангел Михаил“ във Варна. От 2012 г. насам всяка събота доброволци осигуряват топъл обяд за около 200 бедни хора, а на Коледа им се предоставят пакети с храна и дрехи. Това става единствено чрез даренията на варненци. Най-масовото правене на пица на открито е на 15 декември, като идеята е повече деца, родители, млади и стари варненци да се научат да приготвят истинска пица и това да се превърне в сплотяваща семейна традиция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.04", "title": " Организират най-масовото правене на пица на открито"}
{"url": "https://trud.bg/%d0%b1%d0%b5%d0%b7%d0%bf%d0%bb%d0%b0%d1%82%d0%bd%d0%be-%d0%b2-%d0%b1%d1%83%d1%80%d0%b3%d0%b0%d1%81%d0%ba%d0%b8%d1%8f-%d0%bc%d1%83%d0%b7%d0%b5%d0%b9-%d0%b7%d0%b0-%d0%bf%d1%80%d0%b0%d0%b7%d0%bd%d0%b8/", "text": "На 6 декември, Регионален исторически музей-Бургас организира традиционното освещаване на Никулденската трапеза. То ще се състои от 10:45 ч. в градинката до „Часовника”. По случай празника, четирите експозиции на Бургаския музей ще посрещат посетители с вход свободен, а в Етнографския музей (ул. Славянска №69) ще ги очаква изложбата „От Никулден до дядо Коледа”. Тя представя богата информация за свети Никола и Никулден – неговото житие, народни предания, честванията на празника в различните краища на България, рибарски традиции и обреди, празнични народни песни, рецепти за традиционни гозби и мн. др. Информационните табла са допълнени от автентичен инвентар – мрежи, винтери, харпуни, гагани и мн. др. рибарски пособия, както и игра-пъзел за най-малките. Като част от изложбата са показани видеоматериали от проекта „Старите рибари в търсене на онлайн чираци”, представящи традиционни практики от р.с. Ченгене скеле.", "date": "2018.12.04", "title": " Безплатно в Бургаския музей за празника на града – Никулден"}
{"url": "https://trud.bg/%d0%bf%d0%b5%d0%b2%d0%b8%d1%86%d0%b0%d1%82%d0%b0-%d0%b4%d0%b5%d1%81%d0%b8%d1%81%d0%bb%d0%b0%d0%b2%d0%b0-%d0%b8-%d0%b1%d0%bb%d0%b0%d0%b3%d0%be%d0%b9-%d0%bf%d0%be%d0%ba%d0%b0%d0%b7%d0%b0%d1%85%d0%b0/", "text": "Фолк певицата ДесиСлава за пръв път сподели снимки на сина си Борис в социалните мрежи. Момченцето ще навърши една годинка в края на месеца – на 28 декември. Таткото на Борис – боксьорът Благой Найденов, също сподели пръв кадър с лицето на сина си и написа: „Моето най-голямо богатство!“ След раждането на бебето ДесиСлава и партньорът й споделиха снимки от разходки в Южния парк и от погачата на Борис, но досега не бяха показвали лицето му. За 22-годишния Благой това е първо дете. Веднага след раждането му той татуира името на Борис на гърдите си. 39-годишната певица има и 17-годишен син Майки от брака си с първия си съпруг Михаил. Тя и Благой са двойка вече три години. Цялата галери от снимки вижте на  АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.04", "title": " Певицата ДесиСлава и Благой показаха бебето си (СНИМКИ)"}
{"url": "https://trud.bg/%d0%be%d0%bb%d0%b8%d0%bc%d0%bf%d0%b8%d0%b9%d1%81%d0%ba%d0%b8-%d0%bc%d0%b5%d0%b4%d0%b0%d0%bb%d0%b8%d1%81%d1%82-%d0%b5-%d1%82%d0%b0%d0%bb%d0%b0%d0%bd%d1%82-%e2%84%961/", "text": "Христо Христов, сребърен медалист в категория над 85 кг във вдигането на тежести от младежките олимпийски игри в Буенос Айрес, бе избран за спортен талант №1 на 2018-а на „Еврофутбол“. Букмейкърът награди най-добрите млади спортисти на специална церемония, а след Христов останаха бадминтониската Мария Делчева и плувкинята Диана Петкова. „ Програмата „Спортни таланти“ вече е седем години, а за това време в нея са инвестирани над 850 000 лева за финансиране на повече от 160 млади талантливи български спортисти“, заяви управителят на „Еврофутбол“ Руди Вачкова.", "date": "2018.12.04", "title": " Олимпийски медалист е талант №1"}
{"url": "https://trud.bg/%d1%81%d1%82%d0%be%d0%bb%d0%b8%d1%87%d0%bd%d0%b8%d1%8f-%d0%b8%d0%bd%d1%81%d0%bf%d0%b5%d0%ba%d1%82%d0%be%d1%80%d0%b0%d1%82-%d0%bf%d1%80%d0%be%d0%b2%d0%b5%d1%80%d0%b8-30-%d0%b0%d0%b2%d1%82%d0%be%d1%81/", "text": "Продължават проверките за нерегламентираното изгаряне на отпадъци. Днес екипи на Столичен инспекторат провериха 30 автосервизи и пунктове за вторични суровини, на които са съставени предписания. Най-много от проверените обекти са в районите „Искър“ и „Връбница“. 8 строителни обекти също са проверени в днешния ден на територията на Столична община, като не са установени нарушения. Проверките ще продължават. Тяхната цел е предотвратяване на нерегламентираното изгаряне на отпадъци и замърсяване на въздуха. Екипи на общинска дирекция „Аварийна помощ и превенция“ и полицията проверяват за горене на отпадъци на открито. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.04", "title": " Столичния инспекторат провери 30 автосервиза за горене на боклук"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d0%be%d1%81%d1%82%d0%b0%d0%b2%d0%ba%d0%b8%d1%82%d0%b5-%d0%bd%d1%8f%d0%bc%d0%b0-%d0%b4%d0%b0-%d1%80%d0%b5%d1%88%d0%b0%d1%82/", "text": "„Групата на БСП в Столичния общински съвет поиска отговорност от кмета на София Йорданка Фандъкова в първо лице, а не от буферите, които я пазят. Ситуацията може да се определи само като – шах на пешката, за да спасим царицата“. Това каза председателят на ГС на БСП – София Калоян Паргов по повод   на Столична община по транспорта Евгени Крусев. Той заяви, че оставките няма да решат проблемите на София, защото отговорността се носи от кмета Фандъкова, която отговаря за назначенията в администрацията. Паргов каза още, че това е очевиден провал в кадровата политика на ГЕРБ. „Няма как едно 28-годишно момче да управлява такива големи ресурси, като транспорта на столицата, без някой да стои зад него“, коментира социалистът. Калоян Паргов каза още, че кризисният PR, който наблюдаваме по темата за мръсния въздух в София, едва ли ще успокои жителите на столицата. „Всички сме потърпевши от мръсния въздух в града. Учудващо е, обаче, че данните на сайта на Столична община и измерванията на гражданските организации показват различни неща. Това е опит да се прикрие истината, защото нито зелени, нито безплатни билети ще решат проблема“, заяви председателят на БСП в София. Паргов обясни, че смисълът на данъка за старите автомобили трябва да е – парите да бъдат целево използвани за справяне с проблемите с мръсния въздух в цялата страна. „Парите от новия данък трябва да бъдат насочени към хората, които се отопляват на твърдо гориво и да се вложат в очистващи инсталации, защото мръсният въздух допринася за увеличаване на смъртността у нас. Решаването на въпроса изисква спешни мерки“, каза още Калоян Паргов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.04", "title": " Калоян Паргов: Оставките няма да решат проблемите на София, защото отговорността се носи от кмета Фандъкова"}
{"url": "https://trud.bg/%d1%83%d0%b4%d1%8a%d0%bb%d0%b6%d0%b8%d1%85%d0%b0-%d1%81%d0%b0%d0%bd%d0%ba%d1%86%d0%b8%d1%8f%d1%82%d0%b0-%d0%b7%d0%b0-%d1%80%d1%83%d1%81%d0%ba%d0%b8%d1%82%d0%b5-%d0%bb%d0%b5%d0%ba%d0%be%d0%b0%d1%82/", "text": "Международната федерация по лека атлетика (ИААФ) удължи наказанието на Руската централа, което не позволява на спортистите на сборная да участват на състезания под националния си флаг.  „Санкцията ще бъде вдигната, когато бъдат изпълнени всички условия – обяви Руне Андерсън, шеф на работна група от ИААФ. – И в частност да бъде позволен достъпът на ВАДА до московската лаборатория.  До 30 юни руската страна трябва да предаде всички подозрителни проби за нов анализ. А местната федерация тда плати и компенсация на ИААФ от 2,76 милиона долара.", "date": "2018.12.04", "title": " Удължиха санкцията за руските лекоатлети"}
{"url": "https://trud.bg/%d0%b0%d1%81%d0%b0%d0%bd%d1%81%d1%8c%d0%be%d1%80-%d1%81-8-%d0%b4%d1%83%d1%88%d0%b8-%d0%bf%d1%80%d0%be%d0%bf%d0%b0%d0%b4%d0%bd%d0%b0-%d0%b2-%d0%b1%d0%be%d0%bb%d0%bd%d0%b8%d1%86%d0%b0-%d0%b2%d1%8a%d0%b2/", "text": "Претоварен ансансьор с 8 души пропадна в МБАЛ „Св. Анна“ във Варна. Пострадала е леко една жена, която се е оплакала от болки в краката, но няма тежки контузии или фрактури. Инцидентът станал около 14 часа вчера. В болничния асансьор, който е с капацитет за 6 души, се натъпкали 8. Претоварването е било фатално и кабината е пропаднала, но не от високо. Останалите 7 души са се разминали със стрес от инцидента. Извършват се действия по разследване на обстоятелствата и е образувано досъдебно производство, казаха от ОД на МВР Варна. Асансьорът се поддържа от специализирана сервизна фирма, която извършва необходимите технически прегледи. Районната прокуратура във Варна ръководи досъдебно производство във връзка с пропадналия асансьор в МБАЛ „Света Анна“, съобщиха от пресцентъра на Апелативна прокуратура. В асансьора с товароподемност от 500 кг са се качили осем души. След потеглянето асансьорът е пропаднал надолу с около 60 см, уточняват още от държавното обвинение. С помощта на служители от Гражданска защита са били извадени шестима души от авариралия асансьор. След освобождаването им асансьорът рязко е потеглил нагоре с още двама души и е спрял на последния етаж на болничното заведение. Пострадал е един от пътуващите, за когото се предполага, че е с фрактура. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.04", "title": " Асансьор с 8 души пропадна в болница във Варна\t\t\t"}
{"url": "https://trud.bg/%d0%bb%d1%83%d0%ba%d0%b0-%d0%bc%d0%be%d0%b4%d1%80%d0%b8%d1%87-%d1%82%d0%be%d0%b2%d0%b0-%d0%b5-%d0%bd%d0%b5%d0%be%d0%b1%d1%8f%d1%81%d0%bd%d0%b8%d0%bc%d0%be-%d1%83%d1%81%d0%b5%d1%89%d0%b0%d0%bd%d0%b5/", "text": "– Къде ще поставиш трофея си? – Вероятно в първите няколко дни ще го сложа до леглото си. По-късно ще намеря някое красиво място, където да го изложа. – Лука, ако можеш да върнеш времето назад и ти се наложи да избираш между спечелване на Световното първенство с Хърватия или завоюванена „Златната топка“, какво би избрал? – Титлата от мондиала, определено. Винаги съм казвал, че колективните трофеи са най-важните и винаги съм готов да жертвам индивидуалността за колектива. Мечтая за Световната купа с Хърватия! За съжаление обаче не мога да върна времето назад. Това е така. Сега имам „Златната топка“. Изключително голям трофеи, много ценен за мен. Не го крия, но бих го заменил за световния връх с тима на родината ми. – Какво мислиш за френските ти конкуренти Антоан Гризман и Килиан Мбапе? – Те са много добри играчи. Имаха страхотен клубен сезон, но и с националния отбор спечелиха световното първенство. Сигурен съм, че ще се справят по-добре в бъдеще. Особено Мбапе, който е голям талант. Килиан има голямо бъдеще, което го очаква. – „Златната топка“ ли е твоето отмъщение за загубения финал в Русия от французите? – Не го виждам по този начин. Аз съм просто щастлив да бъда определен като много добър играч от хората. Това е чест в годината, която е толкова специална за мен. Играх силно този сезон. Ето защо съм щастлив, но не – това определено не е никакво отмъщение. – Какво казваше на малкия Лука Модрич, който бягаше от войната в бивша Югославия?  – Не много. Просто да не се притеснява. Да се бори с трудностите, за да постигне мечтите си. Работата се отплаща. И точно това ме прави много горд с постигнатото. Снимка: Instagram", "date": "2018.12.04", "title": " Лука Модрич: Това е необяснимо усещане"}
{"url": "https://trud.bg/%d0%b0%d0%bd%d0%b3%d0%b5%d0%bb%d0%b0-%d0%bc%d0%b5%d1%80%d0%ba%d0%b5%d0%bb-%d0%b5-%d0%bd%d0%b0%d0%b9-%d0%b2%d0%bb%d0%b8%d1%8f%d1%82%d0%b5%d0%bb%d0%bd%d0%b0%d1%82%d0%b0-%d0%b6%d0%b5%d0%bd%d0%b0-%d0%b2/", "text": "Германската канцлерка Ангела Меркел се нареди на първо място в класацията на сп. „Форбс“ на най-влиятелните жени в света за 2018 г., съобщи изданието на своя уебсайт. „Форбс“ обяви днес списъка със 100-те най-влиятелни жени в света за 2018 г. Меркел оглави класацията за осма поредна година и общо за 13-и път. След нея се нареди британската министър-председателка Тереза Мей, която за втора поредна година зае второто място. На трета позиция се нареди ръководителката на Международния валутен фонд Кристин Лагард, следвана от изпълнителната директорка на компанията „Дженерал мотърс“ Мери Бара и шефката на корпорацията „Фиделити инвестмънтс“ Абигейл Джонсън. Най-младата участничка в тазгодишния списък на „Форбс“ е американската певица Тейлър Суифт на 28 години, а най-възрастната – британската кралица Елизабет Втора на 92 години. Класацията включва 100-те най-влиятелни жени в областта на бизнеса, технологиите, финансите, медиите и развлечението, политиката и филантропията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.12.04", "title": " Ангела Меркел е най-влиятелната жена в света, според „Форбс“"}
{"url": "https://trud.bg/%d0%b1%d0%b0%d0%b3%d0%b5%d1%80%d0%b8-%d0%b1%d1%83%d1%82%d0%bd%d0%b0%d1%85%d0%b0-%d0%be%d1%89%d0%b5-19-%d0%ba%d1%8a%d1%89%d0%b8-%d0%b2-%d1%80%d0%be%d0%bc%d1%81%d0%ba%d0%be%d1%82%d0%be-%d0%b3%d0%b5/", "text": "Багери събориха 19 незаконни къщи във варненската ромска махала „Максуда, съобщиха от кметство“Младост“. Обитателите им са били предупредени и след влизане в сила на заповедите съборетините са били разчистени. Напрежение не е имало, защото още преди да дойдат багерите, обитателите на гетото са опразнили къщите и са се върнали по родните си места. Разчистването на незаконните къщи в района започна преди години и се извършва поетапно. Ще продължи и през новата 2019 г. Миналата есен в „Максуда“ багери събориха още общо 18 постройки. Преди това от дерето, където бяха те, са били изринати над 30 000 тона боклуци. Разчистването на терена се наложи спешно заради кръговото кръстовище, което ще свързва новия булевард “Васил Левски” с улиците „Георги Пеячевич“ и „Девня“. Постройките там обаче са незаконни и заповедите за премахването им бяха издадени много преди да бъде издадено разрешение за строеж на продължението на бул.”Левски”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.04", "title": " Багери бутнаха още 19 къщи в ромското гето „Максуда“ във Варна"}
{"url": "https://trud.bg/%d0%bd%d0%b0%d0%bc%d0%b0%d0%bb%d0%b8%d1%85%d0%b0-%d0%bd%d0%b0%d0%ba%d0%b0%d0%b7%d0%b0%d0%bd%d0%b8%d0%b5%d1%82%d0%be-%d0%bd%d0%b0-%d0%ba%d0%b8%d1%80%d0%be-%d0%bf%d1%80%d0%b8%d0%bd%d1%86%d0%b0-%d0%be/", "text": "Бургаският апелативен съд измени присъда и наложи по-ниско наказание на Кирил Христов, известен с прякора си Киро Принца, за убийството на Никола К., извършено на 17 април 2016 г. в Несебър. Въззивният състав е преквалифицирал деянието от престъпление по чл.115 от НК /умишлено лишаване от живот/ в такова по чл. 122 ал. 2 от НК /извършено по непредпазливост/ и е намалил наложеното наказание от седем години на четири години лишаване от свобода, което да бъде изтърпяно при първоначален общ режим. Съдът е изменил режима на изтърпяване на наказанието за престъплението против реда и общественото спокойствие по чл. 325 от НК от строг в общ. В останалата част присъдата е потвърдена. На 17.04.2016 г., около 21,50 часа, в Несебър, на ул.„Венера“ №11, в лек автомобил „Ауди“, в близост до ресторант „Принц Кирил“, Христов, е причинил смъртта на своя служител Николай.К.- готвач в  ресторанта, прострелвайки го с пистолет марка „Зиг Зауер“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.04", "title": " Намалиха наказанието на Киро Принца от 7 на 4 години затвор"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0-%d0%bf%d1%80%d0%b5%d0%b4%d1%8f%d0%b2%d1%8f%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%b2%d0%b5%d1%89%d0%b5%d1%81%d1%82%d0%b2%d0%b5%d0%bd%d0%b8/", "text": "Днес, 4 декември 2018 г., започна приобщаването на изготвените веществени доказателствени средства, събрани със специални разузнавателни средства, по наказателното дело на Специализирания няказателен съд срещу обвинените в подкуп Десислава Иванчева, Биляна Петрова и Петко Дюлгеров, съобщиха от държавното обвинение. Процедурата включва прослушване и преглеждане на видеоматериалите, приобщени към делото. Към тази процедура се пристъпи по решение на първоинстанционния съд на заседанието на 3 декеммври 2018 г. и с изричното съгласие съгласие на Специализираната прокуратура като страна в процеса. Приобщените към делото веществени доказателствени средства са в значителен обем. Становището на Специализираната прокуратура е, че те съдържат информация, която не е класифицирана, но в значителна степен разкрива престъпната дейност на обвинените лица. По това дело позицията на Специализираната прокуратура е и ще продължава да бъде, че изготвените веществени доказателствени средства (събрани по реда на Закона за СРС и въз основа на които лицата са предадени на съд), трябва да станат достояние на всички български граждани. Разговорите, които прозвучаха днес, бяха между Ваклин и Дюлгеров, сочен в обвинителния акт като посредник в корупционната схема. „Чухте, има приказки за дограма, за наводнена баня, хомеопатията беше през три реда по веднъж. Добавяме доказателства, които не ползва прокуратурата. За пореден път в тези разговори отсъства участието на Иванчева и Петрова“, коментира чутото защитникът на Биляна Петрова – Емануил Йорданов, но отказа да каже дали и тя, и Иванчева са записани да говорят за пари в другите записи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.04", "title": " Започна предявяването на веществени доказателства по делото „Иванчева“"}
{"url": "https://trud.bg/%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%8f%d1%82-%d0%bd%d0%b0-%d0%ba%d0%be%d0%bc%d0%b8%d1%81%d0%b8%d1%8f%d1%82%d0%b0-%d0%bf%d0%be-%d0%be%d0%ba%d0%be%d0%bb%d0%bd%d0%b0/", "text": "Можем да твърдим, че след въвеждане на зеления билет имаме резултат от намаляване на замърсяването на въздуха по няколко от станциите. Това каза председателят на Комисията по околна среда към Столичния общински съвет и общински съветник от ГЕРБ Лорита Радева по време на пресконференция в централата на ГЕРБ. По думите й обаче официална информация ще има след 24 часа. „За първи път в зимния сезон в резултат за анализ на данните въведохме мярката зелен билет. Тема, която беше поставяна многократно последните дни и по която бяха направени редица коментари, които се разминават с реалната ситуация“, каза Радева и уточни, че тя се оценява по данните на Изпълнителна агенция „Околна среда“. „Причината в днешния ден да приложи мярката зелен билет е в изпълнение на решение на СОС. По думите й зеленият билет е еднодневна абонаментна карта на стойност 1 лв., като това позволява на всеки гражданин да ползва всички линии на градския транспорт. „Тя е с 24-часова продължителност, като едновременно с това днес приложихме и мярката за разполагане на личните автомобили на гражданите на десет основни артерии на града, разположени в близост до големи спирки на градския транспорт. Целта е да дадем не просто да им кажем оставете колите си, а да ги оставят на удобно за тях място, където има добра възможност да се качат на градския транспорт. В края на деня и в началото на утрешния ден ще представим и анализите от прилагането на тази мярка“, каза Радева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.04", "title": " Председателят на Комисията по околна среда към СОС: След въвеждане на зеления билет замърсяването на въздуха е намаляло"}
{"url": "https://trud.bg/%d1%80%d0%be%d0%ba-%d0%b1%d0%b0%d0%b1%d0%b8-%d0%be%d1%82-%d0%ba%d0%b0%d0%b7%d0%b0%d0%bd%d0%bb%d1%8a%d0%ba-%d1%81-%d0%ba%d0%be%d0%b6%d0%b5%d0%bd%d0%b8-%d1%8f%d0%ba%d0%b5%d1%82%d0%b0-%d0%bf%d0%b5%d1%8f/", "text": "11 талантливи жени бяха одобрени за музикалния проект „Бабсбг” на казанлъшкото читалище „Искра”. На тридневните кастинги за вокалната група се явиха 62 кандидатки в златната възраст – домакини, бизнес дами, бивши учителки, медицински сестри и счетоводителки. Журито бе впечатлено от резултатите, които участничките показаха. „Изненадан съм от таланта, уменията, информираността и дисциплината на това поколение българки”, сподели старозагорецът Стоян Петров, ръководител на „Бабсбг”. Той е певецът и единствен български възпитаник на престижната Музикална академия в Русия „Гнесен“, завършил я с червена диплома и глас на „Music Idol“. Преди кастингите Стоян Петров почерпи журналисти, приятели и сподвижници на проекта с направена от самия него „Бабешка торта“. Всяка кандидатка получи от поп певеца специална ръчно изработена бисквита, с брандирано на нея захарно лого на „Бабсбг”. „Читалищната идея е за пеещи, артистични и пластични жени в пенсионна възраст и обещава да станат звезди. „Бабсбг” е социален проект, който да развива музикалните способности, социализирайки нестандартно, съобразен е с демографските тенденции, но имаме амбицията да го превърнем в национален и комерсиален”, каза председателят на читалището Васил Самарски. За журито, в чийто състав са още и вокалният педагог Стефка Денева и балет майсторът Веска Кирилова, най-интересна е била провокацията с актьорските задачи. „Бяха невероятни и атрактивни жени, каквито всъщност търсим, докато рецитираха, плачейки или вдигайки скандал. Затруднени бяхме и от изпълненията им на възрожденски, народни, детски, стари градски шлагери, кавъри на вечни парчета, песни от репертоара на Лили Иванова, Емил Димитров, Васил Найденов и т.н.”, сподели Петров, който вече работи и за тяхното раздвижване на сцената – една от най-трудните задачи. Той обещава дамите да не изглеждат нелепо и комично. За тяхната визия ще се погрижи екип от стилисти и дизайнери. В първата си сценична изява „Бабсбг” ще излязат по дънки, тениски и кожени якета. В екипа са читалищни ръководители, текстовете се адаптират на български от текстописеца Петър Москов, аранжиментите ще са дело на Боян Христов, работил с Мария Илиева, Любо Киров, Графа, Михаела Филева и др. В репертоара ще се включват песни на „Queen” , „ABBA”, Madonna, „Metallica” и др. Репетициите вече започнаха, първата песен на „Бабсбг” е „ I Want to Break Free” с интересен текст между две комшийки.", "date": "2018.12.04", "title": " Рок баби от Казанлък с кожени якета пеят Куин\t\t\t"}
{"url": "https://trud.bg/%d0%bf%d1%8a%d1%80%d0%b2%d0%be%d1%82%d0%be-%d0%ba%d0%be%d0%ba%d0%b8%d1%87%d0%b5-%d1%86%d1%8a%d1%84%d0%bd%d0%b0-%d0%b2-%d1%81%d0%bc%d0%be%d0%bb%d1%8f%d0%bd-%d0%b8%d0%b7%d0%bf%d1%80%d0%b5%d0%b2%d0%b0/", "text": "Първото кокиче изпревари Коледа и цъфна в Смолян. Белият предвестник на пролетта тази година съвсем подрани в Родопите. Цветът му се разлиства в градината на семейство Карабови, в двора на ул. „Иглика” 21 в кв. Каптажа на 1110 метра надморска височина. Появило се е след последния сняг и грейналото после ярко слънце. Вероятно тези климатични дадености са стимулирали ранния му цъфтеж, прогнозира Асен Карабов, който е инженер лесовъд. Семейство му има в градината си кокичета вече 15 години. И друг път те се появавали по-рано изпод снега, но винаги след Нова година и никога преди Коледа.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.04", "title": " Първото кокиче цъфна в Смолян, изпревари Коледа"}
{"url": "https://trud.bg/%d0%ba%d0%be%d0%bd%d1%86%d0%b5%d1%80%d1%82-%d1%81%d1%83%d0%b8%d0%bd%d0%b3%d0%b8%d1%80%d0%b0%d1%89%d0%b0%d1%82%d0%b0-%d0%ba%d0%be%d0%bb%d0%b5%d0%b4%d0%b0-%d0%bf%d1%80%d0%b5%d0%b4/", "text": "„Суингиращата Коледа“ е най-новият музикален проект, който ще бъде представен във Велико Търново от джаз легендата Васил Петров и градския Биг бенд. Концертът е подарък от Общината по случай предстоящите коледни и новогодишни празници. Музикалното събитие ще бъде на 13 декември в залата на Музикално-драматичния театър „Константин Кисимов“. Васил Петров и Биг бенд Велико Търново си диригент маестро Владимир Бошнаков ще зарадват публиката с едни от най-красивите музикални коледни класики и ще пресъздадат топлината и споделеността, с които са свързани Бъдни вечер и Коледа. На сцената към тях ще се присъедини и гост солистката Русалина Мочукова. Входът е свободен, а за оптималната организация са издадени покани, с които посетителите могат да се сдобият на касата на МДТ „Константин Кисимов“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.04", "title": " Концерт „Суингиращата Коледа“ представят в Старата столица Васил Петров и Биг бенд Велико Търново\t\t\t"}
{"url": "https://trud.bg/%d0%b8%d0%b2%d0%b0%d0%b9%d0%bb%d0%be-%d0%bc%d0%be%d1%81%d0%ba%d0%be%d0%b2%d1%81%d0%ba%d0%b8-%d0%bf%d0%be%d0%b4%d0%b0%d0%b4%d0%b5-%d0%be%d1%81%d1%82%d0%b0%d0%b2%d0%ba%d0%b0-%d0%ba%d0%b0%d1%82%d0%be/", "text": "На 30 ноември Ивайло Московски е подал оставка като депутат. Предстои парламентът да гласува прекратяването на правомощията му утре. Това се посочва в проектопрограмата за работа на Народното събрание. Московски се върна в парламента, след като освободи поста министър на транспорта заради тежката катастрофа край Своге. Очаква се Ивайло Московски да поеме поста   на Черноморската банка за търговия и развитие със седалище в Солун.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.12.04", "title": " Ивайло Московски подаде оставка и като депутат\t\t\t"}
{"url": "https://trud.bg/%d0%bc%d0%b0%d0%b9%d0%ba-%d0%bf%d0%be%d0%bc%d0%bf%d0%b5%d0%be-%d1%81%d0%b0%d1%89-%d0%b8%d0%b7%d0%b3%d1%80%d0%b0%d0%b6%d0%b4%d0%b0-%d1%81%d0%b2%d0%b5%d1%82%d0%be%d0%b2%d0%b5%d0%bd-%d1%80%d0%b5/", "text": "Държавният секретар Майк Помпео демонстрира твърда защита на външната политика на САЩ във вторник, аргументирайки се, че Вашингтон изгражда световен ред, за да се бори с циничните злоупотреби от страна на Русия, Китай и Иран. По време на посещение в Брюксел бившият шеф на ЦРУ взе на прицел европейските критици, които обвиняват САЩ в подкопаването на глобалните институции, настоявайки, че президентът Доналд Тръмп възстановява традиционната водеща роля на Америка. Помпео призова американските съюзници да се присъединят към усилията на Тръмп и да оценят честно дали служители като Световната търговска организация, Международния наказателен съд и Международния валутен фонд обслужват техните граждани. „Лошите актьори са използвали липсата на лидерство при нас за собствената си изгода“, каза Помпео на срещата на дипломати в европейската столица, преди разговорите в НАТО. „Това е отровен плод на американското отстъпление. Президентът Тръмп е решен да промени нещата.“ Речта на Помпео се състоя в момент, когато външните министри на страните от НАТО се срещнаха, за да обсъдят най-новото напрежение с Москва след военен сблъсък между Русия и Украйна и с висящ на тънка нишка ключов договор за контрол на въоръженията от времето на Студената война. Решението на САЩ да се оттеглят от договора от 1987 г. за ядрените сили със среден и малък обсег на действия в отговор на руските нарушения предизвика обвинения, че Вашингтон отслабва опората на европейската сигурност. Но Помпео каза, че Вашингтон просто предприема действия за подобряване или прекратяване на споразумения, които са остарели или не работят. „Първите две години от администрацията на Тръмп демонстрират, че президентът Тръмп не подкопава тези институции, нито изоставя американското ръководство, точно обратното”, аргументира се Помпео. „Ние събираме благородните нации в света, за да изградим нов либерален ред, който предотвратява войната и постига по-голям просперитет за всички“. Държавният секретар обвини Китай в цинично използване на правилата на СТО, които несправедливо извеждат напред собствените си икономически интереси, и започна язвителна атака срещу МНС, който според него „потъпква“ суверенитета на независимите държави. „Всяка нация трябва да признае честно своята отговорност пред своите граждани и да попита дали настоящият ред служи на интересите на нейния народ, както и че може – и ако не, трябва да попитаме как можем да го направим“, каза Помпео. „Това прави президентът Тръмп. Той връща Съединените щати на традиционната им ръководна роля в света“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com          ", "date": "2018.12.04", "title": " Майк Помпео: САЩ изгражда световен ред, за да се бори с циничните злоупотреби от страна на Русия, Китай и Иран"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d0%b8-%d0%bd%d0%b0-%d0%ba%d0%bb%d1%83%d0%b1%d0%be%d0%b2%d0%b5-%d0%b8-%d1%81%d0%bf%d0%be%d1%80%d1%82%d0%bd%d0%b8-%d0%b6%d1%83%d1%80%d0%bd%d0%b0/", "text": "Президенти на клубове и спортни журналисти на територията на община Благоевград дадоха своя глас за номинираните за „Спортист на годината“, които чрез гласуването определиха челната десетка на най-заслужилите спортисти за 2018 година. Тази година общо 24 спортни клуба бяха номинирани за отличието „Спортист на годината“ 2018. След гласуване, бяха избрани и десетте най- добри спортисти, подредени по азбучен ред. Своят вот дадоха 30 спортни клуба и 7 спортни журналисти. Резултатите от „10-те най-добри“ и победителите в категория „Мъже и жени“ са в подредба по азбучен ред, като започва с Албена Иванова Ситнилска, след това Диана Стоянова , Димитър Павлов Димитров, Емануил Богоев ,Йоана Янкова,Кирил Илянов Илиев,Кристина Борисова Иванова,Любомир Миланов,Мартин Тодоров и Радослав Скендеров. В категория „Младежи, юноши и девойки до 18 години“ по азбучен ред са подредени Василена Георгиева ,Иван Новоселски,Калина Захариева ,Кристиян Ранчов,Мартин Паунов Мишев. Феърплей, отбор на годината и треньор на годината ще бъдат ясни на самата церемония. Отличия ще бъдат връчени и на спортисти в неравностойно положение и спортни деятели, както всяка година. Церемонията по връчване на най-престижните спортни награди ще се проведе на 18 декември от 19:00 часа в зала „Скаптопара“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.04", "title": " Президенти на клубове и спортни журналисти подкрепиха своите фаворити за „Спортист на годината“ 2018"}
{"url": "https://trud.bg/%d0%b7%d0%b0%d0%b1%d1%80%d0%b0%d0%bd%d1%8f%d0%b2%d0%b0%d1%82-%d0%b0%d0%b2%d1%82%d0%be%d0%bc%d0%b8%d0%b2%d0%ba%d0%b8%d1%82%d0%b5-%d0%b8-%d0%b3%d1%83%d0%bc%d0%b0%d0%b4%d0%b6%d0%b8%d0%b9%d0%bd%d0%b8/", "text": "Общинската администрация в Сливен подготвя промени в Наредбата за обществения ред, с които ще бъде забранено разкриването на автомивки, работилници за поправка на автомобилни гуми и за тенекеджийски услуги. Промяната се налага заради сигнали на граждани за силен шум от тези обекти, с което се нарушава спокойствието на живеещите в района, заяви кметът Стефан Радев. Ограничение ще има и в останалите квартали на областния град. Там подобни работилници ще може да бъдат разкривани, ако съседите дадат съгласието си за това. Ще има промени в допустимото работно време за тези, които вече съществуват. Никакви ограничения няма да има в индустриалната зона на града. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.04", "title": " Забраняват автомивките и гумаджийниците в центъра на Сливен"}
{"url": "https://trud.bg/%d0%b4%d0%b5%d1%81%d0%b5%d1%82%d0%ba%d0%b8-%d0%b1%d1%8a%d0%b4%d0%b5%d1%89%d0%b8-%d0%bc%d0%b5%d0%b4%d0%b8%d1%86%d0%b8%d0%bd%d1%81%d0%ba%d0%b8-%d1%81%d0%b5%d1%81%d1%82%d1%80%d0%b8-%d0%b8-%d0%b0%d0%ba/", "text": "Десетки студенти от специалностите „Медицинска сестра“ и „Акушерка“ на филиала на Варненския медицински университет във Велико Търново дариха кръв в Отделението по транфузионна хематология на МОБАЛ „Д-р Стефан Черекезов“. Те се отзоваха още в първите дни на кампанията „Избра ли подарък“. Повечето от студентите споделят, че приемат присърце кампанията, тъй като още като вече се сблъскват с постоянната нужда от кръв от отделенията. Всички те са категорични, че вярват, че в навечерието на студентски празник, 8- ми декември и други студенти ще последват примера им ще отделят време между забавленията, да дарят кръв и по този начин да помогнат за спасяването на човешки живот. Освен студентите в кампанията се включиха и преподавателите от филиала, сред които и директорът доцент Диана Димитрова, която днес дари кръв за 14 – ти път. По думите й личният пример на всеки един, ангажиран в здравеопазването е изключително важен, а това е едно от основните неща, на които учат студентите. Кампанията на кръвният център и филиала на Варненския медицински университет – Велико Търново продължава до 14 декември. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.04", "title": " Десетки бъдещи медицински сестри и акушерки дариха кръв в Търново"}
{"url": "https://trud.bg/%d0%b7%d0%b8%d0%b7%d1%83-%d0%bf%d1%80%d0%b5%d0%b4%d1%80%d0%b5%d0%ba%d1%8a%d0%bb-%d0%b7%d0%bb%d0%b0%d1%82%d0%bd%d0%b0-%d1%82%d0%be%d0%bf%d0%ba%d0%b0-%d0%b7%d0%b0-%d0%bc%d0%be%d0%b4%d1%80%d0%b8/", "text": "И ако новината, че Лука Модрич печели „Златната топка“ се е оказала изненадваща за част от футболните фенове и специалисти по света, то това не може да се каже за един именит французин. Става въпрос за Зинедин Зидан, бивш треньор на хърватския играч в „Реал“ (Мадрид). Зизу предрекъл на Модрич, че ще получи най-голямото индивидуално футболно отличие в света още през зимата на 2016-а. Това призна самият играч, след като бе попитан от френски журналисти дали е очаквал да спре доминацията на Кристиано Роналдо и Лионел Меси в борбата за отличието. „Всъщност да, очаквах – каза Модрич. – Когато Зинедин Зидан стана треньор на „Реал“ през януари 2016-та, той ме повика в кабината си след тренировка. Каза ми, че ме вижда като изключителен играч, който ще е движещата сила на поетия от него отбор. Сподели ми още какво очаква от мен. Зидан тогава ме изненада, като добави, че съм футболист от световна величина, който реално може да спечели „Златната топка“. Когато играч като него ти каже подобно нещо, започваш да вярваш, че всъщност това не е толкова невъзможно.“ И в действителност е така. Модрич прекъсна доминацията на Роналдо и Меси, които през последните 10 години спечелиха по пет пъти отличието. Сега португалецът, завоювал за трети пореден път Шампионската лига, остана втори. Меси, взел този сезон „Златна обувка“ за голмайстор на Европа, спечелил титлата в Испания, Купата на Краля и Суперкупата на страната, финишира… пети. За първи път от 2006-а насам Меси дори е аут от Топ 3 на класацията. Двамата с Роналдо трудно преглътнаха факта, че Модрич печели и не уважиха събитието. „Не съм този, който трябва да каже дали Кристиано и Лео трябва да са тук, но разбира се, че щях да се зарадвам на тяхното присъствие“, каза Модрич. Хърватският полузащитник би Роналдо и Меси и в класацията на ФИФА за най-добър играч през септември. И това награждаване обаче бе пропуснато от двете мегазвезди. „Те дискредитират футбола и дори не разбират това“, заявиха от ФИФА тогава.  Липсата им обаче едва ли помрачи настроението на Модрич, който бе затрупан с похвали от цял свят. „Моите поздравления към теб, Лука – заяви Краля на футбола Пеле. – Отборните трофеи са най-добрата част от футбола, но индивидуалните призове също са отлично нещо.“ Легендата Давор Шукер също поздрави своя сънародник. Преди триумфа на Модрич, именно бившият нападател бе с най-добро класиране на хърватски футболист в анкетата – второ място през 98 г. „Това е награда за футболния му талант, знания и умения, както и за несравнимия характер, с който преодолява всички пречки в кариерата.“ Президентът на Хърватия – Колинда Грабар-Китарович отправи специален поздрав към новия носител на „Златната топка“. „Със своя професионализъм и умение да се справяш с всичко на футболни терен, вдъхновяваш хората около себе си и не спираш да си все така качествен пример за подражание“, заяви държавният глава. Макар да е футболист на „Реал“, Лука Модрич напълно заслужи „Златната топка“, обяви и Христо Стоичков. Българинът, който спечели най-престижния индивидуален приз във футбола през 1994 г. като играч на „Барселона“, оцени високо качествата на хърватина, предаде Би Ти Ви. „Той доказа, че в краката на нас, балканците, има нещо различно“, каза Камата. Модрич и Стоичков са единствените футболисти от Балканския полуостров, ликували със „Златната топка“.", "date": "2018.12.04", "title": " Зизу предрекъл „Златна топка“ за Модрич"}
{"url": "https://trud.bg/112-%d1%84%d0%b8%d0%bd%d0%b0%d0%bd%d1%81%d0%be%d0%b2%d0%b8-%d0%bc%d1%83%d0%bb%d0%b5%d1%82%d0%b0-%d1%80%d0%b0%d0%b7%d0%ba%d1%80%d0%b8%d1%82%d0%b8-%d1%83-%d0%bd%d0%b0%d1%81/", "text": "112 финансови “мулета”, които помагат на интернет престъпници да прехвърлят пари, са индетифицирани у нас за последните 3 месеца от киберполицаи от ГДБОП. Това съобщиха от Асоциацията на банките в България, която заедно с правоохранителните органи участват в Европейска кампания, посветена на борбата срещу финансовите “мулета”. Куриерите на кибербандитите са хора, които срещу комисионна прехвърлят незаконно придобити финансови средства между различни банкови сметки и по този начин се “изпират” пари. Те се наемат чрез фалшиви обяви за работа и са най-често безработни и студенти. Дори финансовите “мулета” да не са замесени пряко в престъпленията, те носят наказателна отговорност по НК. Кампанията е организирана от Европейския център за борба с киберпрестъпленията към Европол. По негови данни през последните три месеца в цяла Европа са установени общо 1504 финансови “мулета”, както и 26 376 неправомерни транзакции за около 72,4 милиона евро. Предотвратени са щети за 36,1 милиона евро и са задържани 168 лица.", "date": "2018.12.04", "title": " 112 финансови „мулета“ разкрити у нас\t\t\t"}
{"url": "https://trud.bg/%d0%bd%d0%b0%d0%b9-%d1%83%d1%81%d0%bf%d0%b5%d1%88%d0%bd%d0%b8%d1%82%d0%b5-%d0%b1%d0%b8%d0%b7%d0%bd%d0%b5%d1%81-%d0%bb%d0%b8%d0%b4%d0%b5%d1%80%d0%b8-%d1%81-%d0%bf%d1%80%d0%b8%d0%b7-%d0%be%d1%82-%d0%ba/", "text": "32 номинации се бореха за отличие в 10 категории Конфедерацията на работодателите и индустриалците в България (KРИБ) за четвърта поредна година отличи най-успешните бизнес лидери с най-голям принос за развитието на българската икономика през изтичащата година. На официална церемония в НДК бяха избрани Мистър и Мисис Икономика, като тази година носителите на престижните титли са Александър Димитров, председател на УС и главен изп.-директор на А1 и Петя Димитрова, главен изп.-директор на Пощенска банка. Номинациите за наградите в конкурса бяха 32, а победителите се определиха от жури, съставено от членовете на Управителния съвет на КРИБ. В категориите „Индустрия” и „Финанси и застраховане” бяха отличени „Аурубис България” и Българска банка за развитие. „Медина Мед” ООД бе наградена в категорията „Търговия и услуги”, а в „Транспорт и логистика“ призът грабна „Карат-С” АД. „Сименс” беше отличена за успехи в сектора ИКТ. Отличие за корпоративна социална отговорност получи „Асарел-Медет” АД, а за най-добро представяне в сектора консултантски услуги награда взе „Българска консултантска организация” ЕООД. Бизнес оскарът в сектора „Земеделие и хранителна промишленост” е за „Вила Ямбол”. Представители на над 400 фирми, министри и други официални гости присъстваха на раздаването на бизнес оскарите. По традиция победителите в конкурса получиха статуетката „Рибарят и златната рибка”, изработена от прочутия български скулптор Ставри Калинов, превърнала се в символ на конкурса. Ето и кои получиха награди: Мистър Икономика  Александър Димитров, председател на ус и главен изп.-директор на А1 получи приза си „Мистър Икономика“ от столичния кмет Йорданка Фандъкова. Мисис Икономика  Петя Димитрова, изп.-директор на Пощенска банка бе наградена с голямата награда от вицепремиера Томислав Дончев. Индустрия Изп.-директор на Аурубис България Тим Курт бе награден от икономическия министър Емил Караниколов. Финанси и застраховане Стоян Мавродиев, председател на УС и главен изп. директор на Българска банка за развитие (ББР) получи статуетката от Веселин Тодоров, изп.директор на Сиела Норма. Търговия и услуги Управителят на Медина Мед ООД Иван Панчов взе наградата от Калин Пашов, председател на УС на Главболгарстрой холдинг. Транспорт и логистика Миролюб Столарски, председател на СД Карат-С АД получи статуетката от Марияна Николова, зам. министър-председател по икономическа и демографска политика. ИКТ, Аутсорсинг Управителят на Сименс ЕООД Боряна Манолова получи приз от проф. дтн Николай Вълканов, председател на СД на Минстрой Холдинг. Корпоративна социална отговорност Димитър Цоцорков, председател на Надзорния съвет на Асарел-Медет АД получи приза от Делян Добрев, председател на Комисията по енергетика в НС. Консултантски бизнес/услуги Стоян Ставрев, управител на Българска консултантска организация ЕООД получи наградата от Петър Кънев, председател на Комисията по икономическа политика и туризъм в НС. Земеделие Наградата получи Красимир Аврамов, изп. директор на „Вила Ямбол“, а земеделският министър Румен Порожанов му връчи статуетката. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.04", "title": " Най-успешните бизнес лидери с приз от КРИБ\t\t\t"}
{"url": "https://trud.bg/%d0%b1%d0%b5%d0%bd%d0%b7%d0%b8%d0%bd%d1%8a%d1%82-%d0%bf%d0%b0%d0%b4%d0%bd%d0%b0-%d0%bf%d0%be%d0%b4-2-%d0%bb%d0%b5%d0%b2%d0%b0/", "text": "Цената на бензина в много обекти на големи вериги бензиностанции мина под 2 лв. за литър. Средната цена на горивото в бензиностанциите на “ЛУКОЙЛ” вчера беше 1,99 лв. като понижението само за ден е с 5 ст., сочат данни на сайта fuelo.net. Но редица обекти на другите големи вериги също продаваха бензина на цена под 2 лв. Средната цена на бензина за цялата страна е 2,04 лв. за литър. При дизела средната цена се понижи до 2,24 лв. за литър. Но най-ниската регистрирана цена на дизела е 1,99 лв. Така се сбъднаха думите на председателя на Българската петролна и газова асоциация Валентин Златев, който в края на миналата седмица прогнозира, че цените на горивата ще паднат още в близките дни. На 30 ноември цената на петрола сорт Брент на международните пазари се понижи до 58,48 долара за барел. А отразяването на котировките на петрола в цената на горивата става след броени дни. През първите дни на декември цената на петрола отново тръгна нагоре и вчера беше 63 долара за барел. Причина за това е очакването Организацията на страните производителки на петрол (ОПЕК) да обяви съкращения на добива. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.12.04", "title": " Бензинът падна под 2 лева\t\t\t"}
{"url": "https://trud.bg/%d1%83%d1%87%d0%b8%d0%bb%d0%b8%d1%89%d0%b0%d1%82%d0%b0-%d1%89%d0%b5-%d0%b1%d1%8a%d0%b4%d0%b0%d1%82-%d0%b8%d0%bd%d1%81%d1%82%d1%80%d1%83%d0%ba%d1%82%d0%b8%d1%80%d0%b0%d0%bd%d0%b8-%d0%b4%d0%b0-%d0%bf/", "text": "Министърът на образованието и науката Красимир Вълчев проведе среща с представители на Националния институт по метеорология и хидрология и Регионалната здравна инспекция в София във връзка с провеждането на учебни занятия в дни с високи стойности на фини прахови частици във въздуха, съобщиха от пресцентъра на Министерството на образованието и науката. При постъпване на предварителна информация за очаквано завишаване на нормите до рискови нива, училищата ще бъдат предупреждавани от РЗИ и МОН за предприемане на конкретни мерки. Сред тях са ограничаване на провеждането на занятия на открито, включително посещения извън училище, както и учестен режим на влажно почистване в сградите. Ще бъде създадена и нормативна възможност в дни с рискови нива на фини прахови частици във въздуха от учебни занятия, по преценка на родителите, да бъдат освобождавани ученици с хронични заболявания на дихателните пътища. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.04", "title": " Училищата ще бъдат инструктирани да предприемат мерки при рискови нива на фини прахови частици във въздуха"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-297/", "text": "Механа маратон въртят студентите за 8 декември Над 8000 по кръчми и дискотеки в Банско и Пампорово. Гривни до 80 лева дават безплатен достъп до концерти по заведенията.           Европа удари превозвачите ни Съветът на ЕС по транспорт прие тежки ограничения за бранша. България и още 6 държави гласуваха против. Страната ще иска отлагане на новите правила.       Стотици глоби за блокадите на пътя Текат прокурорски проверки за обиди и заплахи. Катаджии пишат актове, фишове и протоколи срещу произвола на протестиращите.         Лекарите в Сирия са на почит, полицаите им козируват В родината ми всички празнуваме заедно и Коледата, и Байрама, казва роденият в Алепо д-р Набил Хаят от Александровска болница в интервю за „Труд“.         Търговската война САЩ-Китай се отлага Световната война с Русия – също. Американският президент Доналд Тръмп зае кръгова отбрана – анализ на Димитър Гърдев.           Спортната Мис Силует на новата Мис България Теодора Мудева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.04", "title": " Вижте акцентите в броя на вестник „Труд“ в сряда, 5 декември 2018"}
{"url": "https://trud.bg/%d0%bc%d0%b5%d0%b6%d0%b4%d1%83%d0%bd%d0%b0%d1%80%d0%be%d0%b4%d0%b5%d0%bd-%d0%b4%d0%b5%d1%82%d1%81%d0%ba%d0%b8-%d1%84%d1%83%d1%82%d0%b1%d0%be%d0%bb%d0%b5%d0%bd-%d1%82%d1%83%d1%80%d0%bd%d0%b8%d1%80/", "text": "Тетевен ще бъде домакин на международен детски футболен турнир в чест на Иван Славков. Надпреварата се организира за 22-ри пореден път, като е създадена по идея на Батето под името „Млад олимпиец“. След неговата кончина, турнирът е прекръстен на „Проф. Иван Славков“. Тази година в състезанието ще включат 12 отбора, като талантите, които ще участват са родени през 2004-2005 година. Голяма част от наградите ще бъдат осигурени с любезното съдействие на кмета на Тетевен д-р Мадлена Бояджиева. Първите 8 отбора ще получат купи, а най-добре класиралите се 4 тима и медали. БФС е осигурил екип и топки за победителите. Ще има и 11 индивидуални приза за показалите отлични футболни умения. Надпреварата ще се проведе в периода 7-9 декември в зала „Георги Бенковски“ на спортен комплекс „Олимп“.", "date": "2018.12.04", "title": " Международен детски футболен турнир в чест на Батето"}
{"url": "https://trud.bg/%d0%bc%d0%b5%d1%85%d0%b0%d0%bd%d0%b0-%d0%bc%d0%b0%d1%80%d0%b0%d1%82%d0%be%d0%bd-%d0%b2%d1%8a%d1%80%d1%82%d1%8f%d1%82-%d1%81%d1%82%d1%83%d0%b4%d0%b5%d0%bd%d1%82%d0%b8%d1%82%d0%b5-%d0%b7%d0%b0-8-%d0%b4/", "text": "Над 8000 по кръчми и дискотеки в Банско и Пампорово Хиляди студенти тръгват от петък на механа маратон в най-популярните ски дестинации у нас. Над 5000 души са предплатили своите места само в Банско за обиколка по кръчми и дискотеки за 8 декември. Около 3000 студенти пък са резервирали места за музикален фестивал от същия тип в Пампорово. В ски курорт №1 у нас маратонът ще продължи 48 часа и включва посещение на 5 дискотеки и 15 партита с популярни родни изпълнители, както и запазени места в 17 механи. Младежите могат да избират между различни опции за настаняване и за вечери в над 20 хотела в Банско. Студентите могат да вземат участие срещу 30 лева в двудневния денонощен купон. Толкова струва гривна, която им дава право на свободен достъп до безкрайни чалга, арендби и рап партита в заведенията в курорта на 7 и 8 декември. Подобно изкарване на студентския празник е предпочитано през последните няколко години, тъй като дава възможност на младежите да избират според вкуса си къде да отидат и навсякъде имат запазени места. Така те могат да сменят заведенията едно след друго в преследване на купона, без да се налага да плащат вход след вход. Подобна оферта с парти гривна има и в Пампорово, където за втора поредна година се организира музикален фестивал. Там част от най-актуалните изпълнители от поп, попфолк и хип-хоп жанра у нас ще забавляват студентите в нощите на 7 и 8 декември. Седмица преди събитието над 3000 души вече са резервирали своите места за Фестивала – Пампорово. Стандартната парти гривната тук струва 50 лева. Предлага се и ВИП такава за 30 лева повече. Цените за нощувка за два дни в хотелите, които се предлагат към пакета за фестивала, са от 119 до 139 лева. Услугата с парти гривните е най-търсената за 8 декември тази година, обясниха туроператори пред “Труд”. За сметка на това драстично е паднало търсенето на хотели и организирани оферти за празника чрез туроператори. Студентите предпочитат сами да резервират направо в хотелите. Затова и през последните три години професионалните агенции масово отказват да предлагат оферти.   В Поморие предлагат нощувки със спа процедури Мария Кехайова Всички заведения по брега на морето в Бургас ще работят с пълна пара и ще очакват студентските компании на риба и вино. В заведение на Морска гара, празнуващите могат да поръчат куп морски вкусотии. Порция сафрид, чернокоп или скариди струва съответно 6.80 лв., 11 лв. и 3.50 лв. Дали рибата е пържена или печена – цената е една и съща. Много търсеният разбит хайвер върви по 3 лева порцията, а печен на скара паламуд може да се опита срещу 15 лева. Малка бутилка вино струва 6.90 лв., а чаша наливна бира – 2.80 лв. Певицата Силвия Кацарова ще гостува навръх 8 декември в култова бургаска кръчма. Звездната изпълнителка ще изпее най-големите си хитове пред дошлите да празнуват в заведението на метри от морето. В кръчмата ще звучат “Големият кораб минава”, “Топъл дъжд” и други популярни парчета. В Поморие предлагат пакети нощувки и спа процедури с прочутата лечебна кал – 216 лв. за 3 дни.   В столицата местата са ограничени Една нощ на Витоша също е вариант Студентите, които следват в София и предпочитат да не пътуват за празника, или нямат тази възможност заради работа и други задължения, масово предпочитат да прекарат вечерта в кръчми, дискотеки и барове. Резервациите и при този вариант започват още от средата на ноември, тъй като местата в заведенията са ограничени, а студентите желаят възможно най-рано да се подсигурят. Проверка на “Труд” показва, че в повечето големи нощни барове и дискотеки или всички места са резервирани и предплатени, или свободните са пред привършване. Предимствата за студентите да празнуват в населеното място, където следват, се свеждат до това, че излиза по-евтино и могат лесно да го комбинират с работата си. Оказва се, че традиционно този тип празнуване струва около 100 лева за вечерта. Това би включвало вечеря в ресторант, кръчма или “бар енд динър” и “афтърпарти” в нощен клуб.  Друг вариант за празнуване на празника за тези, които следват в столицата, е на някои от хижите на Витоша. Там те могат да прекарат нощта на 8 декември и сами да организират своята вечер. Цените за една вечер на хижа варират между 25 и 50 лева.   Търсят вили и минерални басейни Най-търсени от студентите за този 8 декември са вилите и къщите под наем, които дават възможност голяма компания да направи заедно своята резервация и по този начин да намали цената, която всеки от студентите ще плати. Това обясни пред “Труд” директорът на Института за анализи и оценки в туризма Румен Драганов. На второ място интересът им е насочен към хотели с топли минерални басейни и опции за спа. В България сред най-предпочитаните дестинации са Велинград и Банско. След тези, които ще празнуват у нас се нареждат онези, които ще вдигнат чаши в съседните страни като Македония, Гърция и Сърбия. Онези, които пътуват в Европа предпочитат Италия и Унгария, където обаче залагат не на партита, а на разглеждане на забележителности. Общо 28 000 студенти ще посрещнат празника в хотели и наети вили, а останалите ще предпочетат само купони в заведения или ще отседнат при приятели. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.04", "title": " Механа маратон въртят студентите за 8 декември\t\t\t"}
{"url": "https://trud.bg/%d0%bc%d0%b5%d0%b6%d0%b4%d1%83%d0%bd%d0%b0%d1%80%d0%be%d0%b4%d0%bd%d0%b8%d1%8f-%d0%b4%d0%b5%d0%bd-%d0%bd%d0%b0-%d0%b4%d0%be%d0%b1%d1%80%d0%be%d0%b2%d0%be%d0%bb%d0%b5%d1%86%d0%b0-%d0%be%d1%82%d0%b1/", "text": "Международния ден на доброволеца отбелязаха в Павликени с демонстрация и връчване на грамоти на изявени доброволци. В двора на СУ „Бачо Киро“ беше извършена демонстрация на пожарна и спасителна техника при пътно транспортно произшествие, оказване на първа долекарска помощ на пострадал при пътно транспортно произшествие. В дейностите взеха участие и ученици от VII до XII клас от гимназията. Празникът е обща инициатива на Община Павликени и Районна служба „Пожарна безопасност и защита на населението“ – Павликени. В демонстрацията участваха и служителите на Пътна полиция, Бърза помощ и членовете на Доброволно формирование 45-01 – Павликени. За втора поредна година Павликени отдаде своята почит към хората, които с безвъзмездния си труд помагат за подобряване на живота на уязвимите и нуждаещите се от помощ, с което допринасят светът да се превърне в по-мирно и безопасно място. Кметът на Община Павликени инж. Емануил Манолов се обърна към учениците с призив да участват в повече доброволчески инициативи в града. „Доброволческата дейност позволява както на младите, така и на възрастните хора да дадат своя принос към обществото и да спечелят признание и уважение в замяна“, каза кметът. Гл. инсп. инж. Ваньо Джамбазов, началник на Районна служба „Пожарна безопасност и защита на населението”- Павликени се обърна към учениците с думи за значението на доброволчеството. Кметът на Община Павликени инж. Емануил Манолов връчи грамота на ръководителя на Доброволното формирование за активното участие в изграждането на диги на река Михалска в с. Михалци на 09 юли 2018 г., както и благодарствена грамота на Средно училище „Бачо Киро“ за оказаното съдействие при организацията за провеждането и отбелязването на Международния ден на доброволеца. Всички ученици, които взеха участие в демонстрацията и популяризирането на доброволчеството, също получиха грамоти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.04", "title": " Международния ден на доброволеца отбелязаха в Павликени с демонстрация"}
{"url": "https://trud.bg/%d0%b5%d0%b2%d1%80%d0%be%d0%bf%d0%b0-%d1%83%d0%b4%d0%b0%d1%80%d0%b8-%d0%bf%d1%80%d0%b5%d0%b2%d0%be%d0%b7%d0%b2%d0%b0%d1%87%d0%b8%d1%82%d0%b5-%d0%bd%d0%b8/", "text": "Страната ще иска отлагане на новите правила Тежки ограничения за превозвачите прие Съветът на Европейския съюз по транспорт на заседание, продължило 15 часа в Брюксел. Текстът предвижда седмичната почивка на водачите да бъде извън шофьорската кабина. Те трябва да се връщат в страната, където са базирани фирмите им, най-малко веднъж на четири седмици. Превозвачите ще трябва да правят и минимум пет дни пауза между две серии каботажни превози в друга страна. В рамките на дискусиите бе постигнато съгласие камионите да не се връщат у дома, което бе една от т.нар. червени линии за България. Споразумението е тежък удар за българския международен транспорт, коментира за “Труд” Йордан Арабаджиев от Съюза на международните превозвачи. По думите му, ако тези текстове бъдат приети от Европейския парламент, това ще бъде убийство за сектора. Промените целят едно – западните държави да вземат нашата работна ръка, защото имат нужда от нея, заяви Димитър Димитров, изпълнителен директор на Камарата на автомобилните превозвачи. По думите му това, което ще се случи, е голяма част от нашите фирми да изнесат бизнеса си в други държави.  България в лицето на министъра на транспорта Росен Желязков се обяви категорично против новите правила. Нашата позиция подкрепиха и Полша, Унгария, Литва, Латвия, Хърватска и Малта, които определиха споразумението като “непропорционално” и “дискриминационно”. Страната ни ще се опита да издейства отлагане на новото решение за международните превози в ЕС, заяви Желязков в Брюксел. Определени бяха и сроковете за поставяне на т. нар. интелигентни тахографи. Всички камиони трябва да бъдат оборудвани с такива до 2022 г. за ново произведени превозни средства и до края на 2024 г. за всички останали. Предстои Европейският парламент да излезе с позиция по пакета “Мобилност 1”, след което ще започнат т.нар. триалози между ЕП и ЕС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.12.04", "title": " Европа удари превозвачите ни\t\t\t"}
{"url": "https://trud.bg/%d1%81%d0%b0%d1%89-%d1%81%d0%b5-%d0%be%d1%82%d1%82%d0%b5%d0%b3%d0%bb%d1%8f%d1%82-%d0%b2%d1%80%d0%b5%d0%bc%d0%b5%d0%bd%d0%bd%d0%be-%d0%be%d1%82-%d0%b4%d0%be%d0%b3%d0%be%d0%b2%d0%be%d1%80%d0%b0-%d1%81/", "text": "САЩ се оттеглят за 60 дни от договора с Русия за премахването на ядрените ракети със среден и малък обсег в Европа. Това съобщи държавният секретар на САЩ Майк Помпейо след края на днешната среща на външните министри от НАТО в Брюксел. Той отбеляза, че това е срок, в който Русия може да се върне към изпълнението на договора от 1987 година. По неговите думи Москва е развивала от началото на века новата ракетна система, която е в нарушение на договора и е отричала за това до миналата есен, когато Вашингтон е обявил наименованието на ракетната система. Руските ракети са пряка заплаха за Европа. Проявихме крайно търпение Русия да се върне към споразумението. В тези 60 дни няма да разполагаме нови ракети. Руснаците нямаха никакво намерение досега да се съобразят с многократните ни предупреждения, добави Помпейо. По неговите думи нарушението на договора от руската страна се вписва в други сходни действия на Москва – в Грузия, Украйна, Сирия, случая със Сергей Скрипал, намесата в избори. Той отбеляза, че Китай, тъй като е извън споразумението, се чувства свободен да произвежда спокойно ракети, които застрашават съюзници на САЩ. Държавният секретар уточни, че досега без успех Вашингтон се е опитвал да привлече Китай към сходно споразумение. Русия има последна възможност да се върне към договора за неразпространение на ядрени ракети със среден и малък обсег в Европа, но трябва да се подготвим за прекратяването на този договор. Това заяви генералният секретар на НАТО Йенс Столтенберг по повод решението на САЩ да се оттеглят за 60 дни от договореността с Москва от 1987 година. Съжалявам, че изглежда ще видим края на договора, но не разполагаме с други възможности за отговор. Нито едно споразумение не може да оцелее, ако е спазвано само от едната страна. Ако приемем нарушението на един договор за неразпространение на оръжия, поставяме под заплаха останалите подобни договорености, посочи генералният секретар. Би било огромно отстъпление, ако договорът се провали, той бе най-доброто възможно решение, всички много бихме съжалявали. Русия много добре знае становището ни, въпросът е дали иска договорът да остане в сила. Ще бъде грешка да описвам възможните отговори на НАТО в случай на прекратяване на договора. Ще вземем обмислени, съвместни решения, за да осигурим сдържането и отбраната. Трябва и занапред да бъдем способни да защитаваме съюзниците и мира. Само така можем да предотвратим сблъсък, това е смисълът от съществуването на НАТО. Оповестяването на списък с възможни отговори от наша страна само ще породи несигурност и напрежение, добави Столтенберг. Не искаме нова Студена война и нова надпревара във въоръжаването. Ще продължим да търсим диалог. Отношението ни по този въпрос показва единството на алианса, каза той. Всяка ракета е опасна, но това ново руско въоръжение представлява особена заплаха – ракетите са преносими, могат да достигнат европейски градове и да пренасят ядрени бойни глави. Прекратяването на договора ще има отражение върху всички държави от алианса, поясни Столтенберг. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.12.04", "title": " САЩ се оттеглят временно от договора с Русия за ракетите в Европа"}
{"url": "https://trud.bg/%d0%b1%d0%b5%d0%b7-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%bd%d0%b0-%d1%81%d0%b2%d0%b5%d1%82%d0%be%d0%b2%d0%bd%d0%be%d1%82%d0%be-%d0%bf%d0%be-%d0%b1%d0%b0%d1%81%d0%ba%d0%b5%d1%82%d0%b1/", "text": "България не успя да се класира за световното първенство по баскетбол в Китай догодина, след като загуби гостуването на Франция в квалификационна група „К“. „Петлите“ спечелиха с убедителното 77:53 в Лимож и си отмъстиха за загубата в Ботевград през септември. Момчетата на Любомир Минчев на няколко пъти допуснаха големи изоставания, след което с много усилия успяваха да ги намалят. Франция нанесе удар със серия от 13:0 в началото на втората четвърт, а в края на мача българската атака почти „пресъхна“. Христо Захариев бе най-резултатен с 13 точки, а Станимир Маринов добави 11 т. За „петлите“ Якуба Хатара бе над всички със 17 т. „ Не мога да анализирам нищо, играхме  ужасно –  заяви Минчев след мача .  –  Знаехме , че французите ще са пределно мотивирани след загубата си в България. Започнахме зле, с много грешки, но се държахме в мача. В хода на срещата обаче не подобрихме нищо и позволихме на домакините да спечелят лесно.“ Шансовете на „лъвовете“ бяха много малки още преди срещата, тъй като Русия разби с 81:61 Чехия, а Финландия надигра с 81:77 Босна и Херцегонива като гост. Така България остана на 5-о място от 6 тима във временното класиране два кръга преди края на групата.", "date": "2018.12.04", "title": " Без България на световното по баскетбол"}
