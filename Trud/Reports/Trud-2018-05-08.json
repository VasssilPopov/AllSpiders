{"url": "https://trud.bg/%d0%b8%d0%b7%d0%bd%d0%b0%d1%81%d1%8f%d0%bc%d0%b5-%d1%84%d0%b0%d0%bb%d1%88%d0%b8%d0%b2%d0%be-%d1%81%d0%b8%d1%80%d0%b5%d0%bd%d0%b5/", "text": "Български предприятия изнасят сирене с палмова мазнина и така рушат имиджа на страната ни, съобщи за “Труд” Симеон Караколев, председател на Националната овцевъдна и козевъдна асоциация. По думите му редица държави, които досега купуваха нашия продукт, вече  отказват договори. В разговори с търговски партньори в Ливан и Йордания направо ни казаха: “Не купуваме от България, вие продавате боклуци”, каза Караколев. Нашата ниша вече е заета от Унгария. Същото се случва с пазара на българско сирене в САЩ. Изнасяме за там овче сирене на цена от 2,50 долара за килограм, което е абсурд, при положение, че себестойността му е 4,80 долара, посочи Караколев. Затова и количествата, които изнасяме за САЩ, намаляват драстично през годините. Според Симеон Присадашки от Асоциацията на млекопреработвателите в България, за САЩ се изнася краве сирене, обозначено като овче, заради високите мита, които има там върху продуктите от овче мляко.  Производителите настояват да се засили контролът върху храните, които страната ни изнася.", "date": "2018.05.08", "title": " Изнасяме фалшиво сирене\t\t\t"}
{"url": "https://trud.bg/%d0%bf%d1%8a%d1%80%d0%b2%d0%b8%d1%8f%d1%82-%d0%bc%d1%83%d0%b7%d0%b5%d0%b9-%d0%bd%d0%b0-%d1%82%d0%b5%d0%b0%d1%82%d1%80%d0%b0%d0%bb%d0%bd%d0%b8%d1%82%d0%b5-%d0%ba%d1%83%d0%ba%d0%bb%d0%b8-%d0%be%d1%82/", "text": "Първият музей на театралните кукли, изработени от деца, отвори врати в Сливен. Идеята е на Регионалната библиотека “Сава Доброплодни”, където се помещава сбирката от над 200 кукли-герои от любими приказки и детски книги. Експонатите са били отличени на проведените през последните седем години национални конкурси, обявени от библиотеката. Откриването на Музея на театралните кукли бе част от многобройните събития в програмата на Националния фестивал на детската книга от 8 до 10 април, в Сливен. За три дни Градът под Сините камъни се превръща в Столица на децата. Има много премиери на книги, на куклени постановки, срещи с писатели, изложби на илюстратори, концерти, конкурси, карнавално шествие и други забавления. Акцент в тазгодишното 20-то, юбилейно издание, е кръглата маса с участието на творци, научни работници, издатели и литературни критици от Босна и Херцеговина, Сърбия, Албания, Германия, Франция, Унгария, както и от страната-домакин. Темата на научната дискусия е “Балканските детски литератури и разпространението им в Европа”. “Има много примери за други страни, които са по-малки от България, на които успяват да наложат своите автори, а с това – и своята култура в Европа. За държави, като нашите, с “малки” езици, може би е по-добре да намираме обща стратегия в популяризирането на детската литература”, заяви директорката на Регионалната библиотека д-р Росица Петрова. Сред тясно професионалните въпроси, участниците в дускусията ще търсят отговори на въпросите “Как да направим детето щастливо, когато чете книга?” и “Можем ли да бъдем уверени, че нашите деца ще знаят как да живеят в мир в едно мултикултурно и мултирелигиозно общество като граждани на нашия регион и на Европа?”. По време на фестивала ще бъде връчена и голямата награда на името на писателя Константин Константинов за принос в развитието на детската литература. По време на празничните дни издателствата ще представят най-новата си продукция в базар на детската книга. Патрон на единствения засега по рода си фестивал е председателят на парламента Цвета Караянчева.  Събитието се организира от общината в Сливен, Министерството на културата, Областната администрация, Агенцията за българите в чужбина, Асоциация “Българска книга”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " Първият музей на театралните кукли отвори врати в Сливен"}
{"url": "https://trud.bg/%d0%bc%d0%be%d1%89%d0%b8%d1%82%d0%b5-%d0%bd%d0%b0-%d1%81%d0%b2%d0%b5%d1%82%d0%b8-%d0%bd%d0%b8%d0%ba%d0%be%d0%bb%d0%b0%d0%b9-%d0%bf%d1%80%d0%b8%d1%81%d1%82%d0%b8%d0%b3%d0%bd%d0%b0%d1%85%d0%b0-%d0%b2/", "text": "Духовници и миряни посрещнаха в 18 часа във вторник мощите на Свети Николай Чудотворец в църквата “Свети Николай” в бургаския комплекс “Меден рудник”. Мощите на Чудотвореца ще бъдат изложени за поклонение до 13- ти май. Както “Труд” вече писа, частица от тялото на светеца, пристига за пръв път в Бургас, което е знаково събитие, тъй като Св. Николай е закрилник на града. Паметта на Свети Николай Мириклийски се чества два пъти в годината – на 6- ти декември, когато е починал и на 9- ти май, когато е бил пренесени от град Мир в град Бари- Италия. Мощите помагат за всичко, стига молитвата да е отправена с голяма вяра и чисто сърце, каза отец Емилиан, служител в храма. Мощите пристигат заедно с 16 други светии – Света Анна (майка на Света Богородица), Свети Харалампий, Свети Архидякон Стефан, Света Преподдобна мъченица Параскева, Свети Герасим Йордански и др. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " Мощите на Свети Николай пристигнаха в Бургас"}
{"url": "https://trud.bg/31-%d0%b8%d0%b7%d0%b3%d0%be%d0%bd%d0%b5%d0%bd%d0%b8-%d0%be%d1%82-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b7%d0%b0-%d1%82%d0%b5%d1%80%d0%be%d1%80%d0%b8%d1%81%d1%82%d0%b8%d1%87%d0%bd%d0%b0/", "text": "През 2017 г. не е получавана информация за подготовка или осъществяване на терористична дейност в България и за изграждане на терористични структури у нас. Независимо от това намиращите се в страната ни обекти на други държави и български граждани продължават да са сред възможните цели на евентуална терористична атака. Това се казва в доклад на Държавна агенция “Национална сигурност”. Със заповед на председателя на ДАНС Димитър Георгиев са наложени принудителни административни мерки “отнемане право на пребиваване”, “експулсиране” и “забрана за влизане в Република България” на 31 лица, съпричастни към терористична дейност. От агенцията отчитат, че се извършват действия за получаване на изпреварваща информация и се проверява всеки сигнал, съдържащ признаци за терористична дейност. Контролират се и рискови категории лица и организации. През 2017 г. 121 лица били определени като потенциален носител на риск за националната сигурност на България и били предприети мерки да не се допусне легализиране на пребиваването им у нас.  В доклада си ДАНС посочва, че различни държави продължават да правят опити за насаждане на чужд национализъм сред определени маргинализирани групи и общности у нас. Специалните служби на държави от региона пък не спирали активно да работят за реализация на собствени външнополитически доктрини и стратегически интереси, включително чрез опити за придобиване на чувствителна и класифицирана информация за процеси в социалната, политическата, икономическата и военната сфера у нас.", "date": "2018.05.08", "title": " 31 изгонени от България за терористична дейност\t\t\t"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0-%d0%bf%d1%80%d0%be%d1%86%d0%b5%d1%81%d1%8a%d1%82-%d1%81%d1%80%d0%b5%d1%89%d1%83-%d1%81%d0%bc%d0%be%d0%ba%d0%bb%d0%b0%d1%81%d0%bd%d0%b8%d0%ba%d0%b0-%d0%b8/", "text": "На 14- ти май започва процесът за убийството на 11-годишната Никол от Бургас. Осмокласникът Иван застава пред съда, след като уби момичето с нож през август миналата година. Тялото на Никол бе открито в асансьора на блок 108 на бургаския ж.к. „Меден рудник”, след като Иван забил нож във врата й, а после отишъл да играе на криеница. Близките на убитото момиче подготвят протест преди заседанието на съда, настоявайки за адекватно наказание за извършителя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " Започва процесът срещу смокласника Иван, убил 11-годишната Никол"}
{"url": "https://trud.bg/%d1%81%d0%b5%d0%bc%d0%b5%d0%b9%d1%81%d1%82%d0%b2%d0%be-%d0%b4%d0%b0%d0%b4%d0%b5-18-700-%d0%bb%d0%b2-%d0%bd%d0%b0-%d0%b8%d0%b7%d0%bc%d0%b0%d0%bc%d0%bd%d0%b8%d1%86%d0%b8-%d0%b4%d0%b2%d0%b0-%d0%bf%d1%8a/", "text": "Съпрузи от Шумен повярваха на телефонни измамници, че са полицаи, които провеждат акция за залавяне на мошеници и им харизаха всичките си спестявания и злато – 18 700 лв. и 38 гр. накити. 9 часа пенсионерите били лъгани, а мъжът пътувал чак до Варна за пари. В схемата първо попаднала съпругата към 10 ч. в понеделник, когато непознат се представил по телефона за майор Димов и съобщил, че номерът се подслушва от МВР, защото е попаднал в списъка на телефонни измамници. Казал, че най-вероятно скоро ще получат обаждане. Веднага позвънил лекар, който казал, че дъщеря им е пострадала в катастрофа. Понеже нямала дъщеря, бабата веднага усетила измамника. После се обадил спасителят Димов и я накарал да се престори, че вярва. Трябвало да заблуди мошеника и да му остави пари, където иска, за да го заловят. Жената имала 1700 лв. и ги занесла до трафопост. Малко след това й звъннали и казали, че измамникът е заловен, но били група и двама успели да избягат. В това време се прибрал съпругът на 71 г. и телефонните лъжци вкарали и него в схемата. Настоявали, че трябва да се довърши започнатото „добро дело“ и го убедили да изтегли спестяванията си. Мъжът пътувал чак до Варна на 100 км, за да вземе 17 000 лв. През цялото време мнимите полицаи поддържали разговор с него на мобилния телефон. Като се прибрал му казали, че трябва да потегли за град Бяла, Русенско, където били стигнали измамниците. Шуменецът трябвало да се съгласи да иде сам и да остави пари, искани пак за лечение на дъщеря му. Мъжът пак поел с личния си автомобил, но малко преди Бяла получил инструкции да остави парите до табела на село и да се изтегли бързо. Обещали му, че цялата сума ще му бъде възстановена след успех на акцията. Благодарили му за съдействието и му казали да чака обаждане. Малко по-късно пенсионерът установил, че е измамен и подал сигнал до истинските полицаи. Кошмарът за него и жена му продължил девет часа, колкото не е траяла нито една измама в Шуменско до момента. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " Семейство даде 18 700 лв. на измамници два пъти за ден\t\t\t"}
{"url": "https://trud.bg/%d1%81%d0%be%d1%84%d0%b8%d1%8f-%d0%be%d0%b3%d0%bb%d0%b0%d1%81%d0%b5%d0%bd%d0%b0-%d0%be%d1%82-%d0%bc%d1%83%d0%b7%d0%b8%d0%ba%d0%b0-%d0%b7%d0%b0-%d0%b4%d0%b5%d0%bd%d1%8f-%d0%bd%d0%b0-%d0%b5%d0%b2%d1%80/", "text": "София ще бъде огласена от музика за деня на Европа утре на 9 май. В паркове, библиотеки, пешеходни зони и метростанции из цялата столица са планирани различни концерти, съобщиха от градската управа. В 11.30 ч. на пешеходната зона на бул. „Витоша“ при кръстовището с ул. „Солунска“ ще свирят джаз формация „София“. Дикси бойс бенд ще изнесат концерт в 12.00 на метростанция „Сердика 2“. Спектакъл на театър „Сириус“ ще има ор 14.00 ч. пред Народния театър „Иван Вазов“. „Шлагерите на Европа“ ще се казва изявата на Христо Паскалев-Паскал от 15.00 ч. на същото място. На метростанция „Летище София“ от 16.00 ч. пък ще има концерт на камерен ансамбъл Арс Музика. Те ще се изявяват и в 18.00 ч. в градинката пред храма „Света София“. В 17.00 ч. пред Регионалният исторически музей ще свири Софийският духов оркестър. Музикална изява на София Брас ще има в 17.00 ч. в градинката пред храма „Света София“ и от 18.30 ч. на площада пред храма „Света Неделя“. Камерен ансамбъл „Софийски солисти“ ще свири в Ларгото в 18.00 ч. Входът е свободен. Безплатен е и тържественият концерт, който ще се проведе в 18.30 ч. в Мраморното фоайе на Столичната библиотека. Ще има изпълнения на Камерен ансамбъл „Елате, синове на изкуството“ при Българската асоциация по музикотерапия. Спектакъл на колективите на Дом на културата „Средец” ще има в 18.30 в парка „Заимов“. Концерт на Симфониета „София“, съвместно с Нишки симфоничен оркестър и НФХ „Св. Обретенов“ ще има в 19.00 ч. в Зала „България“. Събитието е част от програмата, която Столична община реализира по повод ротационното председателство на България на Съвета на Европейския съюз. Организаторите си запазват правото на промени в програмата. Денят на Европа 2018 ще бъде отбелязан и с най-голямото досега 3D мапинг шоу в България, съобщиха от бюрото на Европейския парламент у нас. Прожекцията е под наслов “Днешният ден” и ще започне на 9 май от 21.30 часа върху фасадата на Министерския съвет в София. Тя е посветена на Европейската година на културното наследство, и ще бъде отбелязано и първото Българско председателство на Съвета на Европейския съюз. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " София огласена от музика за деня на Европа"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d0%b4%d0%b8%d0%bc%d0%b8%d1%82%d1%80%d0%be%d0%b2-%d1%85%d0%b2%d0%b0%d0%bb%d0%b8-%d1%84%d0%b5%d0%b4%d0%b5%d1%80%d0%b5%d1%80-%d0%b8-%d0%bd%d0%b0%d0%b4%d0%b0%d0%bb/", "text": "Григор Димитров се разграничи от най-големите в тениса и призна, че е далеч от класата на старите майстори. Българинът за пореден път отхвърли сравненията с Роджър Федерер, които бяха неизменна част от визитката му, докато пробиваше в тениса. „Наистина съм уморен от тези приказки – заяви Григор. – Това е в миналото. Не знам дали отново ще има поколение като това на Федерер или това на Надал. Двамата оставиха голяма следа.“ Късно снощи Димитров изигра първия си мач от турнира от сериите „Мастърс“ в Мадрид срещу Милош Раонич (Канада). Местният любимец Рафаел Надал пък започва участието си днес срещу французина Гаел Монфис. Лидерът в ранглистата обаче се опита да избяга от статута на безспорен фаворит. „Наистина играх добре в Монте Карло и Барселона и това ме прави щастлив – заяви Краля на клея. – Но това не ми гарантира победи и в следващите турнири. За мен не е важно да съм фаворит, а да съм готов за игра.“ Матадора тренира с Димитров преди надпреварата, но явно друг спаринг партньор – Доминик Тийм, е нанесъл удар по самочувствието му в последните дни. В тренировъчен мач австриецът спечелил сет със 7:5, след което Надал взел „реванш“ с 6:1.", "date": "2018.05.08", "title": " Григор Димитров хвали Федерер и Надал: Не знам дали пак ще има такива тенисисти"}
{"url": "https://trud.bg/%d0%bf%d0%b0%d1%83%d0%bb%d0%b8%d0%bd%d1%8c%d0%be-%d0%b0%d0%ba%d0%be-%d1%81%d0%bf%d0%b5%d1%87%d0%b5%d0%bb%d0%b8%d0%bc-%d1%89%d0%b5-%d0%b5-%d0%bd%d0%b0%d0%bf%d1%8a%d0%bb%d0%bd%d0%be-%d0%b7%d0%b0%d1%81/", "text": "Атакуващият футболист Паулиньо от „Левски“ заяви, че ако тимът му триумфира в турнира за купата на България ще е напълно заслужено. Бразилецът пристигна през зимата от украинския „Зоря“ (Луганск) и се утвърди сред един от ключовите играчи в редиците на Делио Роси. „Всеки играч иска да вкарва голове, особено на финал – каза Паулиньо за бразилското издание „lance“. – Надявам се да успея да помогна на отбора, а ако е с попадения, още по-добре. Влизаме с голяма увереност в този сблъсък. Елиминирахме големия съперник на полуфиналите и това ни дава самочувствие. Надявам се да играем силно на финала и да спечелим заслужено трофея. Все още не съм играл срещу „Славия“. Вярвам, че с концентрация и решителност можем да направим силен мач и да спечелим.“ За „Левски“ крилото записа 12 мача в първенството и отбеляза 5 гола. „Чувствам се много добре – добави Паулиньо. – Вече напълно се адаптирах. Усещам подкрепата на клуба. Много съм щастлив и искам да постигна големи неща тук.“ Снимка СПОРТАЛ", "date": "2018.05.08", "title": " Паулиньо: Ако спечелим, ще е напълно заслужено"}
{"url": "https://trud.bg/%d0%b4%d1%80%d0%b0%d0%bc%d0%b0%d1%82%d0%b0-%d0%b2-%d1%81%d0%b2%d0%b5%d1%82%d0%b8-%d0%b2%d0%bb%d0%b0%d1%81-%d0%b1%d0%b8%d0%bb%d0%b0-%d0%be%d1%82-%d1%80%d0%b5%d0%b2%d0%bd%d0%be%d1%81%d1%82-%d0%ba%d0%b8/", "text": "Кирил е гръмнал половинката си газов пистолет, каза отлично информиран източник пред “Труд”. Ревност или скандал за детето са двете версии засега. Драмата, която се разигра в супермаркет на улица “Русалка” в Свети Влас е от ревност, разкриха местни жители. Кирил, който простреля бившата си половинка и след това се гръмна в главата, имал златни ръце и работел като монтьор в транспортна фирма. Двамата не са местни хора, дошли да живеят край морето преди 15 години, той бил на втори брак. Преди година обаче се разделили, защото Кирил хванал красивата си половинка в изневяра. От тогава тя живеела с детето им и работела в Свети Влас, той- в Равда. След това насочва пистолета към себе си и се прострелва. Свличайки се на земята, започнал да бърка в торба, която носел със себе си. Искал да извади отвътре нож, който носел и да се доубие. Хората в супермаркета обаче му попречили, разказаха очевидци. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " Драмата в Свети Влас била от ревност, Кирил гръмнал половинката си с газов пистолет"}
{"url": "https://trud.bg/%d0%bd%d0%b8%d0%bd%d0%be%d0%b2%d0%b0-%d0%b3%d0%be%d1%82%d0%be%d0%b2%d0%b8-%d1%81%d0%bc%d0%b5-%d0%b4%d0%b0-%d1%80%d0%b0%d0%b7%d0%b3%d0%be%d0%b2%d0%b0%d1%80%d1%8f%d0%bc%d0%b5-%d1%81-%d0%b2%d1%81%d0%b8/", "text": "„Има четири въпроса, по които сме готови да разговаряме с всички, защото касаят България и изискват продължителна политика, а не мандатно мислене на едно или друго правителство. Това са национална сигурност, демографска катастрофа, здравеопазване и образование“. Това заяви председателят на БСП Корнелия Нинова след среща с министъра на отбраната и лидер на ВМРО – Българско национално движение Красимир Каракачанов. „Втората позиция, която е принципна и също потвърдих по време на срещата – правителството „Борисов-3“, в което и те участват, е вредно за България и трябва да си подаде оставката и да си ходи“, допълни лидерът на левицата. Тя обясни, че Каракачанов е поставил два конкретни въпроса по тема национална сигурност. „Предлага нов план за модернизацията на армията, който изисква преразглеждане на досегашните решения на НС. Преразглеждане по проекти, защото искат да се стартира отначало търгът за самолети, проекти за бронирани машини – това е ново, спрямо решението на НС от миналия път. Нови срокове има и за изпълнение на модернизацията и различен начин на финансиране – разсрочено до 2024 г“, обясни Нинова. По нейните думи Каракачанов търси подкрепа това решение да бъде прегласувано с тези нови неща в него. „Но тук, очевидно, имат някакво противоречие с министъра на финансите, защото в тригодишната прогнозна рамка на г-н Горанов такива пари не са предвидени. Ние отговорихме, че когато бъде внесено официално, ПГ на “БСП за България” ще се събере, ще го разгледаме, ще се запознаем със съдържанието и останахме отворени за втора среща, за да изразим позиция по конкретните неща, които предлагат“, уточни тя. Като втори въпрос, който е обсъден по време на срещата, Корнелия Нинова посочи Закона за вероизповеданията. „Вече има внесен такъв законопроект, а г-н Каракачанов предлага втори, по-разширен. В първия, който сме подписали и ние, се забранява финансирането от трети държави. Споделяме напълно това. За нас това е намеса във вътрешните работи от трети държави“, категорична е тя. Нинова подчерта, че днес им е бил връчен друг законопроект, с който предстои да се запознаят. Според нея е най-логично двата законопроекта да вървят заедно в парламента и от тях да се направи най-доброто за България. „Голяма коалиция между ГЕРБ и БСП е невъзможна за България. Не само е невъзможна, тя е вредна за България“, заяви Нинова. Според нея подобни срещи са полезни и се е получил хубав разговор за приоритети и политика. „От ГЕРБ нямаме покана, нямаме и желание за среща. С тях ежедневно водим този разговор от трибуната в парламента. 31 законопроекта, предложени за една година, 31 отхвърлени. Те струваха 1.5 млрд. лв и ефектът щеше да е много добър за България, а ГЕРБ изхарчиха тези пари за други неща, без да има ефект. Там всичко е на инат – щом се предлага от БСП – не. Там няма желание дори за разговор“, каза още Корнелия Нинова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " Нинова: Готови сме да разговаряме с всички за национална сигурност, демографска катастрофа, здравеопазване и образование"}
{"url": "https://trud.bg/%d0%bf%d1%80%d0%b5%d0%b4%d0%bb%d0%b0%d0%b3%d0%b0%d1%82-9-%d0%bc%d0%b0%d0%b9-%d0%b7%d0%b0-%d0%be%d1%84%d0%b8%d1%86%d0%b8%d0%b0%d0%bb%d0%b5%d0%bd-%d0%bf%d1%80%d0%b0%d0%b7%d0%bd%d0%b8%d0%ba/", "text": "Ще предложим 9 май да е официален празник и неработен ден у нас. Това съобщи Павел Иванов, председател на фондация “Безсмъртният полк”. Мотивите са , че това е денят на Победата над фашизма, в чиито разгром е участвала и България,  и Ден на Европа. Идеята бе подкрепена от о.р. ген Златан Стойков, председател на СОСЗР – най-голямата организация на запасните воини. В Израел вече 9 май е празнична дата и почивен ден. В сряда шествието “Безсмъртният полк” ще тръгне в 9.15 ч. от паметника на Незнайния воин и ще стигне до паметника на Съветската армия. Миналата година близо 15 000 българи у нас носиха снимки на свои близки, загинали по фронтовете на Втората световна война или починали по-късно. Сега се очаква да са повече. “Безсмъртният полк” се чества  над 40 държави, включително САЩ, Канада, Великобритания, Франция, Турция  и др. На 6 май т.г. в канадския град Торонто са шествали близо 9000 души, а в Истанбул около 1000.", "date": "2018.05.08", "title": " Предлагат 9 май за официален празник\t\t\t"}
{"url": "https://trud.bg/%d0%bf%d0%be%d0%b7%d0%b4%d1%80%d0%b0%d0%b2%d0%b8%d1%82%d0%b5%d0%bb%d0%b5%d0%bd-%d0%b0%d0%b4%d1%80%d0%b5%d1%81-%d0%be%d1%82-%d0%ba%d0%bc%d0%b5%d1%82%d0%b0-%d0%bd%d0%b0-%d0%b1%d0%bb%d0%b0%d0%b3%d0%be-5/", "text": "Поздравителен адрес от д-р Атанас Камбитов, кмет на община Благоевград, по случай Деня на Европа: Уважаеми съграждани, Поздравявам Ви по повод Деня на Европа! 9-и май символизира стремежа към единство, мир и просперитет в Европа. Европейското единение е постигнато с време, взаимни отстъпки и истинска солидарност. Убеден съм, че пред нас няма пречки да продължаваме да градим- заедно и убедено! Нека бъдем по-смели, по-солидарни, по-единни! Д-р Атанас Камбитов,  Кмет на община Благоевград АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " Поздравителен адрес от кмета на Благоевград по случай Деня на Европа"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%b8%d0%b7%d0%bb%d0%be%d0%b6%d0%b1%d0%b0-%d0%b7%d0%b0-%d1%81%d0%bf%d0%b0%d1%81%d0%b5%d0%bd%d0%b8%d1%82%d0%b5-%d0%b5%d0%b2%d1%80%d0%b5%d0%b8/", "text": "Документна изложба “Страната на спасените евреи” беше открита в столичния Съюз на архитектите на 8 май. Експозицията съдържа секретни доклади, писма, телеграми на германските дипломати в София през Втората световна война, както и на представителите на Гестапо и висшия германски държавен апарат.  Документи на Адолф Хитлер, Адолф Айхман, Ернст Калтенбрунер, Анджело Ронкали, Адолф Бекерле и Йоахим фон Рибентроп представят ролята на българските държавни власти в спасението на евреите през Втората Световна война. Изложбата представя данни за хиляди транзитни визи за евреи от Словакия, Унгария, Румъния и бивша Югославия, които с българска помощ успяват да емигрират в Палестина. Телеграми и преписки за българските кораби “Милка”, “Марица”, “Беласица” и “Рудничар” свидетелстват за хиляди еврейски бежанци, получили шанс за емиграция и отпътували от Констанца, Мангалия и Варна до Истанбул или Хайфа.  Експозицията подчертава и ролята на Цар Борис в спасението на евреите, както и дипломатическите ходове, свързани с този акт. Документите са открити в Бундесархив – Берлин, Германския политически архив на Външно министерство – Берлин, Архива на Ватикана, Военноморски музей – Варна, Централния военен архив – Велико Търново и др. Изложбата “Страната на спасените евреи” е част от Културната програма за Българско председателство на Съвета на Европейския съюз, на НФ “Култура”.", "date": "2018.05.08", "title": " Откриха изложба  за спасените евреи\t\t\t"}
{"url": "https://trud.bg/%d0%b5%d0%ba%d0%b8%d0%bf-%d0%bd%d0%b0-%d1%81%d0%bf%d0%b5%d1%88%d0%bd%d0%b0%d1%82%d0%b0-%d0%bf%d0%be%d0%bc%d0%be%d1%89-%d0%be%d1%82-%d0%ba%d1%83%d0%b1%d1%80%d0%b0%d1%82-%d0%b5-%d0%b1%d0%b8%d0%bb-%d0%b7/", "text": "Отново агресия срещу медици. Екип на Спешната помощ от Кубрат е бил заплашен с пистолет при сигнал на домашен адрес. Поредният неприятен инцидент за екип на ЦСМП от област Разград се случва на празничния 6 май, Гергьовден. Дежурният екип в центъра в Кубрат получава сигнал за човек в нужда в близкия град Завет и тръгва моментално. На място обаче ги посреща агресия, информира  Фелдшер Мурвен Шабан е дежурен на Гергьовден, когато при посещение на адрес в Завет, по сигнал за жена с болки в корема, домакинът го посреща с пистолет, докато медикът обслужва пациентката. Благодарение на дългогодишния си опит, фелдшерът успява да окаже медицинска помощ и на жената, и да се измъкне от заплахата. Директорът на Центъра за спешна медицинска помощ в Разград д-р Николай Йоцов казва, че не е имало провокация от страна на неговите служители. Екипът ни не откри агресора, от полицията заявиха, че той е с богато криминално досие. „По думите му, неговата агресия е провокирана от това, че в лицето на този фелдшер той е познал посетител на медицински екип от преди години, когато е имало смъртен случай в семейството”, обясни Илиана Георгиева – говорител ОДМВР – Разград. Пистолетът е иззет, а мъжът – задържан. Образувано е досъдебно производство за хулиганство. Средногодишно случаите на проявена агресия срещу служители на Спешната помощ в Разградско са поне 3. Медиците продължават да настояват да бъдат взети мерки за тяхната защита на работното място. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " Екип на Спешната помощ от Кубрат е бил заплашен с пистолет"}
{"url": "https://trud.bg/%d0%bd%d0%b0%d0%b4-10-%d0%be%d1%82-%d0%be%d1%84%d0%b8%d1%81%d0%b8%d1%82%d0%b5-%d0%b2-%d1%81%d0%be%d1%84%d0%b8%d1%8f-%d1%81%d0%b0-%d0%bd%d0%b5%d0%b7%d0%b0%d0%b5%d1%82%d0%b8/", "text": "Незаетите офис площи клас А и Б в София са около 190 хил. кв.м., което е малко над 10% от всичките 1,88 млн. кв.м. столични офис площи. Това показват данни за офис площите в София на консултантската компания MBL за първото тримесечие на 2018 г. Площите в строеж през тримесечието са се увеличили с 40 хил. кв.м. до общо 372 хил. кв.м. От тях близо 200 хил. кв.м. е планирано да бъдат завършени до края на тази година. Планиран е строежът на още над 200 хил. кв.м. офис площи, но за тях все още няма разрешение.  Търсенето през 2018 г. запазва инерцията от изминалата година – сделките за офис площи са за малко над 33 хил. кв.м., като половината от тях са подписани със сгради в процес на строителство. Това са основно големи сделки за клас А площи от над 1500-2000 кв.м., тъй като съществуващите сгради рядко могат да отговорят на подобно търсене, коментира Николай Неов, директор „Офис площи” в MBL. Най-активни остават наемателите от IT и аутсорсинг секторите, както и центровете за споделени услуги, със сключени сделки за над 23 хил. кв.м. 72% от общия обем на сделките е съсредоточен в сгради в районите на бул. Цариградско шосе, Лозенец/Хладилника, Бизнес Парк София и централните части на столицата. Средните наеми останаха без значителна промяна – при клас А офертните нива, с някои изключения, варират между 12 и 14 евро на кв.м, а при клас Б – между 7 и 10 евро на кв.м. Тенденцията е в краткосрочен план наемните нива да останат стабилни, с оглед на увеличаващите се обеми на новото строителство. На база на текущи преговори за сделки с офис сгради, доходността на инвестицията в клас А офис площи се задържа на около 8%.", "date": "2018.05.08", "title": " Над 10% от офисите в София са незаети"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d1%88%d0%be%d1%84%d1%8c%d0%be%d1%80-%d1%81-332-%d0%bf%d1%80%d0%be%d0%bc%d0%b8%d0%bb%d0%b0/", "text": "Сливенец бе заловен от полицията да шофира автомобила си с 3,32 промила алкохол, съобщиха от ОД на МВР. 47-годишният водач на лек автомобил “Рено” е бил спрян около 20 ч. на 7 май, на бул.”Цар Симеон”. Проверката е била рутинна, без предварителни данни за предишни нарушения на шофьора. Служителите на реда били силно изненадани от рекордните показания при полевия тест. Мъжът обяснил, че е пил ракия и бира. Предстои да му бъде взета кръвна проба за съдържание на алкохол. Задържан е за 24 часа. Срещу него е образувано бързо производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " Задържаха шофьор с 3,32 промила"}
{"url": "https://trud.bg/%d0%bd%d0%be-%d0%b2%d1%81%d0%b8%d1%87%d0%ba%d0%be-%d0%b5-%d1%82%d0%be%d1%87%d0%bd%d0%be/", "text": "Най-много от всичко обичаме празниците. Слагаме новите си дрехи, излизаме на площада, вият се хора, димят скарите, големците държат важни речи, от които те обзема гордост. Ние обичаме и армията си, дали като реалност, дали като фикция. Радиото и телевизиите са извадили старите сценарии и бълват помпозни репортажи за „грандиозния парад“ по случай Деня на армията, изпълнени с патриотичен патос. Но ние на празник не можем да не се скараме. Този път поводът бяха „изтребителите“, които Министерството на отбраната отпусна на ЦСКА за празника им. После се оказа, че са вертолети и сами си ги плащат, но така или иначе скандалът завладя медиите. Даже министърът на отбраната бе принуден да обещае и на „Левски“ военна техника. Междувременно тръгнаха слухове , че сме заели от Гърция военна техника за парада. Грозна, отвратителна картина… Но всичко е точно, защото… Защото в парада участваше и военна част от близката до сърцата ни Македония. Живи войници, а не техника. Маршируваха малко различно от нас, но тяхното присъствие ни изпълни с огромни надежди, че вече няма нищо да ни разделя. Новинарите не обърнаха подобаващо внимание на този факт. Коментираха с кухи фрази, но не се чу какво точно означава това, как е постигнато, как ще се тълкува. Защото след като македонската църква се обърна към нашата като към своя майка, сега дойде ред на армията. Още повече, че по същото време в Македония бе българският президент Румен Радев. Това надхвърля мечтите на толкова поколения от двете страни на границата. Къде е истината? Известно е, че в Света гора, където се намира и българският манастир „Свети Георги Зограф“, през цялата 1100-годишна история не са допускани същества от женски пол. Има някои слухове и легенди, че единствено руската императрица Екатерина е проникнала на свещената територия, преоблечена като мъж. И ето, че нашата скромна столична кметица Йорданка Фандъкова постигна нещо историческо, за което никой не се е сетил досега. Като не може да влезе в манастира, тогава манастирът дойде при нея. И ето, че наетият от нея и придружителите й кораб акостира близо до брега на Атон, а игуменът и другите български монаси от „Зограф“ донасят на борда най-скъпите икони и реликви, за да бъдат видени от набожната кметица. Религиозен подвиг ли е това, както бе представено, или грандоманска суета? Защо никой не си зададе този въпрос? Но всичко е точно, защото… Защото на Гергьовден министър-председателят Бойко Борисов бе в самия светогорски манастир „Свети Георги Зограф“, за да вземе участие в празничните церемонии. Бил съм многократно в нашия манастир, включително и на неговия празник, и имам представа как протича едно официално посещение. Убеден съм, че премиерът ще има достатъчно време за разговори с монасите за проблемите на „Зограф“, а вероятно и на Хилендарския манастир, който макар и да е сръбски, в него се намира килията на Паисий, където той е писал своята „История…“. Като имаме предвид и строителната стихия на премиера, очаквам да се родят големи планове. Бих го посъветвал само да не се увлича в обещанията, защото монасите са ги чували не веднъж, а после остават сами. По едно време дори бяха им ограбили оригинала на „История Славянобългарска“. Казвам го в скоби. Като изключим тези значими и празнични събития, новинарските емисии бяха плътно запълнени с дребнотемие, което е скучно дори да се изброява. Сагата Деси Банова и Росен Плевнелиев, която върви към сватбен финал; душевното разстройство на двама лидери на БСП, което злепоставя техните адвокати или пиарите им; въображаемият партиен проект на президента, което повече радва неговите противници, а не партията, която го издигна; двойният стандарт в храните, което даде повод на търсещата изява градска десница да се обяви в защита на чуждите фирми; пропадането ни още по-надолу в световната класация за свобода на словото (някъде между последните африкански диктатури и людоедите), което даде повод на Явор Дачков да пледира, че у нас свободата на словото е на по-високо равнище, отколкото в западните медии. Побоища в СДС. Няма обаче смисъл да я зачекваме тази тема. И тъй, затъпяваща скука… Но всичко е точно, защото… Защото се случиха знакови събития, които бяха подценени или въобще не им се обърна внимание.  Лидерът на „Воля“ се обяви против членството ни в НАТО и ще предизвика референдум по въпроса. Очевидно този изненадващ ход е насочен към евроизборите догодина. Знае се, че г-н Марешки си пада по популизма. И затова новината бе подмината небрежно. Но поставянето на този въпрос става за пръв път откакто България е член на НАТО. Веднъж поставен обаче, той със сигурност ще влезе в дневния ни ред. И дали всичко ще е точно?   Президентът Румен Радев каза по време на посещението на австрийския му колега, че България ще е в авангарда на общата европейска политика по отношение на Русия. И това ще стане чрез неговото посещение в Москва, както и това на френския президент Макрон, а също и визитата на Путин във Виена. Да, и трите страни имат специфични позиции по отношение на Русия, макар да не са единствени. Но за пръв път се говори за някаква нова европейска политика към Русия. Кога и къде е била формулирана тази политика? Ако това се случи, можем да очакваме сериозен пробив с геополитическо значение в триъгълника САЩ-Европа-Русия. Никой не направи такъв прочит на президентските думи.", "date": "2018.05.08", "title": " Но всичко е точно…\t\t\t"}
{"url": "https://trud.bg/%d0%b4%d0%be%d1%86-%d0%bb%d1%8e%d0%b1%d0%be%d0%bc%d0%b8%d1%80-%d0%ba%d0%b8%d1%80%d0%be%d0%b2-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb-%d0%bd%d0%b0-%d1%81%d0%b4%d1%80%d1%83/", "text": "– Картата е нещо, което отразява в различно ниво на абстракция някаква реалност. Тя не е инструмент за решаване на съществуващ проблем, а снимка. Отразяването на реалност-та се опира на определени критерии. После хората, които анализират състоянието, правят своите изводи и дават предложения за решение. Т.е. изработването на картата е част от процес, който трябва да осигури данни за анализ. Тя може да демонстрира недостиг или излишък, съобразно критериите, но не решава проблемите, които са довели до отразеното в нея състояние (например правила на работа, специализация, финансиране и разходване на средствата, огромния брой здравнонеосигурени лица, доста напредналата средна възраст на медицинското съсловие като цяло и др.). Това би трябвало да го свършат анализаторите – здравни политици, представители на различни институции, които имат отношение към системата на здравеопазването, включително и различните съсловни организации. Но от всички изброени, единствено съсловните организации донякъде демонстрират сериозна загриженост и предлагат някои решения. Като цяло липсва общ поглед върху системата, сериозен анализ, да не говорим за синтез, т.е. генериране на идеи. Вероятно причините за това, колкото и абсурдно да звучи, са недостатъчно познания и нежелание за промяна, въпреки че се твърди обратното. – Картата демонстрира данни, но проблемът е, че никъде няма указано основанието за избор на критериите, които определят нещо като достатъчно или недостатъчно, било то брой лекари, брой дейности, болнични легла и т.н. Защо например някой реши, че трябва да има един ОПЛ на 1500 човека? Защото е така в други страни? Не, не е. Броят е различен в различните държави. Може би, защото някой е решил, че при нашите условия на работа и финансиране чрез грижата за такъв брой пациенти се осигурява достатъчно за издържането на една добре организирана (като база и работещи специалисти) практика? И това не е така. Ако хипотетично приемем за правилно, че е необходим 1 ОПЛ на 1500 човека, то в момента нещата са такива: 6 000  803 лица с непрекъснати здравноосигурителни права (според НРД 2018), разделени на 4300 ОПЛ =1395 човека. Т.е. има излишък от ОПЛ. Ако разделим обаче 7 100 000 човека на 4 300 ОПЛ=1651, е налице малък недостиг на ОПЛ – 433. Друг е въпросът, че разпределението на ОПЛ по райони е такова, че някъде има голям недостиг, а другаде броят е по-голям. Здравната карта не дава отговор на важните въпроси: защо и как се е стигнало до тук и какво трябва да се направи, за да се промени това състояние към по-добро. И няма как да го даде, защото е отражение, снимка на реалността, която пропуска детайлите. Тъй като с достъпа до лекар много се спекулира, заявявам, че България е една, да не кажа единствената, европейска държава, в която в един и същи ден, когато по някаква причина човек е решил да потърси помощ, може да посети своя семеен лекар, да бъдат назначени и извършени, ако е необходимо, съответните изследвания и консултации, както и да бъде приет за болнично лечение. Коментарът е излишен. Ако някой си представя добрия достъп като наличие на лекар и медицинска сестра във всеки дом или всяко населено място, независимо от боря население, то това е абсолютно грешно. Няма държава в света, която да си позволи този лукс. Има райони, които наистина не са атрактивни. Трудно достъпни са, с малък брой население, липса на детска градина и училище, лоши битови и работни условия, никаква подкрепа към лекаря, който все пак реши да отиде там. За младите хора е ясно, че това няма как да бъде цел; за по-възрастните колеги – също; за най-възрастните е възможност за край на живота в непрестанна работа. Това ли е целта, може ли да се промени ситуацията? Да, ако политиците и общините се постараят. Средствата, които в момента се изплащат като добавка на лекарите за „неблагоприятни“ условия, са абсолютно недостатъчни. Да не говорим, че те не трябва да излизат от бюджета на НЗОК, а от този на съответните общини или държавния бюджет. Последното е мое лично мнение. – По дефиниция ОПЛ е на първа линия и е естествено, ако някъде има поне един лекар, то това да е ОПЛ, тъй като би трябвало да се справи с поне 80% от здравните проблеми на хората, което е във възможностите само на общата медицина. Въпросът е какво правят съответните институции за тези хора, които осигуряват, или биха осигурили този единствен достъп до системата. Семейният лекар не може да каже на пациента „Това не е моето поле на действие“, а трябва да го разпита, изслуша, прегледа и т.н. за да постави диагноза и предпише лечение (решава проблема веднага), а ако прецени, че това изисква друго ниво на компетентност, да го насочи, където е необходимо, не по задължение на някаква наредба, не по желание на „клиента“, защото лекарският кабинет не е магазин, а въз основа на професионалната си преценка. При нас пациентите идват с всичките 19  999 възможни диагнози, отразени в международната класификация на болестите, но очакват да си тръгнат с една и то правилната. Ако се наложи консултация, ние изпращаме пациента при колега консултант, но вече с 1 или 2 възможни диагнози за уточняване. Т.е. нашите пациенти са неселектирани по отношение на диагнозите – може да е всичко, докато след нас по системата те са селектирани – може да е едно от 2 или 3. Лесно е да се опише, но не е лесно да се прави. В един момент влиза човек с бъбречна криза, в следващия е детенце с някакъв проблем и разтревожен родител, след това диспансерно наблюдаван с няколко сериозни заболявания и т.н. Това аз наричам „ефект на дистанционното“, т.е. трябва бързо да превключваш и да организираш подхода и мисленето си в твърде различни посоки и за кратко време, за да си ефективен. Резултатът е постоянно ниво на стрес, синдром на изпепеляването, инфаркти и др., които ни сполетяват, защото, ако си истински лечител, влагаш и много емоция в това, което вършиш. Това положение може да се подобри, но се изисква желание и готовност за промяна. – Това са част от решенията. Изключително дразнещо е, когато говоренето от страна на здравното министерство, НЗОК и др. не съответства на действията им и на фактите. Само един пример от последните дни: след като преобладаващата част от колегите бяха вече подали необходимите документи за подписване на НРД 2018, отново трябваше да ходят до РЗОК, защото някой сменил името на една декларация от № 9 на № 9а, тъй като най отдолу е дописано, че освен собственоръчен подпис, трябва и електронен. И по тази причина хиляди ОПЛ трябва да зарежат работа, за да носят на ръка документа. Нежеланието да се редуцира хартиената тегоба се прикрива с много думи за очакваната повсеместна електронизация. Но докато я чакаме, има какво да се направи. Например при подаване на документи за подписване на НРД от колеги, които вече са имали такъв, да не се изискват n-броя декларации и др., а само едно заявление, в което да е отразено, че ОПЛ желае да сключи договор и че няма промяна в обстоятелствата в практиката му, подписано с електронния подпис и изпратено на електронната поща на РЗОК. Друго: въпреки нашите възражения, протече масово писане на нови рецептурни книжки, наново закупени от пациентите, чакане на опашки пред кабинетите ни, защото на някого така му харесва да се прави, без да зачита интереса на пациента и лекарите, хабенето на нерви, лични средства и т.н., при условие, че дори и сега рецептурната книжка в този й вариант и с толкова писане е излишна. Дали сме предложения. Мога да изброявам още. Писарската работа е проблем, защото отнема от времето за преглед и натоварва и психически. Може да се намери баланс, но изисква доста средства, които никой не желае да ни отпусне. – Не зная какво точно предлагат, но това вероятно ще е обслужване, съобразно съществуващите правила по типа на дежурните кабинети, на които заплащаме. Какво точно очакват да спечелят е въпрос, който трябва да се постави на ръководството. Предвидените за тази година средства в бюджета за този вид дейност са по 11 стотинки на човек месечно, или по 1,32 лв. на човек за една година. Как ви се струва това като стойност на абонамент за денонощен достъп до медицинска услуга? – Тази промяна е част от прехода към електронизация. Касае рецептите за получаване на лекарства с намаление. До момента имаме два сигнала за проблем на колеги в това отношение, но по-скоро това е изключение. Но трябва да се направи така, че в съответното село или махала да има стабилен интернет или друго, което важи и за други малки населени места, които може и да нямат този проблем – вместо ОПЛ да обикаля, като се опитва да носи кабинета на гърба си, общината да осигури редовен безплатен транспорт 1-2 пъти седмично на пациентите до центъра на практиката на ОПЛ, или пък да оборудват съответни помещения в тези населени места – като се започне от стандартното обзавеждане и се стигне до компютъра, принтера и сигурен интернет, разбира се, платени от общината. – Трябва да се разбере, че с недостатъчните средства, които се набират чрез здравното осигуряване, недостатъчното ниво на осигуряване на възрастните хора, деца и др. от държавата и с липсата на решение на проблема със здравнонеосигурените, няма как всичко да е безплатно от най-ежедневното до последните технологии. Зная, че звучи неприятно, но това е реалността. Освен това, подходът „изгоря ми къщата… вече ще си правя застраховка „Пожар“ не е правилен. Това със „задната дата“ също не е редно. Когато правиш промяна, трябва да предупредиш или разпоредиш да се изпълнява навреме. Но кой го е грижа за тези неща освен нас и пациентите ни? – Многократно сме коментирали, че статистиката, с изключение на броя умирания, е в различна степен изкривена по отношение на причините. Фактът, че за едни заболявания има реимбурсация на медикаменти, а за други няма, липсата на клинична пътека за заболявания, които изискват болнично лечение също оказва влияние. Не се отчитат много и то важни фактори извън нашата дейност и медикаментите: условия (стандарт) и начин на живот. Пример: здравословно хранене, топла зима и всичко необходимо срещу 200 лв. пенсия или 510 лв. заплата, създаване на здравна култура и какво ли не още… дали е здравословно? Да, може и да предписваме терапия, но когато тя не се приема редовно поради невъзможност да се купува постоянно, ние ли сме виновни? Ние вече сме не просто застаряваща, а стара нация, от което следва, че ще има повече, по-тежки здравни проблеми и нежелан изход, и въпреки всичките ни усилия статистиката няма да е радваща. Навлизаме в теми, които макар и да са много сериозен по въздействието си фактор, са малко по-встрани от чистата медицина, но пък постоянно присъстват в ежедневните срещи на ОПЛ с пациентите. От друга страна, никой не си дава труда да анализира резултатите от профилактиката и лечението на много социално значими заболявания или пък се интерпретират по един безумен начин. Например, увеличили се раковите заболявания Х и това е белег, че нещата не се правят както трябва. Но не е точно така, те не са се увеличили, съществували са и преди, но са установени по-рано в резултат на профилактиката и повишените диагностични възможности, което е плюс, защото дава надежда за по-добър изход. За съжаление в част от случаите изходът е лош, въпреки всичко направено. Това не означава, че лекарите не си вършат работата. По отношение на някои хронични, социално значими заболявания като артериална хипертония и диабет, националното сдружение на ОПЛ реализира национално представителен проект за установяване контрола върху тях. Резултатите са много добри, което е резултат от ежедневната ни тиха и незабележима работа. – Ние не правим прогнози, ние даваме правилните съвети и решения, което е истински важно и работещо, защото може да промени всяка прогноза. Но ще дам една препоръка към хората: насочете оплакванията си и търсете отговорност от тези, които определят правилата и не се вслушват в съветите ни, а не към медицинското съсловие. Ние правим каквото можем, често дори ходим по ръба, често влизаме в конфликти и не само с вас, но причината не е в нас, а в условията, в които сме принудени да работим.   Доц. Любомир Киров завършва медицина в МУ-Пловдив през 1990 г. Има специалности по Вътрешни болести и Обща медицина. Преминал е всички обучения по абдоминална, специална и интервенционална ехография. Преподава медицина в Медицински факултет  на СУ “Св. Климент Охридски” От 2003 г. до сега е председател на Националното сдружение на общопрактикуващите лекари в България. Член е на УС на БЛС. Секретар е на Международния борд за акредитация и организация на Продължаващо медицинско обучение, Франция.", "date": "2018.05.08", "title": " Доц. Любомир Киров, председател на сдружението на общопрактикуващите лекари, пред „Труд“: Българската нация вече не е застаряваща, а стара"}
{"url": "https://trud.bg/%d0%ba%d0%b0%d1%80%d1%82%d0%b0-%d0%bd%d0%b0-%d0%b1%d0%b5%d0%b7%d1%80%d0%b0%d0%b1%d0%be%d1%82%d0%b8%d1%86%d0%b0%d1%82%d0%b0-%d0%bf%d0%be%d0%ba%d0%b0%d0%b7%d0%b2%d0%b0-%d0%b8-%d0%b8%d0%bd%d0%b2%d0%b5/", "text": "През 2017 г. трудовият пазар у нас продължи експанзията си. Наред с рекордния коефициент на заетост от 66,9% при 15-64 годишните на национално ниво, в страната вече няма области, в които заетостта е под 55%. Въпреки че огромната част от новите работни места са съсредоточени в Южна България (по 4 нови работни места на юг за всяко едно на север), подобрение има и в някои северни области. Подобрение е видно не само по линия на увеличаващата се заетост на национално и областно ниво, но и по линия на намаляващата безработица на ниво община. Според последните годишни данни на Агенция по заетостта (АЗ), в страната вече има 30 общини, в които коефициентът на безработица е под 5% (в тъмно синьо на картата), както и 80 общини, в които той е между 5% и 10% (в светло синьо). През 2013 г., в разгара на кризата на трудовите пазари, броят на тези общини е бил в пъти по-нисък – съответно 3 и 43. Компактни групи от общини с ниска безработица в Северна България се забелязват около Варна, както и в района на Троян, Габрово и Велико Търново, а на юг – около столицата, Пловдив и Пазарджик, Бургас, Стара Загора и Казанлък. Именно непрекъснатата „синя” линия от общини с ниска безработица по оста София-Пловдив-Стара Загора-Бургас показва къде е съсредоточена огромна част от икономическата активност в страната. Все повече граничещи с тези силни икономически центрове общини се включват в процеса на възстановяване и регистрират понижаване на безработицата. Спрямо 2016 г. безработицата се увеличава в едва 4 общини – Брезово (+6 процентни пункта), Бобов дол (+2,8 пр. п.), Лесичово (+0,8 пр. п.) и Трявна (+0,2 пр. п.). Въпреки цялостното подобрение, продължават да правят впечатление компактни клъстери от общини с високи нива на безработица (над 25%). Огромната част от Северозападна България продължава да свети в червено, а същото важи и за смесените райони, както и повечето крайдунавски общини. В повечето случаи общините с висока безработица са или прекалено отдалечени от водещите икономически центрове и традиционните потоци на ежедневна трудова миграция (обхващащи над 400 хиляди души), или се характеризират с ниско ниво на образование и квалификация на работната сила. Тази комбинация от неблагоприятни фактори не предполага скорошно решение на проблемите им, дори напротив – пренебрежимо слабият ефект на общия икономически растеж върху местните трудови пазари говори за трайна изолация от протичащите на национално ниво процеси. От данните на АЗ се вижда още, че: – Видин е единственият областен център, в който безработицата остава над 10% и през 2017 г. Безработица над 5% в Северна България се наблюдава във всички северозападни областни центрове, както и в Разград, Силистра и Търговище. – В Южна България областните центрове с безработица над 5% са само четири – Благоевград (6,2%), Сливен (9,6%), Кърджали (5,8%) и Смолян (6,3%). – Правят впечатление добрите резултати на много от курортните общини – през 2017 г. безработицата в Банско, Приморско и Несебър е под 5%, а в Поморие, Созопол, Разлог и Чепеларе – под 10%. – Сравнително ниски нива на безработица се наблюдават още в общините с големи предприятия като Панагюрище (7,3%), Етрополе (7,8%) и Сопот (2,6%). Сред безспорно положителните данни на АЗ продължават да се виждат и някои дълготрайно негативни тенденции. Първичният пазар в редица области на страната продължава да изпитва трудности в създаването на такъв брой работни места, който да доведе до по-бърз и осезаем спад на безработицата. В допълнение, данните на АЗ за профила на безработните лица през 2017 г. показва, че: – 54,6% от безработните лица са без квалификация, като този дял (достъпен единствено на областно ниво) е най-висок в Сливен (75,8%), Шумен (71,7%) и Пазарджик (66,6%) и най-нисък в столицата (23,4%), Габрово (28,2%) и Перник (40,2%); – С начално или никакво образование са 27,8% от всички безработни, като най-висок е делът в Сливен (52,7%), Шумен (44,2%) и Ямбол (43,8%), а най-нисък – в столицата (4,4%), Габрово (6,7%) и Смолян (11,3%); – Без работа от поне 1 година са 37% от регистрираните в бюрата по труда безработни, което е с 4,5 процентни пункта под нивото от 2016 г. Най-значителен спад на дългосрочно безработните се наблюдава в Габрово и Пловдив, като нивата през 2017 г. са вече съответно 17,3% и 28,3%. Има обаче и области, в които се наблюдава ръст на относителния дял на дългосрочно безработните лица, като той достига съответно 58% във Видин, 56% в Монтана и 48% в Силистра. На фона на тези показатели, оценките, че предлаганият в икономиката труд не отговаря на нуждите на работодателите, не изглеждат изненадващи. В отговор на този проблем през последните няколко месеца правителството предприе промени в посока облекчаване на наемането на чуждестранни работници – важна стъпка в подкрепа на продължаващата експанзия на трудовия пазар, която обаче трябва да бъде подкрепена и с по-решителни действия в други сфери: – С приближаване на средните за ЕС стойности на икономическата активност и заетостта, българският пазар на труда започва да изпитва все по-силно някои добре познати в другите европейски страни проблеми (като увеличаващия се недостиг на труд). Въпреки това и през 2018 г. държавата залага на мерки за субсидирана заетост, а не на преквалификацията и обучението на безработните, каквато е практиката в повечето европейски страни. В условията на рекордна заетост и недостиг на работна ръка този подход не помага особено, дори напротив – възпира качествената интеграция на работещите по тези мерки в реалния сектор. Последното е жизнено важна предпоставка за придобиването на практически ценени от бизнеса умения и изграждането на „квалификационен буфер” срещу бъдещи сътресения на трудовия пазар. – Все още липсва утвърден механизъм за определяне на нивото на минималната работна заплата. Процесът на договорки между синдикати, работодатели и правителство е изключително непрозрачен, но малкото проправила пътя си информация, не дава индикации, че регионалните различия са част от дебата. Последното е важно, защото нивото на минималната заплата касае най-вече бедните общини с ниска заетост и висока безработица. Покачване на нейното ниво по инерция, което се очертава и за догодина, може да убие и без това слабите тенденции към възстановяване. – Фрази като „учене през целия живот” и „дуално образование” продължават да са по-скоро лишени от смисъл фрази, а не практика. Включването на повече хора в учене през целия живот е важна предпоставка за запазването на конкурентоспособността на икономиката ни, а дуалното образование е един от малкото инструменти за задържане в училище на някои от най-рисковите групи учащи се. Моментът е подходящ акцентът да бъде поставен именно там.", "date": "2018.05.08", "title": " Карта на безработицата показва и инвестициите\t\t\t"}
{"url": "https://trud.bg/%d0%b7%d0%b0-%d0%bf%d1%8a%d1%80%d0%b2%d0%b8-%d0%bf%d1%8a%d1%82-%d0%bf%d0%be%d0%ba%d0%b0%d0%b7%d0%b2%d0%b0%d1%82-%d1%82%d0%b2%d0%be%d1%80%d0%b1%d0%b0%d1%82%d0%b0-%d0%b2%d0%b5%d1%87%d0%bd%d0%b8%d1%8f/", "text": "Юбилейна изложба за 130 години от рождението на Борис Георгиев, патрон на Градската художествена галерия във Варна, ще бъде открита на 9 май. Тя носи емблематичното название”Борис Георгиев от Варна – Художника на духа”.В експозицията ще бъдат включени 13 творби, подарени от дъщеря му Вирджиния Георгиев-Джакомети. В изложбата са включени и други картини от частни колекции. За първи път ще бъде показана рисунката, по която е създадена емблематичната за изкуството му творба „Вечният път”. Проявата ще бъде съпроводена с концерт на ансамбъла за източно пеене” Софийски псалти” АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " За първи път показват творбата “Вечният път” на Борис Георгиев"}
{"url": "https://trud.bg/%d1%83%d0%bd%d0%b3%d0%b0%d1%80%d1%81%d0%ba%d0%b8%d1%8f%d1%82-%d0%b0%d0%bb%d0%bf%d0%b8%d0%bd%d0%b8%d1%81%d1%82-%d0%b4%d0%b0%d0%b2%d0%b8%d0%b4-%d0%ba%d0%bb%d0%b5%d0%b9%d0%bd-%d0%bd%d1%8f%d0%bc%d0%b0/", "text": "Нямаме нова информация за Боян Петров, написа унгарският алпинист Давид Клейн във фейсбук. Той и колегите му Марио Себастиано и Валентино Виелмо, и тримата участници в експедицията “Калифа 2018 – Шиша Пангма”, се завърнаха в базовия лагер на височина 5600 м. Времето във високите части (над 7000 м) под хималайския връх в момента е бурно. Скоростта на вятъра достига до 80 км/ч, става ясно от поста му. Клейн обещава да съобщи веднага, щом научи нещо ново.", "date": "2018.05.08", "title": " Унгарският алпинист Давид Клейн: Нямаме нова информация за Боян Петров"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%81%d1%82%d0%b2%d0%be%d1%82%d0%be-%d0%bd%d0%b0%d0%b1%d0%b8%d1%80%d0%b0-%d0%b4%d0%b0%d1%80%d0%b5%d0%bd%d0%b8%d1%8f-%d0%b7%d0%b0-%d0%be%d1%80/", "text": "На 30 май 2018 г. президентът Румен Радев ще бъде домакин на традиционния абитуриентски бал за младежи в неравностойно положение, който е част от благотворителната инициатива „Подкрепи една мечта”. В рамките на инициативата младежите, израснали без родителски грижи, получават информация и напътствия за своята професионална реализация или обучение. През учебната 2017/2018 г. в инициативата са включени 124 младежи. За 54 от тях специалистите от Бюрата по труда търсят подходяща форма на заетост, а 26 са избрали да продължават своето образование във висше училище. 44 от младежите ще бъдат настанени в друг вид социална услуга заради висока степен на увреждане и трайно намалена работоспособност. По време на срещите си с психолозите младите хора споделят, че мечтаят за работа, дом и семейство. Следвайки тези очаквания, Администрацията на президента поставя сериозен акцент върху възможностите за професионалното обучение на младежите. Тази година, благодарение на постигнати партньорства с представители на професионални организации, предстои включването на младежи от инициативата в обучителни курсове по фризьорство, шивачество и автомонтьорство. „Да помогнем на млади хора, които мечтаят за дом и семейство, е добрина, с която можем да заздравим първичната рана от изоставянето им“, убеден е президентът Румен Радев. Държавният глава отправя благодарност към дарителите, които ще подкрепят финансово организацията на балната вечер на абитуриентите в неравностойно положение. Останалата част от средствата ще бъде разпределена като еднократна стипендия за младежите, които ще продължат образованието си във висше училище. Организациите, фирмите и гражданите, които имат желание да подпомогнат благотворителната инициатива „Подкрепи една мечта”, могат да го направят със средства по банковата сметка на Администрацията на президента: IBAN BG 45 BNBG 9661 3000 1909 01 BIC BNBGBGSD Банка БНБ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " Президентството набира дарения за организацията на абитуриентския бал на младежи, израснали в институции"}
{"url": "https://trud.bg/%d0%be%d1%82%d0%bb%d0%be%d0%b6%d0%b8%d1%85%d0%b0-%d0%bf%d1%80%d0%b8%d0%b5%d0%bc%d0%b0%d0%bd%d0%b5%d1%82%d0%be-%d0%bd%d0%b0-%d0%b4%d0%be%d0%ba%d0%bb%d0%b0%d0%b4%d0%b0-%d0%b7%d0%b0-%d0%bf%d1%80%d0%be/", "text": "Отложиха приемането на доклада на временната комисия за установяване на всички факти и обстоятелства във връзка с приватизацията и планираната продажба на дружествата на ЧЕЗ Груп в България. Причината за това решение бе, че по време на днешното заседание на комисията някои от членовете й възразиха срещу част от текстовете в доклада. Затова по един представител от всяка политическа сила, която е част от състава на комисията, ще сформира специална работна група, която прегледа текстовете на доклада и ще предложи нужната редакция. По време на заседанието Валентин Николов от ГЕРБ заяви, че в някои изводи и обобщения в доклада има политически уклони и предложи текстовете да бъдат редактирани, за да може докладът на комисията да бъде приет с консенсус. Затова той предложи днешното гласуване на целия доклад да бъде отложено. Николай Александров (“Обединени патриоти”), Делян Добрев (ГЕРБ) и Димитър Лазаров (ГЕРБ) също имаха забележки по част от текстовете в доклада. Александров единствено одобри препоръките, които са направени, както и посочените факти. Председателят на временната комисия Жельо Бойчев се съгласи, че докладът трябва да бъде приет с консенсус и затова реши да се сформира работна група, която ще се събере утре, а в четвъртък, когато изтича срокът на работата на комисията, текстовете от доклада ще бъдат окончателно гласувани. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " Отложиха приемането на доклада за продажбата на дружествата на ЧЕЗ Груп в България"}
{"url": "https://trud.bg/%d1%83%d0%b2%d0%b5%d0%bb%d0%b8%d1%87%d0%b0%d0%b2%d0%b0%d1%82-%d0%b5%d0%ba%d0%b8%d0%bf%d0%b8%d1%82%d0%b5-%d0%b7%d0%b0-%d1%80%d0%b5%d0%bc%d0%be%d0%bd%d1%82%d0%b8%d1%82%d0%b5-%d0%bd%d0%b0-%d0%ba%d0%b2/", "text": "Столичният кмет Йорданка Фандъкова обяви, че ще поиска повече екипи да ремонтират вътрешнокварталните улици в София. В момента работят 31 екипа в около 40 точки из цяла София. Тази година е бюджета на Столична община за текущи ремонти на квартални улички е 38 млн. лв. Фандъкова напомни, че за тези реконструкции е важна ролята на районните кметове – те посочват кварталните улици за изграждане и ремонт. Те контролират и качеството на реконструкциите на вътрешноквартални улици. Без техният подпис, след ремонта, фирмите не могат да получат от Столична община парите си за извършената от тях дейност. Заявените улици за тази година са много. По част от тях ще се правят цялостни ремонти, по част от тях ще се слагат малко по-трайни кръпки, каза още Фандъкова. По основните артерии кърпенето на дупки вече приключва. „Няма съществени неравности по основните булеварди. Повечето от тях бяха ремонтирани основно. Работим постоянно по всички основни точки и когато се наложи реагираме по най-бързия начин“, коментира столичният зам.-кмет Евгени Крусев. През този месец освен реконструкцията на ул. „Граф Игнатиев“, започват и други големи ремонти. „Това са изпълненията на обектите по инвестиционната програма на Столичната община. Ще започне работа по бул. „Тодор Каблешков“, правим и съответните разчети за бул. „Васил Левски“ и Източната тангента“, обясни още Крусев. Това лято ще се започне и с обновяването на малка част от зона 4 на града, която включва храм-паметника „Александър Невски“. Договорът предстои да бъде подписан до седмици, каза Крусев. Той и Фандъкова провериха реконструкцията на ул. Божана в район „Илинден“. Тази улица е ремонтирана заради лошото й състояние, и защото блоковете до нея са санирани. Чрез други инициативи са реновирани и района около улиците – плочници и зеленина около блоковете. На самата улица се слага нов асфалт, маркировка, нови по-широки тротоари и осветление. Предстои изграждане на детска площадка в района. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " Увеличават екипите за ремонтите на квартални улици в София\t\t\t"}
{"url": "https://trud.bg/%d0%b3%d0%b0%d0%bb%d1%8a%d0%bf-%d0%b8%d0%bd%d1%82%d0%b5%d1%80%d0%bd%d0%b5%d1%88%d1%8a%d0%bd%d1%8a%d0%bb-%d0%b1%d1%8a%d0%bb%d0%b3%d0%b0%d1%80%d0%b8%d1%82%d0%b5-%d1%81%d0%b0-%d0%bf/", "text": "Българите са подчертано проевропейски настроени и доверието в Европейския съюз се възстанови в обичайните си нива, след като през 2016 г. изглеждаше застрашено. Благосклонно настроените към тоталитарни идеологии у нас са решително малцинство, но дяловете им все пак не са за подценяване и могат да са основание и за тревога. Особено този на толерантно настроените към елементи от комунизма. Това са изводите от националнопредставително изследване на „Галъп интернешънъл“, независимо от външно финансиране, проведено между 13 и 22 април сред 817 души по метода „лице в лице“. Поводът е 9 май – дата, в която се чества ЕС. Днес, 8 май (за Русия – обикновено 9 май), в повечето европейски страни се отбелязва и годишнина от края на Втората световна война, която бе свързана с национален, но и с идеологически сблъсък. В последната година и половина доверието в обобщения образ на Европейския съюз възстанови позиции, след като през 2016 г. трайно беше достигнало по-ниски стойности. Така в първите месеци на 2018 г. около и над 60% от българите споделят доверие в ЕС, докато недоверието се движи около около 30%. Конкретните числа сега са 58% доверието, а 31% недоверието. През 2016 г. подействаха няколко причини за загуба на доверие, свързани с продължаващите ефекти на т.нар бежанска вълна, както и някои свързани кризи в устоите на ЕС. Такава например беше референдумът, с който Великобритания реши да напусне ЕС. Влияние вероятно оказва и по-общото противоборство между Запада и Русия, посочват от “Галъп”. Въпреки всичко обаче и през 2016 г. ЕС остана със силно положителен рейтинг, макар и не в познатата степен. А през 2017 г. доверието в ЕС укрепна – вероятно и във връзка с победата у нас на политически сили, считани за ориентирани в по-голяма степен към Запада. През 2017 г. пък в няколко ключови за Европа избори надделяха опциите „за“ Европа и това подобри картината на общественото мнение. Допълнително влияние оказва и европейското председателство, което допълнително насочва вниманието ни към европейските дела. Мнозинство от 72% изцяло отхвърля идеологии и практики, като нацизъм, фашизъм и подобни. 12% обаче се съгласяват с опцията, че някои неща са приемливи, а 3% ги намират за изцяло приемливи. Най-възрастните у нас, респ. последователи на БСП, изглеждат и най-дистанцирани от подобни идеологии и практики. Привържениците на националистически формации също декларират нетърпимост, но при тях се усеща и малко по-висок дял на съгласни, че има и приемливи елементи. По-различно стоят нещата, когато се пита за комунизъм, сталинизъм, болшевизъм и подобни. Една трета от българите смятат, че някои неща от тези идеологии и практики са приемливи, а други не. Все пак повече са тези, които изцяло ги отхвърлят – 44%. 6% пък изцяло ги приемат. Като цяло следва да се отбележи, че комунистическите елементи са в по-голяма степен възприемани в сравнение с нацистките. Например, мнозинство от над половината от привържениците на БСП, респ. по-възрастните хора у нас, приемат частично левите тоталитарни идеологии и практики. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " Българите не си дават Европейския съюз"}
{"url": "https://trud.bg/%d0%b2%d1%83%d1%86%d0%be%d0%b2-%d0%bf%d0%be%d0%b5-%d1%86%d0%b0%d1%80%d1%81%d0%ba%d0%be-%d1%81%d0%b5%d0%bb%d0%be/", "text": "Велислав Вуцов се завърна на работа. Синът на легендата на футбола ни Иван Вуцов е новият треньор на „Царско село“. Договорът му е до края на следващия сезон. Досегашният треньор Веселин Великов ще бъде селекционер в „Царско село“. Причината за рокадата се оказа загубата с 1:2 от „Локомотив“ (Сф). След нея „Царско село“ остана на трето място в класирането. Битката за промоция ще е жестока. Първият влиза директно, а вторият и третият играят баражи. На този етап „Ботев“ (Враца) е лидер с точка пред „Локо“ и „Царско село“. Дебютът на Вуцов ще е срещу последният в класирането „Нефтохимик“, който вече е изпаднал при аматьорите. Треньорът не е работил от преди четири години, когато води „Ботев“ (Пд). В кариерата си Вуцов е бил още в „Левски“, „Славия“, „Черно море“, „Марек“ и „Спартак“ (Вн).", "date": "2018.05.08", "title": " Вуцов пое „Царско село“"}
{"url": "https://trud.bg/%d0%bc%d0%b8%d0%bb%d0%b5%d0%bd%d0%b0-%d0%b4%d0%b0%d0%bc%d1%8f%d0%bd%d0%be%d0%b2%d0%b0-%d1%81-%d1%80%d0%b5%d1%81%d1%82%d1%80%d0%b8%d0%ba%d1%86%d0%b8%d0%b8-%d0%b8-%d0%be%d0%b3%d1%80%d0%b0%d0%bd%d0%b8/", "text": "Рестриктивните мерки, забраните и ограниченията не са моделът, по който да се реши въпросът с кадрите и пазара на труда. На този пазар предстоят да стъпят съвсем различни поколения, които имат други разбирания и изисквания. Пазарът не е просто глобален, той се променя светкавично. В него проблемът не е само в липсата на техници или инженери, говорим за изцяло нови професии. Това заяви в София председателят на Комисията по образованието и науката в Народното събрание Милена Дамянова по време на дискусията „Бизнес и висше образование” на Асоциацията на индустриалния капитал в България (АИКБ) и в. „Стандарт”.  На дискусията се дебатираха въпросите за промяна на финансирането на висшите училища, качеството на кадрите за бизнеса и начините за привличане и запазване на завършилите университети и училища у нас. Пред членовете на Асоциацията и представители на висшите училища Дамянова подчерта, че би искала дискусиите от този тип да чертаят стратегии за развитие за следващи десетилетия, а не да се занимаваме с план-прием, изкуствено задържане на кадри, учебни планове и дали бизнесът и образователната система си говорят, както и какво се случва с този или онзи закон. „Не казвам, че не е важно, напротив – от изключително значение е. Но това са въпроси на деня и изискват бързи отговори, а не продължителни дебати.”, каза Дамянова. По думите й 207 млн. студенти има в света по данни на  UNESCO. За 14 години броят им се е увеличил двойно.  Всички семейства по света вярват, че високата квалификация ще доведе до по-добри възможности за работа, по-високи доходи, по-добър стандарт на живот и лично щастие. Но и в света, и у нас, се наблюдават процеси, които показват, че образованието често е заключено само в рамките на придобитата диплома. „То не дава нужните умения и превръща професионалния и личен стандарт в неосъществена мечта. Бизнесът, който се развива в бързи и кратки срокове, иска отговори сега и веднага. Образованието, чийто хоризонт е от 12 за средното и поне 4-5 години за висшето образование, няма времевата възможност да отговори на това „сега и веднага”“, категоричен бе председателят на Образователната комисията в Народното събрание и допълни, че в повечето случаи има разбирането, че това не е нужно, защото образованието създава основа, която трябва да е трайна и да се надгражда. „Няма закон или институция, която да покаже работата на бизнеса и да убеди семействата на днешните ученици или студенти, че бизнесът в България не е вдигане на телефон, а дава перспектива, възнаграждения и статут. Това, което нормативната уредба и институциите могат да направят, е да гарантират и дадат възможности за връзката между вас и образователната система. Вие обаче трябва да покажете, че стругар не е просто човек с каска и мръсно облекло. И можете да го направите чрез образователната система”, обясни тя. Председателят на Комисията представи какво е направено до момента от страна на законодателя.  Новият закон за предучилищното и училищното образование изисква учениците да получават знания по модел и начин, който да им гарантира да бъдат успешни и да получат професионална реализация. „В основата на политиката на управляващото мнозинство е образованието и в частност развитието на професионалното“, каза Дамянова. Тя напомни, че по искане на депутатите от  Комисията по образованието и науката, Комисията по труда и социалната политика и на Комисията по икономическа политика и туризъм трите ресорни министерства  – на образованието, социалната политика и на икономиката разработват нормативни промени, които да позволят пълното въвеждане на дуалната форма на обучение. „Не можем да губим повече време в разговор къде да бъде регламентиран трудовият договор на учениците, обучавани чрез дуалната система, дали в Кодекса на труда или в специалния Закон за професионално образование и обучение, трябва ли да имат отпуска, или пък ваканцията им е достатъчна. Дуалното обучение е модел, който пряко влияе върху младежката безработица, намалява броя на отпадналите ученици и гарантира качествена работна ръка“, подчерта Дамянова. Предстои Комисията да разглежда промените в Закона за висшето образование, които ще внесе Министерството на образованието и науката. „Ще направя законодателно предложение за регламентиране на участието на реалния бизнес в процеса на обучение във висшите училища”, каза Дамянова. Тя заяви, че очаква МОН да внесе промени при акредитациите на университетите. „Това е тема, която е по-важна от тази за управлението на висшите училища, защото акредитацията дава външната оценка на качеството на образованието. Тук трябва да се подобрят процедурите за акредитация и да се повиши участието на работодателите и на признати международни експерти при оценяването, за да имаме достоверна картина“, посочи Милена Дамянова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " Милена Дамянова: С рестрикции и ограничения няма да се решат проблемите с кадрите и пазара на труда"}
{"url": "https://trud.bg/%d1%80%d0%b0%d0%b9%d0%ba%d0%be-%d0%ba%d0%be%d1%81%d1%82%d0%be%d0%b2-%d1%81%d0%be%d0%b1%d1%81%d1%82%d0%b2%d0%b5%d0%bd%d0%b8%d0%ba-%d0%bd%d0%b0-%d1%81%d1%8a%d0%b1%d0%be%d1%80%d0%b5%d0%bd%d0%b8%d1%8f/", "text": "„ТИР-ът се е засилил по нанадолнището и е карал с над 100 км/ч. Това ми казаха хора, които са го видели. На големия завой в селото е поднесъл и тогава е съборил цеха ми и част от съседната къща. Тя не е моя, аз живея със семейството ми по-надолу по същата улица”. Това разказа пред „Труд” Райко Костов, собственик на цеха за матраци в ловешкото село Златна Панега. , ТИР с пловдивска регистрация, натоварен с яйца, помете две постройки в селото, което се намира на пътя от магистрала „Хемус” при Ябланица за Плевен и Русе. Цехът се е срутил върху кабината и шофьорът е загинал на място. „Станало е към обед, след 11,30 ч, когато работниците си отиват по къщите да обядват, затова в цеха не е имало никой. Ако някой е останал, щял е и той да загине. Тялото на шофьора го извадиха преди малко. Жалко за човека, но е карал много, много бързо. Това е поредната катастрофа с ТИР на същия завой. Цехът ми е блъскан няколко пъти, преди 3 години удариха и къщата ми. Не стига, че поръчките ни са понамалели, имаме и други затруднения, а сега и това. Но поне всички сме живи и здрави”, добави Райко Костов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " Райко Костов, собственик на съборения цех за матраци в с. Златна Панега: ТИР-ът е карал с над 100 км/ч по нанадолнище"}
{"url": "https://trud.bg/%d0%b0%d0%b2%d1%82%d0%be%d0%b1%d1%83%d1%81-%d0%be%d1%82-%d0%b3%d1%80%d0%b0%d0%b4%d1%81%d0%ba%d0%b8%d1%8f-%d1%82%d1%80%d0%b0%d0%bd%d1%81%d0%bf%d0%be%d1%80%d1%82-%d1%81%d0%b5-%d0%bf%d0%be%d0%b4%d0%bf/", "text": "Автобус от градския транспорт се подпали днес в центъра на Рим, предизвиквайки паника и страх от тероризъм, предаде ДПА, като се позова на италианските власти. Автобусът номер 63 е избухнал в пламъци тази сутрин близо до фонтана Треви, заяви националната противопожарна служба. Според агенция АНСА пътниците и шофьорът са били благополучно евакуирани, но жена, която вървяла близо до автобуса, е получила леки наранявания и е била откарана в болница. Жена, която се намирала близо до мястото, каза, че чула силна експлозия и видяла голям облак дим и хора, които бягали и крещели. Компанията за градски транспорт на Рим заяви, че автобусът е бил на 15 години и е “напълно унищожен”. Причините за злополуката ще бъдат разследвани. Пожарът привлича вниманието към тежкото състояние на градския транспорт в Рим. Според синдикалисти около 30 процента от наброяващите 1900-2000 автобуса на компанията за градски транспорт, обявена в несъстоятелност миналата година, са негодни за пътуване, а средната възраст на нейния автопарк е 14 години, при положение че европейският стандарт е 7-8 години, отбелязва ДПА. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " Автобус от градския транспорт се подпали в Рим"}
{"url": "https://trud.bg/34-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d0%b5-%d1%81%d0%ba%d0%be%d1%87%d0%b8%d0%bb-%d0%be%d1%82-%d0%bf%d0%be%d1%81%d0%bb%d0%b5%d0%b4%d0%bd%d0%b8%d1%82%d0%b5-%d0%b5%d1%82/", "text": "34-годишен мъж се е самоубил, след като е скочил от последните етажи на блок в Пазарджик. От полицията потвърдиха за случая, но отказаха коментар, тъй като става въпрос за самоубийство. Мъжът, който е от областния град, е сложил край на живота си по неизвестни засега причини, като е скочил от междуетажната площадка на 7 или 8 етаж на блок в квартал „Младост“, информира “Фокус”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " 34-годишен мъж е скочил от последните етажи на блок в Пазарджик"}
{"url": "https://trud.bg/%d1%82%d1%80%d0%b8%d0%bc%d0%b0-%d0%bf%d0%be%d0%b1%d0%b5%d0%b4%d0%b8%d1%82%d0%b5%d0%bb%d0%b8-%d1%81-%d0%b5%d1%81%d0%b5-%d0%b5%d0%b2%d1%80%d0%be%d0%bf%d0%b0-%d1%81%d1%82%d1%80%d0%b0%d1%85%d0%be%d0%b2/", "text": "Трима победители, възпитаници на Първа езикова гимназия във Варна, която е завършил и евродепутатът Емил Радев, отиват по негова покана в Брюксел. Учениците Константин Праматаров, Яна Спасова и Павло Славов са отличниците в конкурса за есе по повод 9 май-Денят на Европа, като тази година темата беше “Европа-страхове и копнежи”. Авторите бяха удостоени с грамоти по време на церемония в Арт салона на радио”Варна”, където беше представена и изложбата”Ние и Европа”. Тя представлява фотоси на ученици от Първа Езикова гимназия от участието им в редица европейски проекти. Впечатляващи бяха живописните платна на единадесетокласничката Яна Ким. „Европа е в сърцето на тези прекрасни млади хора. Радвам се, че чрез подобни събития те показват своята съпричастност към ролята на страната ни в Обединена Европа. И нека не забравят България, където и да отидат по света. Пътувайте, вземете най-доброто от европейското образование, но го прилагайте у нас, каза Емил Радев в обръщението си към учениците. „Фотографиите показват нашите непрекъснати и увеличаващи се контакти в Европа. Много от нашите възпитаници избират да продължат обучението си извън родината. Качествата им са високо ценени от университетите по света, но за нас е важно те да се върнат обратно, за да продължат да градят нова България”, коментира директорът на гимназията Веселин Василев.Сред гостите на изложбата бе и почетният консул на Италия във Варна Антонио Таркуинио, който също поздрави учениците и техните учители по повод предстоящия празник на Европа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " Трима победители с есе “Европа-страхове и копнежи” отиват в Брюксел"}
{"url": "https://trud.bg/%d0%b8%d0%b7%d0%b7%d0%b5%d1%85%d0%b0-20-%d0%bc%d1%83%d0%b7%d0%b8%d0%ba%d0%b0%d0%bb%d0%bd%d0%b8-%d1%83%d1%80%d0%b5%d0%b4%d0%b1%d0%b8-%d0%b8-%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%bf/", "text": "Двадесет музикални уредби са били иззети от полицията по сигнали за силна музика и нарушаване на нощната тишина по време на Гергьовденските празници в Сливен, съобщиха от ОД на МВР. Повечето от уредбите, 17, са били на собственици в кв.”Надежда”, а останалите – в кв.”Комлука”. Петима мъже са били задържани за неизпълнение на полицейско разпореждане. На други 26 лица са съставени протоколи за предупреждение. На 7 май е проведена операция по опазване на обществения ред и пътната безопасност в санаториалния комплекс “Сливенски минерални бани”. Множество граждани с каруци са се събрали в комплекса, за да отбележат Гергьовден. Пътната полиция е осигурила безопасното им преминаване по главния път от Сливен към минералните бани, за да не бъдат допуснати пътни инциденти. В операциите от 5 до 7 май са участвали служители от РУ на МВР в Сливен и на Зоналното жандармерийско управление в Бургас. Извършени са проверки на 156 лица, 89 превозни средства, на питейни заведения, пазари и други обекти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " Иззеха 20 музикални уредби и задържаха петима по време на празниците"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%b4-%d1%80-%d0%b0%d1%82%d0%b0%d0%bd%d0%b0%d1%81-%d0%ba%d0%b0%d0%bc%d0%b1%d0%b8%d1%82%d0%be%d0%b2-%d0%bf%d1%80%d0%b0%d0%b2%d0%b8-%d0%bf%d1%8a%d1%80%d0%b2%d0%b0-2/", "text": "Кметът на община Благоевград д-р Атанас Камбитов ще постави начало на дейностите по обновяване и модернизиране на сградата на общинска администрация Благоевград в изпълнение на проект „Въвеждане на мерки за енергийна ефективност в общински административни сгради“.  Церемонията „Първа копка“ ще се състои на 9 май от 12:00 часа пред сградата на Община Благоевград.  Въвеждането на мерките за енергийна ефективност ще подобрят експлоатационните характеристики за удължаване на жизнения цикъл на сградата на общинска администрация – Благоевград. С реализация на проектните дейности ще се постигне повишаване на енергийната ефективност и редуциране на енергопотреблението в административната сграда на Община Благоевград. Ще бъдат осигурени и по-добри условия на работа на служителите, енергийно – ефективна работна среда и осигуряване на достъп за хора в неравностойно положение  Проектът се финансира по Оперативна програма „Региони в растеж 2014- 2020“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " Кметът д-р Атанас Камбитов прави първа копка за обновяване на сградата на общинска администрация в Благоевград"}
{"url": "https://trud.bg/%d0%bc%d0%be%d1%82%d0%be%d1%86%d0%b8%d0%ba%d0%bb%d0%b5%d1%82%d0%b8%d1%81%d1%82-%d0%b1%d0%b5%d0%b3%d0%bb%d0%b5%d1%86-%d1%81%d0%b5-%d0%b1%d0%bb%d1%8a%d1%81%d0%bd%d0%b0-%d0%b2-%d0%bf%d0%b0%d1%82%d1%80/", "text": "С удар в патрулен автомобил завършил опитът на 34-годишен мотоциклетист от Сливен да избяга от рутинна полицейска проверка. Инцидентът станал около 21,20 ч. на 6 май., на бул. “Стефан Караджа” в кв.”Даме Груев”. Водачът на мотоциклет “Ямаха” не спрял на подадения му сигнал със стоп-палка. Рязко увеличил скоростта. Блъснал патрулката. Наложило се да го гонят из квартала, където го и задържали. Няма данни беглецът да е употребил алкохол или да управлява без книжка. За неподчинението обаче е задържан за едно денонощие в полицейския арест. Води се досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " Мотоциклетист-беглец се блъсна в патрулка"}
{"url": "https://trud.bg/%d0%bf%d0%be%d1%81%d1%82%d0%be%d1%8f%d0%bd%d0%b5%d0%bd-%d0%b0%d1%80%d0%b5%d1%81%d1%82-%d0%b7%d0%b0-%d0%ba%d0%bc%d0%b5%d1%82%d0%b0-%d0%bd%d0%b0-%d1%81-%d1%82%d1%8a%d0%b6%d0%b0/", "text": "Апелативният спецсъд остави постоянно в ареста кмета на с. Тъжа Цвятко Балабуров, който е обвинен като лидер на престъпна група, набирала жени за проституция в „Бар 10“ в София. Магистратите пуснаха под домашен арест Стефан Стефанов и определиха парична гаранция от 1500 лв. за Милена Георгиева и Анита Георгиева, както и 2000 лв. гаранция за Димо Кроснаров и Валентин Майоров. Всички те са обвинени за участие в схемата за набиране на проститутки. Освен кмета на Тъжа в ареста остава и Валери Филипов, а решението на магистратите е окончателно и не може да бъде обжалвано. По-рано пред апелативния спецсъд прокуратурата поиска постоянен арест за всички задържани, като се позова на свидетелски показания, сред които и разказите на няколко жени, принуждавани да проституират. Освен това по делото са събрани и доказателства със СРС-та. „От групата, с която съм тук, наистина не познавам никого. Видях ги за първи път по време на ареста“, разказа пред съда Балабуров. Той обясни, че е държал заведението, в което са предлагани различни сексуални услуги, но го продал преди години. „Не знам как успяха да ме свържат с тези хора. Ако сега се телепортирате, ще се хванете за главата като видите какво е описано в протокола като офис. То е една барака“, обясни кметът на Тъжа. Адвокатите му посочиха, че майката на кмета е в тежко здравословно състояние и поискаха по-лека мярка, за да може да се грижи за нея. „Вярно е, че майка ми е много болна. Не искам да се крия зад гърба на възрастната жена. Ако стане най-лошото, такъв е животът“, коментира Цвятко Балабуров и заключи, че е невинен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " Постоянен арест за кмета на с. Тъжа"}
{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%be%d1%82%d0%ba%d1%80%d0%b8%d0%b2%d0%b0-%d0%b2%d0%be%d0%b5%d0%bd%d0%b5%d0%bd/", "text": "Дни след годишнината от Априлското въстание, на 9 май от 19.00 ч., заместник министър-председателят, министър на отбраната и лидер на ВМРО – Българско национално движение Красимир Каракачанов тържествено ще открие мемориалния комплекс в с. Драговищица, общ. Костинброд. Мемориалът е посветен на загиналите във войните за национално освобождение и обединение на България. От 18.00 ч. преди откриването ще има шествие. На церемонията ще присъства военна част от поделението в с. Понор, общ. Костинброд, където министърът на отбрана е отслужил военната си служба. Ще участват военен оркестър, както и гвардейска част. Представители на клуб „Традиция“ също ще уважат събитието. На откриването ще бъдат и народните представители от квотата на ВМРО – БНД в ПГ „Обединени патриоти“, евродепутатът Ангел Джамбазки и депутати от ГЕРБ. Мемориалът е изграден с помощта на Министерство на отбраната, Община Костинброд и спомоществователи. На церемонията ще присъстват и кметът на община Костинброд Трайко Младенов и кметът на Драговищица Албена Виденова. Денят съвпада и със събора на костинбродското село Драговищица. Ще има програма с народни танци и културни събития. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " Красимир Каракачанов открива военен мемориален комплекс в Драговищица"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%b2%d1%80%d1%8a%d1%87%d0%b8-%d0%ba%d1%83%d0%bf%d0%b0%d1%82%d0%b0-%d0%bd%d0%b0-%d1%81%d0%be%d1%84%d0%b8/", "text": "Хиляди столичани се събраха в Южния парк за да проследят атракциите на първия в България градски турнир по конен спорт, съобщават от Столична община. Турнирът се организира от  Българска федерация по конен спорт и конна база НИЕСА със съдействието на Столична община и е част от инициатива София – Европейска столица на спорта. Шампион стана Ангел Няголов, преминал без грешка и най-бързо през препятствията на паркура със своя кон Чакотаго, порода Вестфале. Втори се нареди Андрей Гочев с Балофина, а бронзът остана за Апостол Тенев с Форт от Джулай. Най-добра сред децата  се оказа Ая Митева с Каро Ас. „Радостно е, че днес за всички тук се получава един хубав празник в този прекрасен парк. За първи път в градска среда се организира турнир по конен спорт, имаше и демонстрации и много деца получиха възможността за първи път да се докоснат до този хубав спорт. Столичната община ще продължи да подкрепя подобни инициативи, тази година София е Европейска столица на спорта, но наш постоянен приоритет си остават усилията да предоставим повече възможности на софиянци и гостите на града за активен и здравословен начин на живот“ – заяви в приветствието си към участници и зрители Йорданка Фандъкова. Сред наградилите призьорите бяха още Теодор Шейтанов – генерален секретар на БФКС, доц. Юри Вълев, Петър Чолаков, Стоица Аргилашки и други. На съседната поляна пък всеки можеше да опита да поязди пони и голям кон с придружител, стотици деца се пробваха и изпитаха незабравими емоции. Градските конни турнири от най-висок ранг са с традиции в европейски столици като Париж, Берлин, Виена, Лондон, както и в центъра на Ню Йорк, край яхтените пристанища на Монако. Със събитието в събота София се нарежда до подобни водещи световни и европейски градове. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " Кметът Фандъкова връчи купата на София на състезанието по конен спорт в Южния парк"}
{"url": "https://trud.bg/%d0%bc%d1%8a%d0%b6-%d0%bf%d1%80%d0%be%d1%81%d1%82%d1%80%d0%b5%d0%bb%d1%8f-%d0%bf%d1%80%d0%b8%d1%8f%d1%82%d0%b5%d0%bb%d0%ba%d0%b0%d1%82%d0%b0-%d1%81%d0%b8-%d1%81%d0%bb%d0%b5%d0%b4-%d1%81%d0%bf%d0%be/", "text": "Мъж простреля бившата си жена, след това се опита да се убие. Инцидентът станал в супермаркет в Свети Влас, откъдето са и двамата участници в инцидента. Мъжът се казва Кирил, на 54 години. Той живеел на семейни начала с продавачка в супермаркета, двамата имали общо дете, на около 9 годинки. От началото на 2018-та обаче се разделили. Кирил не могъл да преглътне раздялата, затова решил да убие себе си и бившата си половинка. На камерите е запечатано как влиза в супермаркета и без да каже и дума гръмва жената. След това насочва пистолета към себе си и се прострелва. Свличайки се на земята, започнал да бърка в торба, която носел със себе си. Искал да извади отвътре нож, който носел и да се доубие. Хората в супермаркета обаче му попречили, разказаха очевидци. Двамата са в реанимацията на бургаската болница. Мъжът е в много тежко състояние.", "date": "2018.05.08", "title": " Мъж простреля приятелката си след спор за детето им, след това се гръмна\t\t\t"}
{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%b7%d0%b0-%d0%be%d1%81%d1%82%d0%b0%d0%b2%d0%ba%d0%b8-%d0%bd%d0%b5-%d0%b5-%d1%81/", "text": "За оставки на срещата с лидера на БСП Корнелия Нинова не е ставало дума. Това каза пред журналисти вицепремиерът, министър на отбраната и председател на ВМРО Красимир Каракачанов след   в парламента „Моята цел беше, че когато критикуваш някого е хубаво да се срещаш с него. Аз запознах колегите от БСП с моите виждания за модернизацията на армията, поддръжката на техниката и въобще със състоянието на сектора“, заяви Каракачанов. На въпрос дали лидерът на БСП Корнелия Нинова му е поискала оставката Каракачанов заяви, че за оставки не е ставало дума. Той поясни, че е длъжен, когато някой има съмнения по отношение на отбраната, да го запознае с факти, за да няма недоразумения. На въпрос защо Волен Сидеров е сърдит, че не е поканен на срещата, Каракачанов каза, че тази среща не е в качеството му на лидер на една от партиите от „Обединени патриоти“, а в качеството му на военен министър. Той добави, че е звъннал на Волен Сидеров, но е бил зает. „Ще се видим, няма проблем с него. Според мен някой погрешно го е информирал. Тук не става въпрос за преговори“, коментира Каракачанов. Той поясни, че няма как да се случи да говори с БСП за преформатиране на коалицията. „Когато ние сме в тази коалиция „Обединени патриоти“, на която аз държа, изпълняваме ангажиментите си до края. Дори някой да предложи формула, при която някой да действа сепаративно, аз няма да участвам в подобни неща“, допълни министър Каракачанов. Попитан дали министър-председателят Бойко Борисов му е разрешил да участва в срещата с лидера на БСП, военният министър посочи, че в коалицията режимът е друг. „Аз още, когато г-жа Нинова отговори на моята покана за бирата, съм го информирал, че има отговор и че днес ще проведа тази среща. Не сме в режим някой да забранява”, каза той. Във връзка с различията си с ГЕРБ за Закона за вероизповеданията, Каракачанов коментира: „Ние смятаме, че няма да свършим работа по законопроектите с вероизповеданията, ако вътре фиксираме само заплащането на свещенослужителите на едно или друго вероизподевание. Ние трябва да ограничим финансирането по отношение на религиозни дейности, по отношение на строителство на храмове. Трябва да има контрол на всички. Не само през мюсюлманската религия се упражнява външно влияние. Ние добавяме много други неща, като много по-строг контрол на български граждани, които са завършили извън България религиозни науки и ги упражняват. Ако някой от българските граждани завърши едно или друго висше образование, неговата диплома се легализира през МОН. В различните вероизповедания в момента всеки един, завършил някъде, може да дойде и да започне да проповядва една или друга религия. Дипломата му трябва да се лицензира. Ако се прецени, че той е завършил такова учебно заведение някъде в чужбина, където се преподават радикални норми на една или друга религия, Дирекцията по вероизповедания и МОН могат да не му легализират дипломата“, допълни Каракачанов. По думите му в законопроекта на ГЕРБ се фиксира само заплащането. Според него може би им се е видяло достатъчно. „Лично смятам, че като кажем „А“, трябва да стигнеш до края на азбуката“, допълни министърът на отбраната. На въпрос дали ще се среща с ДПС по Закона за вероизподеванията, Каракачанов каза: „Не съм ги канил на шербет, но мога да ги поканя. Ако желаят да се срещнем, ще се срещнем. Не само да ми говорят за демонтаж и всякакви други неща, от които явно не разбират“, допълни министърът. Корнелия Нинова от своя страна заяви, че е потвърдила пред Красимир Каракачанов позицията на БСП, че правителството, в което участват патриотите е вредно за България и трябва да си ходи. Във връзка с твърденията на военния министър Красимир Каракачанов, че за оставки на срещата не е ставало дума, Нинова посочи, че има достатъчно свидетели и тя го е заявила ясно на срещата. „Ние смятаме, че това правителство е провал. Потвърждаваме искането си за оставка и той каза, че е нормално опозицията да мисли така“, коментира Нинова. „Потвърдих две досегашни принципни позиции на ПГ на „БСП за България“ пред г-н Каракачанов. Първата е, че има четири въпроса, по които сме готови да разговаряме, защото касаят България и изискват продължителна политика, а не мандатно мислене на едно или друго правителство. За нас това са националната сигурност, демографската катастрофа, здравеопазване и образование“, посочи още лидерът на БСП. Отворени сме за втора среща с Красимир Каракачанов за плана му за модернизация на армията, но първо в правителството трябва да изяснят финансирането, каза Корнелия Нинова. „Г-н Каракачанов предлага нов план за модернизация на армията, който изисква преразглеждане на досегашните решения на Народното събрание“, каза тя и уточни, че става въпрос за преразглеждане на проектите отначало. „Предлагат проекти за бронирани машини и т.н. Това е ново спрямо решението на парламента от миналия път, т.е. трябва Народното събрание да гласува ново решение. Това, което те предлагат са нови срокове за изпълнение на модернизацията и различен начин на финансиране – разсрочено до 2024 г. Това са разликите от досегашното решение на българския парламент и Красимир Каракачанов търси подкрепа то да бъде прегласувано с тези нови неща. Тук очевидно имат някакво противоречие с министъра на финансите, защото в тригодишната прогнозна рамка на г-н Горанов такива пари не са предвидени“, каза Нинова. По думите й очевидно тук е проблемът и Красимир Каракачанов предлага нещо различно. „Отговорът ни тук беше – когато го внесете официално и това стане факт, ние ще се съберем и партийно, и парламентарната група, ще го разгледаме конкретно и ще се запознаем със съдържанието. Оставаме отворени за втора среща, за да изразим позиция по конкретните неща, които се предлагат, но на първо място трябва да се изясни между тях в коалицията и в правителството финансирането и как ще се действа оттук нататък“, допълни лидерът на БСП. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " Красимир Каракачанов: За оставки не е ставало дума. Нинова: Правителството, в което участват патриотите, е вредно"}
{"url": "https://trud.bg/%d0%b3%d0%b5%d1%80%d0%b1-%d1%89%d0%b5-%d0%b4%d0%b0%d1%80%d0%b8-10-000-%d0%bb%d0%b2-%d0%b7%d0%b0-%d0%b8%d0%b7%d0%b3%d1%80%d0%b0%d0%b6%d0%b4%d0%b0%d0%bd%d0%b5%d1%82%d0%be-%d0%bd%d0%b0-%d0%bc%d0%b5/", "text": "Парламентарната група на Политическа партия ГЕРБ ще дари 10 000 лв. за изграждането на мемориален параклис-костница в чест на Архиепископ Петър Богдан и други български католически свещеници, участвали в Чипровското въстание. Храмът ще се намира на историческия хълм и в него ще се съхраняват останките на видния книжовник, който е един от инициаторите на Чипровското въстание. Изграждането на параклиса досега се финансираше както със средства от община Чипровци, така и с дарения от други общини в страната. През 2018 г. отбелязваме 330 години от Чипровското въстание и идеята на кампанията е да увековечи делото на всички тези велики личности, дали живота си по време на това паметно за българската история събитие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " ГЕРБ ще дари 10 000 лв. за изграждането на мемориален параклис-костница на Петър Богдан в Чипровци"}
{"url": "https://trud.bg/%d0%bf%d1%80%d0%be%d0%b4%d0%b0%d0%b4%d0%be%d1%85%d0%b0-%d0%b1%d0%b8%d0%b7%d0%bd%d0%b5%d1%81-%d0%b8%d0%bc%d0%be%d1%82%d0%b8-%d0%b7%d0%b0-957-%d0%bc%d0%bb%d0%bd-%d0%b5%d0%b2%d1%80%d0%be/", "text": "Сделки за рекордните 957 млн. евро с индустриални имоти са сключени в България през миналата година, показва проучване на Colliers International за инвестиционния пазар у нас. За сравнение през 2016 г. обемът на продажбите е 262 млн. евро, а през 2007 г. – 594 млн. евро. В радара на инвеститорите с приоритет попадат търговските центрове, като 70% от реализираните през 2017 г. транзакции, са именно с такива имоти. Следващото място заемат офис площите – предмет на 17% от затворените сделки. Продължава тенденцията, започнала през 2016 г., обемът на транзакциите с имоти, генериращи доход (83%), да е по-голям от този на активите, придобити със спекулативна цел (12%) или закупени за собствено ползване (5%). Най-голям размер сключени сделки има в столицата – 85% от всички, а по 5% от тях са насочени в големите морски градове – Варна и Бургас. По-активни на пазара, за пръв път от 2012 г. насам, са международните купувачи, чийто дял в инвестиционните сделки значително надминава този на българските. Сред международните инвеститори с водеща роля са южноафриканските фондове, които имат заслуга за 71% от общия обем транзакции. Южноафриканският фонд New Europe Property Investments (NEPI) даде 207 млн. евро за “Сердика център” на бул. “Ситняково” в София, а друг южноафрикански инвеститор – Hyprop Investments Limited придоби The Mall за 156 млн. евро. Търговските центрове “Галерия Бургас” и “Галерия Стара Загора” пък бяха купени в пакетна сделка от трети южноафрикански фонд – MAS Real Estate – за 62 млн. евро. Към края на 2017 г. се наблюдава понижаване на нивата на възвръщаемост, в резултат на сключените мащабни сделки с качествени активи, генериращи доход, отчитат експертите на Colliers. При търговските площи те падат от 8,5% на 7,25%, при офисите – от 8,5% на 8,25%, а при индустриалните площи се променят от 11 на 10%. Прогнозата на компанията е през 2018 г. инвестиционните интереси да се насочат повече към офиси, индустриални и логистични площи, както и хотели. Общият обем на реализираните сделки през настоящата година трудно би надминал рекордния резултат, постигнат през 2017 г., освен ако някой от придобитите активи през 2017 г. не се препродаде, твърдят експертите. Те очакват през първата половина на 2018 г. лихвите по кредити да продължат да падат, а наличният заемен капитал за придобивания да остане стабилен. Все още по-ниският брой институционални инвеститори спрямо другите държави от региона поставя България в по-малко благоприятна позиция от тях. Предимство на страната ни остава силното търсене от крайни ползватели, което от своя страна засилва интереса към още инвестиции.", "date": "2018.05.08", "title": " Продадоха бизнес имоти за 957 млн. евро\t\t\t"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d0%bd%d0%b0%d1%80%d0%be%d0%b4%d0%bd%d0%b8-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8%d1%82%d0%b5%d0%bb%d0%b8/", "text": "Лидерът на БСП – София Калоян Паргов заедно с членове на ръководството на Градската организация на столичните социалисти, народни представители и общински съветници от БСП ще вземат участие в честванията по случай 9-и май – Деня на победата. В 9,00 часа Калоян Паргов ще положи цветя на паметника на Незнайния войн, а веднага след това ще се включи в шествието на Безсмъртния полк до паметника на Съветската армия. В 10,00 часа лидерът на БСП – София, народни представители и общински съветници от БСП ще участват в официалното отбелязване на Девети май пред паметника на Съветската армия. В 11,00 часа Калоян Паргов ще присъства на поклонението пред паметта на българските воини, загинали в заключителната фаза на Втората световна война пред паметната плоча, която се намира на централния вход на парка “Заимов” срещу улица “Васил Априлов”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " Калоян Паргов, народни представители и общински съветници от БСП ще се включат в честванията за Деня на победата"}
{"url": "https://trud.bg/%d0%b4%d0%b5%d0%bc%d0%b8%d1%80%d0%b5%d0%b2%d0%b0-%d0%bd%d0%b0-%d1%81%d1%82%d0%b0%d1%80%d1%82-%d1%81-%d0%bd%d0%b0%d0%b9-%d0%b4%d0%be%d0%b1%d1%80%d0%b8%d1%82%d0%b5/", "text": "Олимпийската вицешампионка в скока на височина Мирела Демирева се хвърля в дълбокото още в първото си състезание за сезона. Спортист №1 на България за 2016-а ще участва на турнира от Диамантената лига в Шанхай заедно със световната шампионка Мария Кучина-Ласицкене. Рускинята все още няма право да се състезава под флага на родината си, но е голямата фаворитка в сектора. Сред останалите конкурентки на Демирева в Шанхай ще бъдат Мари-Лорънс Юнгфлайш (Германия), Оксана Окунева (Украйна), Лавърн Спенсър (Сейнт Лусия) и Ерика Кинси (Швеция).", "date": "2018.05.08", "title": " Демирева на старт с най-добрите"}
{"url": "https://trud.bg/%d0%bd%d0%b8%d0%bd%d0%be%d0%b2%d0%b0-%d0%b8-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d1%80%d0%b0%d0%b7%d0%b3%d0%be%d0%b2%d0%b0%d1%80%d1%8f%d1%82-%d0%b2-%d0%bd%d1%81/", "text": "В Народното събрание започна срещата между лидера на БСП Корнелия Нинова и вицепремиера и председател на ВМРО Красимир Каракачанов. На нея присъстват още Атанас Зафиров, член на Изпълнителното бюро на БСП и съпредседател на Съвета по външна политика и международна дейност, сигурност и отбрана към Националния съвет на БСП и депутата от ПГ на “БСП за България” Васил Антонов. От страна ВМРО е заместник-председателят на партията и депутат от ПГ на “Обединени патриоти” Искрен Веселинов. Срещата между Нинова и Каракачанов идва след отправена покана от страна на вицепремиера по повод първомайския митинг, организиран от БСП. На извънредна пресконференция на управляващите на 1 май Красимир Каракачанов заяви: “Ние ще продължаваме да си работим до към пет, пет и половина, после ще пием по една бира. Даже бих поканил госпожа Нинова, ако има свободно време, ако не е седнала на агнешко”. Ден по-късно поканата бе официализирана и Корнелия Нинова я прие с думите: “Тази кулинарна пресконференция, на която уж мислеха за политика, но говореха за бира и агнешко, на следващия ден придоби по-сериозен израз, защото господин Каракачанов ме покани вече официално като председатели на партии да разговаряме по политики за България и конкретни решения. Приех тази покана”. След два дни с лидера на БСП ще се срещне и другият вицепремиер на патриотите – Валери Симеонов. Според самия него, такава среща ще има с ГЕРБ и с “Воля”. Действията на Каракачанов и Симеонов обаче доведоха до декларация от страна на третия съпредседател на коалицията – Волен Сидеров. В нея той заяви, че „като председател на ПГ и създател на коалицията “Обединени патриоти” не е упълномощавал въпросните лица да преговарят, с която и да е партия извън управляващата коалиция”. В декларацията на Сидеров, цитирана от БНР, се казва още, че “всякакви такива действия вредят на вече установените споразумения за управление на България между “Атака”, ВМРО, НФСБ и ГЕРБ. Те са извън решенията на коалиционния съвет на ОП, затова трябва да се смятат за нелегитимни”. Сидеров отмени днешното заседание на парламентарната група и обяви, че чака обяснение на позициите на НФСБ и ВМРО по отношение на коалиционната политика. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " Нинова и Каракачанов разговарят в НС\t\t\t"}
{"url": "https://trud.bg/%d1%80%d0%b8%d0%b2%d0%b0%d0%bb%d0%b4%d0%be-%d0%b4%d0%be%d0%b9%d0%b4%d0%be%d1%85-%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b4%d0%b0-%d0%b2%d0%b8%d0%b4%d1%8f-%d1%81%d0%b8%d0%bd%d0%b0/", "text": "Бразилската легенда Ривалдо пристигна в България часове преди мача между “Славия” и “Левски”. Световният шампион със “Селесао” от 2002 година си пожела да види сина си Ривалдиньо, играч на „сините“, как вдига купата на България. “За първи път съм във вашата страна и съм много щастлив, че най-после успях да дойда – каза Ривалдо на летище “София”. – Ще гледам мача на живо и съм много радостен, че ще видя сина си. Не знам обаче дали ще играе. Ривалдиньо имаше определени проблеми, но в последния мач взе участие през второто полувреме. Дано всичко е наред и да може да играе и във финала. Щастлив съм, че вкара и гол в миналия мач. Той има голямо бъдеще. Дано само да е всичко наред със здравето му и да бъде на 100 процента като играе. Много се радвам, че Ривалдиньо е част от “Левски”. В момента е тук и мисли само за представянето си в българското първенство, което според мен е на добро ниво. Но ако играе и се представя на силно, може да премине в друг по-добър клуб. За целта обаче трябва да работи здраво. Стискам палци “Левски” да победи и да видя сина си с купата, но все пак това е финал. Знам малко за треньора на отбора Делио Роси, но разбрах, че е добър. Ривалдиньо е много доволен, че работи с него.” Синът на бившия нападател на „Барселона“ пристигна през зимата от румънския „Динамо“ (Букурещ). Контузии обаче нарушиха и без това закъснялата му подготовка, което му попречи да изиграе повече мачове за „сините“. Към момента Ривалдиньо има 5 мача за “Левски” и един гол. Отбеляза го от дузпа при победата над “Ботев” с 3:2. Снимка СПОРТАЛ", "date": "2018.05.08", "title": " Ривалдо: Дойдох в България да видя сина си с купата"}
{"url": "https://trud.bg/%d0%bf%d1%8a%d1%80%d0%b2%d0%b0-%d0%b4%d0%b0%d0%bc%d0%b0-%d1%81%d0%ba%d0%b0%d1%87%d0%b0-%d0%b2-%d0%b5%d0%b7%d0%b5%d1%80%d0%be-%d1%81%d0%bf%d0%b0%d1%81%d1%8f%d0%b2%d0%b0-%d0%ba%d1%83%d1%87%d0%b5%d1%82/", "text": "Първата дама на Бразилия Марсела Темер спаси кучето си Пиколи от удавяне в езеро, след като скочила във водата след него. Агент на службата за сигурност, който охранявал Темер, е уволнен заради нежеланието си да помогне.", "date": "2018.05.08", "title": " Първа дама скача в езеро, спасява кучето си от удавяне"}
{"url": "https://trud.bg/%d1%80%d0%b5%d0%b6%d0%b0%d1%82-%d0%bd%d0%b5%d0%b7%d0%b0%d0%ba%d0%be%d0%bd%d0%bd%d0%b8-%d0%ba%d0%b0%d0%b1%d0%b5%d0%bb%d0%b8-%d0%bf%d0%be-%d0%be%d1%89%d0%b5-50-%d1%83%d0%bb%d0%b8%d1%86%d0%b8-%d0%b2/", "text": "Отстраняването на незаконно изградената въздушна оптична мрежа, която преминава по електрическите стълбове, собственост на Община Шумен, продължава. Работи се по близо 50 улици в кварталите „Тракия“, „Боян Българанов“ и „Еверест“, съобщават от кметството. Шуменци са информирани, че общината ще реже незаконно изградената мрежа, която руши стълбовете и утежнява допълнително проблема с уличното осветление. Незаконната мрежа в града трябваше да бъде отстранена след заповед на кмета Любомир Христов още през 2016 г. Въпреки многократните предупреждения и писма, които общинската администрация изпрати до операторите за доброволно премахване, 2 години по-късно все още има кабели, които не са отстранени. Не е спазено и сключеното с някои от тях споразумение да премахнат кабелите си до края на декември 2017 г. и да ги положат под земята. От общинската администрация напомнят на гражданите и на фирмите, че според Закона за електронните съобщения, чл. 286, ал.1 кабелните електронни съобщителни мрежи се изграждат подземно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " Режат незаконни кабели по още 50 улици в Шумен"}
{"url": "https://trud.bg/%d0%b5%d0%bd%d1%86%d0%b8%d0%ba%d0%bb%d0%be%d0%bf%d0%b5%d0%b4%d0%b8%d1%8f-%d1%81%d1%8a%d0%b1%d1%80%d0%b0-%d1%81%d0%bf%d0%be%d1%80%d1%82%d0%bd%d0%b0%d1%82%d0%b0-%d1%81%d0%bb%d0%b0%d0%b2%d0%b0-%d0%bd/", "text": "“Енциклопедия Варна:Спорт” е новото луксозно издание, което събра спортната памет и слава на морската столица. Тя възкресява духа и постиженията на поколения варненски спортисти от Освобождението до наши дни. Богато илюстрованата книга съдържа 1456 статии и 800 фотографии. Новата спортна енциклопедия е дело на авторски колектив начело с известния журналист Петър Тодоров и излиза с подкрепата на дирекция “Спорт” в община Варна. Книгата е своеобразен разказ в над 300 страници за постигнати върхове, рекорди, за силата на духа, за най-значимите спортни събития. И както припомнят авторите, мъдрите хора от новоосвободена Варна бързо подреждат приоритетите си, като вдигат три храма в центъра на града. Започват със символа на православието – катедралния храм „Свето Успение Богородично“. В края на първото десетилетие на ХХ в. е построен и вторият храм – Юнашкия салон, за да има жизнено и юнашко поколение чрез физкултура и спорт. Изкусни майстори са вградили в основите на сградата посланието към идните поколения – „Смелост, стройност, солидарност, здраве, труд и постоянство“. Две години по-късно, в другия край на градската градина в този божествен триъгълник на градската устройственост е вдигнат и храмът на Мелпомена – градският театър. В книгата е запечатана мозайка от образи и символи на наши спортисти, техният дух за победа и железни усилия и нерви. Сред хилядите имена и биографии на спортисти, достигнали своите върхове, са олимпийците Юлиян Русев в плуването, Андрей Керанов в гимнастиката, Благой Благоев в щангите, единственият български баскетболист, играл в NBA отвъд океана – Георги Глушков, тенис легендите ни, сестрите Георгия и Василики Кадоглу в плуването, световният, европейски и олимпийски шампион по бокс Ивайло Маринов, на когото до днес никой не е подобрил рекорда му от 18 победи и само една загуба, Румяна Нейкова и мн. други. Отделено е дължимото и на нашите варненски параолимпийци, които често остават пренебрежимо в страни от спортните успехи. А техните не са никак малко. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " Енциклопедия събра спортната слава на Варна"}
{"url": "https://trud.bg/%d0%b2%d0%b5%d0%bb%d0%b8%d0%ba%d0%be%d0%b1%d1%80%d0%b8%d1%82%d0%b0%d0%bd%d0%b8%d1%8f-%d1%89%d0%b5-%d0%b7%d0%b0%d0%b1%d1%80%d0%b0%d0%bd%d1%8f%d0%b2%d0%b0-%d0%bc%d0%be%d0%ba%d1%80%d0%b8%d1%82%d0%b5/", "text": "Мокрите кърпички за почистване на ръце или премахване на грим може да изчезнат от Великобритания, предаде Би Би Си. Това предвижда дългосрочен правителствен план, чиято цел е елиминиране на пластмасовите отпадъци, включително в продукти за еднократна употреба, каквито са и кърпичките. Причината е, че те съдържат неразградима пластмаса и производителите ще трябва да променят състава им или изобщо да се откажат от тях. В същото време изхвърлени мокри кърпички са виновни за 93% от случаите на запушена канализация на Острова, сочи статистиката.", "date": "2018.05.08", "title": " Великобритания ще забранява мокрите кърпички"}
{"url": "https://trud.bg/%d0%b2%d0%b5%d1%81%d0%b5%d0%bb%d0%b8%d0%bd-%d0%bc%d0%b0%d1%80%d0%b8%d0%bd%d0%be%d0%b2-%d0%bf%d1%80%d0%b5%d0%b4%d1%81%d1%82%d0%b0%d0%b2%d1%8f-%d0%bd%d0%be%d0%b2%d0%b8%d1%8f-%d1%81%d0%b8-%d0%b0%d0%bb/", "text": "Българският поп певец Веселин Маринов ще представи 28-ия си албум пред жители и гости в Благоевград. На 9 май /сряда/ от 18:30 часа в зала „Яворов“ почитателите на изпълнителя ще могат да чуят най- новите му песни, както и едни от най- големите хитове на музиканта.  Организаторите на концерта обещават спектакъл на световно ниво. В програма са включени балет, визуални и светлинни ефекти. Музикалната проява е част от националното турне, което започна през 2017 г. След Благоевград националното турне на Веселин Маринов продължава в Гоце Делчев, Самоков, Перник, Кюстендил, Пловдив, Асеновград, Смолян, Шумен, Добрич. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " Веселин Маринов представя новия си албум в Благоевград"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba%d0%b2%d0%be-%d1%89%d0%b5-%d1%80%d0%b5%d1%88%d0%b0%d0%b2%d0%b0-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d0%ba%d0%b8%d1%8f%d1%82-%d1%81-23/", "text": "1. ПРОЕКТ НА РЕШЕНИЕ ЗА ОДОБРЯВАНЕ СТАНОВИЩЕ НА МИНИСТЕРСКИЯ СЪВЕТ ПО КОНСТИТУЦИОННО ДЕЛО №1 ЗА 2018 Г.  Внася: министър-председателят 2. ДОКЛАД ЗА ПРИЕМАНЕ НА НАЦИОНАЛЕН БАЛАНС НА ЗАПАСИТЕ И РЕСУРСИТЕ НА НАХОДИЩАТА НА ПОДЗЕМНИ БОГАТСТВА В РЕПУБЛИКА БЪЛГАРИЯ НА 1 ЯНУАРИ 2018 Г.  Внася: министърът на енергетиката 3. ПРОЕКТ НА РЕШЕНИЕ ЗА ПРИЗНАВАНЕ НА СДРУЖЕНИЕ „БЪЛГАРСКА АСОЦИАЦИЯ ЗА ЛИЦА С ИНТЕЛЕКТУАЛНИ ЗАТРУДНЕНИЯ“ ЗА ПРЕДСТАВИТЕЛНА ОРГАНИЗАЦИЯ НА НАЦИОНАЛНО РАВНИЩЕ В НАЦИОНАЛНИЯ СЪВЕТ ЗА ИНТЕГРАЦИЯ НА ХОРАТА С УВРЕЖДАНИЯ  Внася: министърът на труда и социалната политика 4. ПРОЕКТ НА РЕШЕНИЕ ЗА ПРИЗНАВАНЕ НА СДРУЖЕНИЕ „БЪЛГАРСКА АСОЦИАЦИЯ ЗА РЕКРЕАЦИЯ И ТУРИЗЪМ“ ЗА ПРЕДСТАВИТЕЛНА ОРГАНИЗАЦИЯ НА НАЦИОНАЛНО РАВНИЩЕ В НАЦИОНАЛНИЯ СЪВЕТ ЗА ИНТЕГРАЦИЯ НА ХОРАТА С УВРЕЖДАНИЯ  Внася: министърът на труда и социалната политика 5. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАНСФЕРИ ПО БЮДЖЕТИТЕ НА ОБЩИНИТЕ ЗА 2018 Г. ЗА РАБОТА С ДЕЦА И УЧЕНИЦИ ОТ УЯЗВИМИ ГРУПИ И ЗА КАРИЕРНО ОРИЕНТИРАНЕ И КОНСУЛТИРАНЕ  Внася: министърът на образованието и науката 6. ПРОЕКТ НА РЕШЕНИЕ ЗА ОТЧУЖДАВАНЕ НА ИМОТИ И ЧАСТИ ОТ ИМОТИ – ЧАСТНА СОБСТВЕНОСТ, ЗА ДЪРЖАВНА НУЖДА ЗА ИЗГРАЖДАНЕ НА ОБЕКТ „ПЪТ ІІ-55 „ВЕЛИКО ТЪРНОВО – ГУРКОВО“, ОБХОДЕН ПЪТ НА С. АСЕНОВЕЦ ОТ КМ 79+200 ДО КМ 82+800 И ИЗМЕСТВАНЕ НА ЕЛЕКТРОПРОВОД 20 КВЛТ“ В ЗЕМЛИЩЕТО НА С. АСЕНОВЕЦ, ОБЩИНА НОВА ЗАГОРА, ОБЛАСТ СЛИВЕН  Внасят: министърът на регионалното развитие и благоустройството  министърът на финансите 7. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМИ ИМОТИ, СОБСТВЕНОСТ НА „БЪЛГАРСКИ ПОЩИ“ ЕАД – СОФИЯ  Внася: министърът на транспорта, информационните технологии и съобщенията 8. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМ ИМОТ, СОБСТВЕНОСТ НА „НАУЧНОИЗСЛЕДОВАТЕЛСКИ СТРОИТЕЛЕН ИНСТИТУТ – НИСИ“ ЕООД – СОФИЯ  Внася: министърът на регионалното развитие и благоустройството 9. ПРОЕКТ НА РЕШЕНИЕ ЗА УТВЪРЖДАВАНЕ НА ДОГОВОРА МЕЖДУ МИНИСТЕРСТВОТО НА ВЪНШНИТЕ РАБОТИ НА РЕПУБЛИКА БЪЛГАРИЯ И МИНИСТЕРСТВОТО НА ВЪНШНИТЕ РАБОТИ И ТЪРГОВИЯТА НА УНГАРИЯ ОТНОСНО СЪТРУДНИЧЕСТВО В ОБЛАСТТА НА ЛЕГАЛИЗИРАНЕТО НА ОФИЦИАЛНИ ТАЙВАНСКИ ДОКУМЕНТИ, ПРЕДНАЗНАЧЕНИ ЗА ПОЛЗВАНЕ В РЕПУБЛИКА БЪЛГАРИЯ, СКЛЮЧЕН ЧРЕЗ РАЗМЯНА НА НОТИ НА 14 ФЕВРУАРИ 2018 Г.  Внася: заместник министър-председателят по правосъдната реформа и министър  на външните работи 10. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ПРОГРАМА ЗА СЪТРУДНИЧЕСТВО В ОБЛАСТТА НА ОБРАЗОВАНИЕТО И НАУКАТА МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ПРАВИТЕЛСТВОТО НА РЕПУБЛИКА АРМЕНИЯ ЗА ПЕРИОДА 2018-2022 Г.  Внася: министърът на образованието и науката 11. ПРОЕКТ НА РЕШЕНИЕ ЗА ОДОБРЯВАНЕ НА ПОЗИЦИЯТА НА ПРАВИТЕЛСТВЕНАТА ЧАСТ И НА СЪСТАВА НА НАЦИОНАЛНАТА ТРИСТРАННА ДЕЛЕГАЦИЯ НА РЕПУБЛИКА БЪЛГАРИЯ ЗА УЧАСТИЕ В РАБОТАТА НА 107-АТА СЕСИЯ НА МЕЖДУНАРОДНАТА КОНФЕРЕНЦИЯ НА ТРУДА, КОЯТО ЩЕ СЕ ПРОВЕДЕ ОТ 28 МАЙ ДО 8 ЮНИ 2018 Г. В ЖЕНЕВА  Внася: министърът на труда и социалната политика 12. ПРОЕКТ НА РЕШЕНИЕ ЗА ПРИЕМАНЕ НА ОТПРАВЕНО ОТ КОНЦЕСИОНЕРА ПРЕДЛОЖЕНИЕ ЗА ИЗМЕНЕНИЕ НА ДОГОВОРА ЗА ПРЕДОСТАВЯНЕ НА КОНЦЕСИЯ ЗА ДОБИВ НА НЕМЕТАЛНИ ПОЛЕЗНИ ИЗКОПАЕМИ – ИНДУСТРИАЛНИ МИНЕРАЛИ – БАРИТНА СУРОВИНА – ПОДЗЕМНИ БОГАТСТВА ПО ЧЛ. 2, АЛ. 1, Т. 2 ОТ ЗАКОНА ЗА ПОДЗЕМНИТЕ БОГАТСТВА, ОТ НАХОДИЩЕ „ТЕВНИ ДОЛ“, РАЗПОЛОЖЕНО В ЗЕМЛИЩЕТО НА С. ЛЕШКО, ОБЩИНА БЛАГОЕВГРАД, ОБЛАСТ БЛАГОЕВГРАД, СКЛЮЧЕН НА 24 ЮНИ 2004 Г. МЕЖДУ МИНИСТЕРСКИЯ СЪВЕТ НА РЕПУБЛИКА БЪЛГАРИЯ, ПРЕДСТАВЛЯВАН ОТ ЗАМЕСТНИК МИНИСТЪР-ПРЕДСЕДАТЕЛЯ И МИНИСТЪР НА ИКОНОМИКАТА, И „ИЛИНДЕНСКИ МРАМОР“ ООД – СОФИЯ  Внася: министърът на енергетиката 13. ПРОЕКТ НА РЕШЕНИЕ ЗА УДЪЛЖАВАНЕ СРОКА НА РАЗРЕШЕНИЕТО ЗА ТЪРСЕНЕ И ПРОУЧВАНЕ НА НЕФТ И ПРИРОДЕН ГАЗ – ПОДЗЕМНИ БОГАТСТВА ПО ЧЛ. 2, АЛ. 1, Т. 3 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „БЛОК 1-7 ТЪРНАК“, РАЗПОЛОЖЕНА НА ТЕРИТОРИЯТА НА ОБЛАСТИТЕ ПЛЕВЕН И ВРАЦА  Внася: министърът на енергетиката 14. ПРОЕКТ НА РЕШЕНИЕ ЗА ПРЕДОСТАВЯНЕ НА КОНЦЕСИЯ ЗА ДОБИВ НА ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА – СТРОИТЕЛНИ МАТЕРИАЛИ – ВАРОВИЦИ, ДОЛОМИТНИ ВАРОВИЦИ И АЛЕВРИТОВИ МЕРГЕЛИ, ОТ НАХОДИЩЕ „КАПУ БАИР“, РАЗПОЛОЖЕНО В ЗЕМЛИЩАТА НА С. ПАРТИЗАНИ И С. ЛОПУШНА, ОБЩИНА ДЪЛГОПОЛ, ОБЛАСТ ВАРНА, И С. ТРЪНАК, ОБЩИНА РУЕН, ОБЛАСТ БУРГАС, НА „ПЪТИЩА И МОСТОВЕ“ ЕООД – ВАРНА  Внася: министърът на енергетиката 15. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СТРОИТЕЛНИ МАТЕРИАЛИ – ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „ВОДАЖИЯ“, РАЗПОЛОЖЕНА В ЗЕМЛИЩЕТО НА С. ЗДРАВЕЦ, ОБЩИНА АВРЕН, ОБЛАСТ ВАРНА  Внася: министърът на енергетиката 16. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СТРОИТЕЛНИ МАТЕРИАЛИ – ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „ПОДГОРЕ“, РАЗПОЛОЖЕНА В ЗЕМЛИЩЕТО НА С. ПОДГОРЕ, ОБЩИНА МАКРЕШ, ОБЛАСТ ВИДИН  Внася: министърът на енергетиката 17. ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИЕ №440 НА МИНИСТЕРСКИЯ СЪВЕТ ОТ 2016 Г. ЗА ОДОБРЯВАНЕ НА МЕТОДОЛОГИЯ ЗА ПРЕРАЗПРЕДЕЛЕНИЕ НА РЕСУРСА, ДО КОЙТО МЕЖДИННИТЕ ЗВЕНА МОГАТ ДА ИЗБИРАТ ПРОЕКТИ В РАМКИТЕ НА ПРОЦЕДУРА BG16RFOP001-1.001-039 „ИЗПЪЛНЕНИЕ НА ИНТЕГРИРАНИ ПЛАНОВЕ ЗА ГРАДСКО ВЪЗСТАНОВЯВАНЕ И РАЗВИТИЕ 2014-2020“ ПО ОПЕРАТИВНА ПРОГРАМА „РЕГИОНИ В РАСТЕЖ“ 2014-2020  Внася: министърът на регионалното развитие и благоустройството 18. ПРОЕКТ НА РЕШЕНИЕ ЗА УТВЪРЖДАВАНЕ НА МЕМОРАНДУМ ЗА РАЗБИРАТЕЛСТВО В ОБЛАСТТА НА МЛАДЕЖТА И СПОРТА МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ПРАВИТЕЛСТВОТО НА ДЪРЖАВАТА КАТАР, ПОДПИСАН НА 8 МАРТ 2018 Г. В ГР. СОФИЯ  Внася: министърът на младежта и спорта 19. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПРАВИЛНИКА ЗА ПРИЛАГАНЕ НА ЗАКОНА ЗА НАСЪРЧАВАНЕ НА ИНВЕСТИЦИИТЕ, ПРИЕТ С ПОСТАНОВЛЕНИЕ №221 НА МИНИСТЕРСКИЯ СЪВЕТ ОТ 2007 Г.  Внася: министърът на икономиката 20. ПРОЕКТ НА ПОСТАНОВЛЕНИЕ ЗА ПРИЕМАНЕ НА НАРЕДБА ЗА ВИДА И ИЗИСКВАНИЯТА ЗА СЪЗДАВАНЕТО И СЪХРАНЯВАНЕТО НА ЕЛЕКТРОННИ ДОКУМЕНТИ В ТРУДОВОТО ДОСИЕ НА РАБОТНИКА ИЛИ СЛУЖИТЕЛЯ  Внася: министърът на труда и социалната политика 21. ПРОЕКТ НА ПОСТАНОВЛЕНИЕ ЗА ИЗМЕНЕНИЕ НА НАРЕДБАТА ЗА ЕДИННИТЕ ДЪРЖАВНИ ИЗИСКВАНИЯ ЗА ПРИДОБИВАНЕ НА ВИСШЕ ОБРАЗОВАНИЕ ПО СПЕЦИАЛНОСТТА „ПРАВО“ И ПРОФЕСИОНАЛНА КВАЛИФИКАЦИЯ „ЮРИСТ“, ПРИЕТА С ПОСТАНОВЛЕНИЕ №82 НА МИНИСТЕРСКИЯ СЪВЕТ ОТ 2017 Г.  Внася: министърът на образованието и науката 22. ПРОЕКТ НА ПОСТАНОВЛЕНИЕ ЗА ПРИЕМАНЕ НА НАРЕДБА ЗА КРИТЕРИИТЕ И РЕДА ЗА ИЗБОР НА ЛЕЧЕБНИ ЗАВЕДЕНИЯ ЗА БОЛНИЧНА ПОМОЩ, С КОИТО НАЦИОНАЛНАТА ЗДРАВНООСИГУРИТЕЛНА КАСА СКЛЮЧВА ДОГОВОРИ  Внася: министърът на здравеопазването 23. ПРОЕКТ НА РЕШЕНИЕ ЗА ИЗМЕНЕНИЕ И ДОПЪЛНЕНИЕ НА НАЦИОНАЛНАТА РАМКА ЗА ПОЛИТИКА ЗА РАЗВИТИЕ НА ПАЗАРА НА АЛТЕРНАТИВНИ ГОРИВА В ТРАНСПОРТНИЯ СЕКТОР И ЗА РАЗГРЪЩАНЕТО НА СЪОТВЕТНАТА ИНФРАСТРУКТУРА, ПРИЕТА С РЕШЕНИЕ №87 НА МИНИСТЕРСКИЯ СЪВЕТ ОТ 2017 Г.  Внася: министърът на транспорта, информационните технологии и съобщенията АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " Вижте какво ще решава Министерският съвет на 9 май, 2018"}
{"url": "https://trud.bg/%d0%b4%d0%b6%d1%83%d0%b4%d0%b8%d1%81%d1%82%d0%b8-%d0%be%d1%82-%d1%81%d0%b2%d0%b8%d1%89%d0%be%d0%b2-%d0%b7%d0%b0%d0%b2%d0%be%d1%8e%d0%b2%d0%b0%d1%85%d0%b0-%d1%82%d1%80%d0%b8-%d0%bc%d0%b5%d0%b4%d0%b0/", "text": "Джудисти от Свищов се завърнаха с три медала от международен турнир в град Аминдео, Гърция на 5 и 6 май. Състезанието бе по джудо за юноши и девойки младша и старша възраст. В него взеха участие 20 държави, като от свищовския “Джудоспорт” се състезаваха 5 джудисти и спечелиха три отличия При юношите младша възраст Димитър Димитров – 46кг. в много силна конкуренция спечели бронзов медал, Даниел Кючуков – +65кг. завоюва сребърен медал, а при девойките младша Гергана Йорданова – +70кг. се завърна със сребърен медал. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " Джудисти от Свищов завоюваха три медала от международен турнир в Гърция"}
{"url": "https://trud.bg/%d0%b1%d0%be%d0%bb%d0%b5%d0%b6%d0%ba%d0%b8%d1%82%d0%b5-%d0%bd%d0%b0-%d0%bd%d0%b0%d0%ba%d0%b0%d0%b7%d0%b0%d1%82%d0%b5%d0%bb%d0%bd%d0%b8%d1%8f-%d0%ba%d0%be%d0%b4%d0%b5%d0%ba%d1%81-%d0%bf%d0%be/", "text": "Популизъм, промени на парче и безкритично възприемане на евродирективи, които не отговарят на националните особености и правни традиции. Това са болежките на наказателните закони не само у нас, а в другите държави от ЕС. Проблемите бяха очертани в кратки доклади от авторитетни специалисти по наказателно право през първия ден на Международна научна конференция, посветена на 50- годишнината от влизането в сила на българския Наказателен кодекс. Тя се проведе в зала № 272 на СУ “Климент Охридски” под надслов „Съвременни предизвикателства пред наказателното законодателство“. Учените от Катедрата по наказателноправни науки се бяха погрижили да срещнат депутати, министри и действащи магистрати с техни колеги от Полша, Германия, Швейцария и други държави.  „Не само в Европа популизмът навлезе съществено в наказателното право. Това има неблагоприятни последици, които не винаги се разбират веднага. Прекомерно се разширява и увеличава тежестта на наказателната репресия. На наказателното право не се гледа като на последно, а като на първо средство за решаване на проблемите“, заяви шефът на катедрата проф. Пламен Панайотов. Той добави, че  приложимото право се основава на  източници на международното право и правото на ЕС,  като подчерта, че законодателят трябва да се съобразява със заложените там стандарти. „Често промените в наказателното законодателство се правят фрагментарно. А за да се промени и само една разпоредба от наказателноправната система, трябва да се познават задълбочено всички останали“, обяви загрижено професорът. „Наказателният кодекс е вечният заподозрян и често обвиняем за всички неудачи в наказателната политика и практика. И ние спешно се нуждаем от нов НК, който може би с магическа пръчка ще обуздае престъпността и ще възстанови справедливостта. Едва ли има партия, която да не включва в програмата си подобен подход. При дебатите за НК винаги стои тази мантра – заяви бившият председател на Върховния касационен съд проф. Лазар Груев. Той продължи: – Практическите опити за изработването на нов НК не са малко. Няколко сериозни работни групи изработиха завършени проекти. Те бяха широко обсъждани – хвалени от едни, оспорвани от други, но никога приети от законодателя. Може би, защото е сбъркан подходът. Много време ли са 50 години за един кодекс, стар ли е вече? Да припомня, че на 20 ноември 1951 г. е обнародван закон за отменяване на всички закони, издадени преди 9 септември 1944 г. Излиза, че в България формално не може да има закон по-стар от 73-74 години и НК е в горната скала на застаряващите образци. Този закон, с който са отменени всички действали до този момент, е един самонадеян, дързък плод на чудовищен волунтаризъм и самочувствие – нищо не ни трябва, всичко старо е грешно, зачертаваме всичко, нямат значение качеството, традицията, ние знаем и можем всичко.“  Какъв е изводът? Според проф. Груев той не е един. „ Първо, приемането на нови закони и промяната в наказателния закон следва да се освободи от идеологически предразсъдъци. Борбата с престъпността няма цвят, при нея няма ляво, няма дясно, няма синьо, няма червено, няма управляващи и опозиция. Какво ляво или дясно има например в чл. 194 от НК – „който отнеме чужда движима вещ от владението на другиго без негово съгласие с намерение противозаконно да я присвои“? Второ, необходим е комплексен подход. Трябва да се направи външната диференциация – къде е границата между административнонаказателна и наказателна отговорност.  Да се освободим от илюзията за решаването на всеки проблем с наказателното право. Необходима е и вътрешна диференциация. Винаги, когато се изменя норма от НК, на масата трябва да стоят и НПК, и Законът за изпълнение на наказанията и задържането под стража, и Законът за борба срещу противообществените прояви на малолетните и непълнолетните – каза бившият съдия номер едно. Той даде пример:  „Добрият шивач може да ушие и бална рокля с дълъг шлейф, и булчинска рокля, и минижуп. И ще бъдат все хубави. Въпросът е какво задание ще дадем на шивача. Каква ще бъде концепцията за наказателната политика.“   Шефът на парламентарната правна комисия Данаил Кирилов заяви от името на колегите си, че са отворени за научни съвети. „Законодателите в България не са безотговорни, помагайте!“, призова главният законодател на 44-то Народно събрание.", "date": "2018.05.08", "title": " Болежките на Наказателния кодекс – популизъм и европейски догми\t\t\t"}
{"url": "https://trud.bg/%d1%81%d0%b4%d0%b2%d1%80-%d0%bf%d1%80%d0%b8%d0%b7%d0%be%d0%b2%d0%b0%d0%b2%d0%b0-%d0%b4%d0%b0-%d1%81%d0%b5-%d0%b8%d0%b7%d0%b1%d1%8f%d0%b3%d0%b2%d0%b0-%d1%88%d0%be%d1%84%d0%b8%d1%80%d0%b0%d0%bd%d0%b5/", "text": "СДВР предприема мерки за охрана на обществения ред и организация на движението по повод на многобройните мероприятия, които ще проведат в София на 9 май. От столичната полиция призовават жителите и гостите на столицата да избягват шофирането в централната градска част и да използват алтернативни маршрути, съобщиха от пресцентъра на МВР. Очакваните сериозни затруднения в трафика са във връзка с организирани мероприятия под егидата на Европейски парламент, Министерството на Българското председателство на Съвета ЕС 2018 и футболната среща- финал за Купата на България. На изградени КПП-та за всички мероприятия полицейските служители ще извършат щателна проверка на посетителите. От 18.30 до 19.50 часа в Народен театър “Иван Вазов” ще се проведе церемония по връчване на годишните награди за “Успели деца” за 2017 г., организирана от Министерството на Българското председателство на Съвета на Европейски Съюз 2018. В тази връзка от 12:00 до 23:00 часа на 9.05.2018 г. се забранява престоят и паркирането на пътни превозни средства на пл. “Кн. Александър I”, с изключение на автомобилите на участниците в мероприятието и извън местата в режим на платено паркиране “служебен абонамент”. От 21.30 до 22. 30 часа на бул. “Княз Дондуков” и пл. “Независимост” ще се проведе мероприятие по повод отбелязване Деня на Европа, включващо прожектиране на триизмерен светлинен и звуков спектакъл върху фасадата на  Министерски съвет, организирано от  Европейски парламент. Забрани за влизането на пътни превозни средства, въведени от Столична община по този повод от 20:00 до 23:30 часа  на 09.05.2018 г., както следва: по бул. “Кн. Александър Дондуков” между бул. “Кн. Мария Луиза” и ул. “Г. С. Раковски”; по бул. “Цар Освободител” между пл. “Независимост” и ул. “Г. С. Раковски”. От 19.30 на Национален стадион “Васил Левски” ще се проведе футболна среща между отборите на ПФК “Славия” и ПФК “Левски” за финала от Турнира “Купа България”. Привържениците на Славия ще бъдат пропускани през вход 25 на сектор “А” и през вход 24 на сектор “Г”. Симпатизантите на Левски ще могат да минават през вход 1 и 2 на сектор “А” и през входовете на секторите “Б” и “В”. Пристигащите организирано от страната фенове на Левски ще бъдат насочвани да паркират на ул. “Митрополит Кирил Видински”. Предприети са стриктни мерки за недопускане на посетители, които имат наложена съдебна забрана за посещение на спортни мероприятия. Малолетни ще се допускат на територията на стадиона само с пълнолетен придружител и предварително попълнена декларация, която може да бъде изтеглена от интернет или взета от касите на стадиона. Униформените ще следят за недопускане на зрители във видимо нетрезво състояние, както и за носене на забранени предмети и вещи /огнестрелно оръжие, пиротехнически изделия, ножове, палки, боксове, бутилки, в това число и парфюми и чадъри/. За да бъде избегнато струпване приканваме зрителите да се възползват от по- ранното отваряне на входовете на стадиона. Вратите за посетители ще бъдат отворени в 17.00 часа. Забранява се престоят и паркирането на пътни превозни средства, с изключение на автомобилите на участниците в мероприятието, както следва: От 08:00 часа вчера до приключване на футболната среща на 09.05.2018 г. по алеите около Национален стадион “Васил Левски”, при сектор Б, В и Г. От 14:00 до 22:00 часа на 09.05.2018 г.: на моста пред Национален стадион “Васил Левски”; на ул. “Ген. Гурко” между бул. “Васил Левски” и бул. “Евлоги и Христо Георгиеви”. От 18:30 часа на 09.05.2018 г. до приключване на футболната среща, само при необходимост се забранява влизането на пътни превозни средства в двете посоки, с изключение на автобусите на масовия градски транспорт по: ул. “Ген. Гурко” между бул. “Васил Левски” и бул. “Евлоги и Христо Георгиеви”; бул. “Евлоги и Христо Георгиеви” между пл. “Орлов мост” и бул. “Черни връх”; бул. “Драган Цанков” между бул. “Евлоги и Христо Георгиеви” и бул. “Пейо К. Яворов”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " СДВР призовава да се избягва шофирането в централната част на София на 9 май"}
{"url": "https://trud.bg/%d1%81%d0%bd%d1%83%d0%ba%d1%8a%d1%80-%d0%bb%d0%b5%d0%b3%d0%b5%d0%bd%d0%b4%d0%b0-%d0%b2%d0%b7%d0%b8%d0%bc%d0%b0-%d1%82%d0%b8%d1%82%d0%bb%d0%b0-%d0%b8-%d1%81%d0%b5-%d1%81%d1%8a%d0%b1%d0%bb%d0%b8%d1%87/", "text": "Марк Уилямс спечели битката на титаните във финала на световното първенство по снукър в „Крусибъл Тиътър“ в Шефилд. 43-годишният уелсец победи с 18:16 четирикратния шампион Джон Хигинс, за да се качи за втори път на върха на света в тихия спорт 15 години след първата си титла. Легендата поднесе още една изненада на пресконференцията след успеха – появи се гол. Така Уилямс изпълни обещание дадено преди година. „Малко е студено, но се свиква – пошегува се шампионът. – Казаха ми да си сложа поне кърпа, иначе щях да вляза без нея. Тази титла е невероятно продължение на историята, защото миналата година бях на крачка от оттегляне. Преди 15 години изпих чаша мляко и си легнах. Сега ще празнувам повече, може би изобщо няма да си лягам.“", "date": "2018.05.08", "title": " Снукър легенда взима титла и се съблича"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%bf%d0%be%d0%b4%d0%ba%d1%80%d0%b5%d0%bf%d0%b8-%d0%bf%d1%80%d0%b5%d0%b2%d0%be%d0%b7%d0%b2%d0%b0%d1%87%d0%b8%d1%82%d0%b5-%d0%bf%d0%be%d1%81%d1%82%d0%b0/", "text": "Премиерът Бойко Борисов ще постави въпроса за новите изисквания, които ЕК иска да наложи на транспортните фирми, на срещата си с френския президент Еманюел Макрон и германския канцлер Ангела Меркел в сряда и четвъртък. Това стана ясно на среща на превозвачите с премиера и министъра на транспорта Ивайло Московски в Министерски съвет. На нея Борисов е заявил пълната си подкрепа за българските превозвачи. Причината за недоволството на бранша е предстоящото приемане на т. нар. “Пакет за мобилност”, който въвежда редица ограничения. “Разминаванията са на няколко места. На първо място става въпрос за задължителното връщане на шофьорите у дома. Категорично сме против. Ние считаме, че тук се нарушават човешките права. Няма как да бъдат задължавани граждани къде да прекарват своята почивка”, заяви министър Ивайло Московски. Друга промяна, която не се приема от страната ни, е забраната шофьорите да спят в кабините на камионите.  При тези мерки ще възникне и проблем с опазването на камионите и товарите, защото застрахователите не изплащат премии, ако превозното средство е оставено без надзор, посочи министърът. Той се обяви и против изискването при престой между три и седем дни на водач в друга държава да му се начисляват командировъчни съгласно местното законодателство. Това би било удар най-вече към малките и средни фирми, за които ще бъде непосилно, дори невъзможно, да организират такова сложно счетоводство, посочи Московски. “Законът “Макрон”, както му казват в цяла Европа, цели да въведе двойни стандарти за работната ръка, така както направиха двоен стандарти за храните”, коментира Миролюб Столарски, член на УС на Асоциацията на сдруженията в автомобилния транспорт. По думите му този закон унищожава не само транспортния бранш, а и съпътстващите го. Превозвачите  предупредиха, че ако промените станат факт, много от тях ще се преместят в други европейски държави. Те благодариха за подкрепата на премиера, но не се отказват от протеста. На 16 май ще направят мирно шествие пред НДК, когато ще заседава Съветът на Европейската комисия, а на 17 май ще излязат с камиони и автобуси на протест в Бояна, където ще се проведе среща на държавните и правителствени ръководители на страните от ЕС и Западните Балкани.", "date": "2018.05.08", "title": " Борисов подкрепи превозвачите, поставя въпроса пред Макрон и Меркел\t\t\t"}
{"url": "https://trud.bg/%d0%ba%d0%be%d0%bc%d0%b8%d1%81%d0%b8%d1%8f%d1%82%d0%b0-%d0%b7%d0%b0-%d1%87%d0%b5%d0%b7-%d0%bd%d0%b5-%d0%b5-%d0%bf%d1%80%d0%b0%d1%85-%d0%b2-%d0%be%d1%87%d0%b8%d1%82%d0%b5-%d0%bd%d0%b0-%d1%85%d0%be/", "text": "Комисията за ЧЕЗ не е “прах в очите” на хората. Смятам, че това беше едно изключително добро решение да бъде създадена такава анкетна комисия, тъй като потенциалната продажба на активите на най-голямото електроразпределително предприятие предизвика голям обществен интерес. Това коментира пред   министърът на енергетиката Теменужка Петкова.  По думите й именно с анкетна комисия може да се получат отговори на много от въпросите, които се поставят от българското общество. “Това, което беше поискано от изпълнителната власт, от страна на правителството, като информация, е предоставено. От Министерството на енергетиката беше поискано становище във връзка със стратегията за приватизация на ЕРП-ата. Всичко, което е налично в Министерството на енергетиката беше анализирано и съответно информацията беше предоставена”, каза министър Петкова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " Комисията за ЧЕЗ не е “прах в очите” на хората, заяви Теменужка Петкова"}
{"url": "https://trud.bg/1321-%d0%b4%d1%83%d1%88%d0%b8-%d0%b2-%d0%bd%d0%b0%d0%b4%d0%bf%d1%80%d0%b5%d0%b2%d0%b0%d1%80%d0%b0-%d0%b7%d0%b0-%d1%80%d0%b0%d0%b1%d0%be%d1%82%d0%b0-%d0%b2-%d0%bd%d0%b0%d0%bf/", "text": "1321 души се борят за 217 свободни места в звеното за “Фискален контрол” в Националната агенция за приходи. НАП обяви конкурси за инспектори по приходите в София, Варна, Пловдив, Бургас и Велико Търново. Те ще работят в екипи и ще извършват контрол на територията на цялата страна. Щатните бройки на звеното “Фискален контрол” се увеличават след като стана ясно, че съкращават всички служители от звената “Оперативни проверки”. Минималната заплата за свободните позиции е 914 лв., като ще се работи на 12- часови смени, включително нощни. Конкурсите ще бъдат на два етапа – тест за професионални знания и интервю. За една свободна позиция има средно 6 допуснати кандидати. Най-много са желаещите да работят в столичния отдел за “Оперативни дейности”, който е част от дирекцията за “Фискален контрол” – допуснатите до конкурса кандидати са 406. Но в София и свободните места са най-много – 87. Така за всяка свободна позиция кандидатстват 4,6 души. Най-много кандидати за една свободна позиция има в Стара Загора. Кандидатите там са 211, а свободните позиции са само 28. Така за едно свободно място има 7,5 кандидати.", "date": "2018.05.08", "title": " 1321 души в надпревара за работа в НАП\t\t\t"}
{"url": "https://trud.bg/%d0%bd%d0%b5%d0%bf%d0%b0%d0%bb%d1%81%d0%ba%d0%b8-%d1%85%d0%b5%d0%bb%d0%b8%d0%ba%d0%be%d0%bf%d1%82%d0%b5%d1%80-%d1%82%d1%8a%d1%80%d1%81%d0%b8-%d0%b1%d0%be%d1%8f%d0%bd-%d0%bf%d0%b5%d1%82%d1%80%d0%be/", "text": "Непалски хеликоптер може да се включи в търсенето на българския алпинист Боян Петров под хималайския връх Шиша Пангма. Това ще бъде възможно, ако Китай позволи излитането на машината. От българското външно министерство правят всичко възможно да получат официално разрешение от китайската страна,  уточниха от ведомството пред “Труд”.  Посланиците ни в Поднебесната империя и в Индия работят заедно и се очаква Пекин да отвори пространството за полет. Алпинистът ни е на експедиция по изкачването на 8-хилядника. Изчезнал е в Хималаите на територията на Тибетски автономен район на 29 април. Ако дипломатите уредят, непалският хеликоптер ще стигне възможно най-високо в планината –  до лагер 3, който се намира на 7500 метра. Това е обяснил Мохан Ламсал, експерт от частна компания, която организира и спасителни операции в района, на режисьорката Поли Генчева. Тя се намира в Хималаите, за да снима документален филм за Боян Петров, заедно с оператора Красимир Андонов. Очаква се спасителна мисия от Китай също да пристигне на място – тя е част от процедура, която се задейства автоматично, след като изчезне алпинист. По-рано във вторник шерпи предприеха спасителна акция в търсене на българина, но не откриха следи от него в лагер 1, който се намира на 6400 метра по пътя към върха. Днес се очаква те да продължат издирването. По пътя на Боян към Шиша Пангма също вървят хора, които могат да дадат сигнал, ако има следа от българина, обясни жена му Радослава Ненова. “Обичайно е, че Боян Петров си е оставил телефона в базовия лагер, защото е очаквал един ден след него по маршрута да тръгнат неговите колеги, които имат свой сателитен телефон”. Това заяви Деян Петков, един от организаторите на експедицията на Боян Петров.", "date": "2018.05.08", "title": " Непалски хеликоптер търси Боян Петров\t\t\t"}
{"url": "https://trud.bg/%d0%bc%d0%b0%d1%88%d0%b8%d0%bd%d0%b8%d1%81%d1%82%d0%b8-%d0%bf%d1%80%d0%b5%d0%b4%d0%be%d1%82%d0%b2%d1%80%d0%b0%d1%82%d0%b8%d1%85%d0%b0-%d0%bf%d0%be%d0%b6%d0%b0%d1%80-%d0%b2-%d0%bb%d0%be%d0%ba%d0%be/", "text": "Около 15:10 ч. в гара Червен бряг локомотивната бригада на бърз влак № 2613 от София за Варна, забелязва дим, излизащ от машинното отделение на локомотива. Машинистите са предприели незабавни действия за предотвратяване на евентуално запалване като са подали сигнал до Национална служба „Пожарна безопасност и защита на населението”, съобщиха от БДЖ. В пътническата композиция пътуват около 115 пътника, които са изведени от влака със съдействието на превозния персонал поради съображения за сигурност. От гара Мездра е осигурен друг електрически локомотив, който ще обслужи влака до Варна. Извънредното спиране на бързия влак от София за Варна в гара Червен бряг по никакъв начин не е застрашило живота и здравето на пътниците и превозния персонал. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " Машинисти предотвратиха пожар в локомотив"}
{"url": "https://trud.bg/%d0%ba%d0%b8%d0%bc-%d1%87%d0%b5%d0%bd-%d1%83%d0%bd-%d0%bd%d0%b0%d0%bf%d1%80%d0%b0%d0%b2%d0%b8-%d0%b8%d0%b7%d0%bd%d0%b5%d0%bd%d0%b0%d0%b4%d0%b2%d0%b0%d1%89%d0%b0-%d0%b2%d1%82%d0%be%d1%80%d0%b0-%d0%b2/", "text": "Севернокорейският лидер направи изненадваща втора визита в Китай в рамките на само два месеца. Ким Чен-ун беше посрещнат от президента Си Цзинпин в североизточния град Далян.  Те се разходиха по морския бряг и според държавната агенция в Пхенян не могли да сдържат радостта си от повторната им среща. Ким заяви, че е за поетапни усилия за ядрено разоръжаване на Корейския полуостров, информира БНТ. Американският президент Доналд Тръмп отбеляза в туитър, че се гради все по-голямо доверие към Пхенян. Ким пътува до Далян със самолет и така показа, че за разлика от баща си – Ким Чен Ир, не изпитва страх от летене. Това означава, че очакваната този месец среща с Тръмп може да се проведе и в по-далечна от Пхенян страна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " Ким Чен-ун направи изненадваща втора визита в Китай"}
{"url": "https://trud.bg/%d1%82%d1%80%d1%8a%d0%bc%d0%bf-%d0%b5-%d0%ba%d0%b0%d0%b7%d0%b0%d0%bb-%d0%bd%d0%b0-%d0%bc%d0%b0%d0%ba%d1%80%d0%be%d0%bd-%d1%87%d0%b5-%d1%81%d0%b0%d1%89-%d1%89%d0%b5-%d1%81%d0%b5-%d0%be%d1%82%d1%82/", "text": "Американският президент Доналд Тръмп е казал днес на френския държавен глава Еманюел Макрон, че САЩ ще се оттеглят от международното ядрено споразумение с Иран, предаде  като се позова на в. “Ню Йорк Таймс”. Вестникът цитира източник, който е бил уведомен за разговора между Тръмп и Макрон.  Според същия източник САЩ се готвят да възстановят всички санкции, от които се бяха отказали по силата на сделката, и да наложат допълнителни икономически ограничения, пише “Ню Йорк таймс”. Междувременно от Елисейския дворец отрекоха информацията. Президентът на САЩ Доналд Тръмп не е дал никаква информация на френския си колега за решението, което се готви да обяви тази вечер за ядрената сделка с Иран, заяви кабинетът на френския президент. На въпрос на “Ройтерс” кабинетът на Макрон опроверга публикацията на в. “Ню Йорк таймс”, според който Тръмп казал на френския президент в телефонния им разговор днес, че ще оттегли САЩ от ядреното споразумение с Иран. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " Тръмп е казал на Макрон, че САЩ ще се оттеглят от международното ядрено споразумение с Иран"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%be%d1%82-%d0%b1%d1%80%d0%be%d1%8f-%d0%bd%d0%b0-%d1%82%d1%80%d1%83%d0%b4-%d0%b2-%d1%81%d1%80%d1%8f%d0%b4-14/", "text": "От 2002 г., откакто получават държавни субсидии, до първия транш за 2018 г., партиите са получили 447 750 457 лв. Това сочи справка на Министерството на финансите, изготвена за „Труд” след запитване по Закона за достъп до обществена информация. Издръжката на формациите в парламента започна през 2002 г. с по 1 лв. на получен глас на избори за Народното събрание и беше 4,5 милиона лева годишно. Достигна до 50,5 млн. през 2011 г. и 2012 г., когато беше 12 лв. на глас. Премиерът Бойко Борисов ще постави въпроса за новите изисквания, които ЕК иска да наложи на транспортните фирми, на срещата си с френския президент Еманюел Макрон и германския канцлер Ангела Меркел в сряда и четвъртък. Това стана ясно на среща на превозвачите с премиера и министъра на транспорта Ивайло Московски в Министерски съвет.   Непалски хеликоптер може да се включи в търсенето на българския алпинист Боян Петров под хималайския връх Шиша Пангма. Това ще бъде възможно, ако Китай позволи излитането на машината. От българското външно министерство правят всичко възможно да получат официално разрешение от китайската страна, уточниха от ведомството пред “Труд”.   Български предприятия изнасят сирене с палмова мазнина и така рушат имиджа на страната ни, съобщи за “Труд” Симеон Караколев, председател на Националната овцевъдна и козевъдна асоциация. По думите му редица държави, които досега купуваха нашия продукт, вече отказват договори.     Глобални и регионални лидери отиват на крака при Путин дни след инагурацията му – анализ на проф. Нина Дюлгерова       В главното обаче ще трябва да повтори старта от миналата година – коментар на Спирдон Спирдонов       Интервю с шефа на Софийска градска прокуратура Емилия Русинова         Анализ на проф. Стати Статев, ректор на УНСС и заместник-председател на Съвета на ректоритe        ", "date": "2018.05.08", "title": " Вижте акцентите от броя на “Труд” в сряда, 9 май 2018"}
{"url": "https://trud.bg/%d1%81%d0%b5%d1%81%d1%82%d1%80%d0%b8-%d1%81%d1%82%d0%be%d0%b5%d0%b2%d0%b8-%d1%89%d0%b5-%d0%b8%d0%b3%d1%80%d0%b0%d1%8f%d1%82-%d1%83-%d0%bd%d0%b0%d1%81/", "text": "Сестрите Стефани и Габриела Стоеви ще участват на държавното първенство по бадминтон след като спечелиха европейската титла в женските двойки. Надпреварата е от утре до неделя в столичната зала „Европа“. Хасковлийките, които се изкачиха до №10 в световната ранглиста, ще представляват клуба от Пазарджик. Сестрите се прибраха у нас след триумфа в Уелва (Испания) и бяха приети от министъра на младежта и спорта Красен Кралев, който им връчи почетни плакети. „Вижда се, че когато се работи правилно, резултатите са налице и аз съм убеден, че ви предстоят още много победи“, заяви Кралев и увери спортистките, че и занапред могат да разчитат на подкрепата му. Президентът на федерацията по бадминтон Володя Златев пък изрази надежда, че успехът ще доведе до популяризиране на спорта в страната.", "date": "2018.05.08", "title": " Сестри Стоеви ще играят у нас"}
{"url": "https://trud.bg/%d1%81%d0%b8%d0%bd%d0%b8%d1%82%d0%b5-%d1%84%d0%b5%d0%bd%d0%be%d0%b2%d0%b5-%d1%81-%d0%b0%d0%b2%d1%82%d0%be%d0%b1%d1%83%d1%81%d0%b8-%d0%be%d1%82-%d0%b7%d0%b0%d0%bb%d0%b0%d1%82%d0%b0-%d0%ba%d1%8a%d0%bc/", "text": "Три автобуса ще превозят сините фенове от зала „Универсиада“ към стадион „Васил Левски“, където футболният тим ще играе финал за Купата на България. Преди това (от 16,30 ч) „Левски Лукойл“ приема „Рилски спортист“ във втори мач от полуфиналната серия в баскетбола. Сините водят с победа след 90:69 в първата среща. „С тази игра и победата заслужихме категорично присъствието на нашите фенове в сряда – заяви треньорът на „Левски Лукойл“ Константин Папазов. – Но съперникът рано прибра основните си играчи и съм убеден, че реагира.“", "date": "2018.05.08", "title": " Сините фенове с автобуси от залата към стадиона"}
{"url": "https://trud.bg/%d0%b2%d0%b4%d0%b8%d0%b3%d0%b0%d1%82-%d0%bd%d0%be%d0%b2%d0%b8%d1%8f-%d0%bc%d0%be%d1%81%d1%82-%d0%bc%d0%b5%d0%b6%d0%b4%d1%83-%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2/", "text": "Новият мост между Велико Търново и с. Шемшево се очаква да бъде построен до края на лятото. Съоръжението над р. Янтра ще бъде част от общинския път, който е най-пряката и бърза връзка на четири села със старопрестолния град. Напредва изграждането на двата фундамента и две от колоните на моста. След завършването им предстои поставяне на панелите, върху които ще бъде оформено пътното платно. Преди полагането на асфалтовата настилка ще бъдат прокарани телекомуникациите. Над 1,1 млн. лева е инвестицията. Средствата бяха осигурени по финансовите механизми на Междуведомствената комисия за възстановяване и подпомагане към Министерски съвет. Част от разходите предвиждат и събаряне на стария мост, чийто свод рухна частично през февруари миналата година и заради което се наложи изграждането на ново съоръжение. Бъдещият мост ще е с две ленти за движение, ще бъде по-широк и с около 2 метра по-висок от стария. Той ще бъде с осветление със завишена товароносимост, предвид близостта на Западната промишлена зона на Велико Търново. След завършване на строителството ще бъде възстановена най-бързата транспортна връзка на селата Шемшево, Леденик, Буковец, Керека и Пушево с Велико Търново. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " Вдигат новия мост между Велико Търново и Шемшево до края на лятото"}
{"url": "https://trud.bg/%d0%b1%d0%b8%d1%80%d0%b0-%d0%b8-%d0%b2%d0%b8%d1%80%d1%83%d1%81%d0%b8-%d0%b2-%d0%b1%d0%b8%d1%82%d0%ba%d0%b0%d1%82%d0%b0-%d0%b7%d0%b0-%d0%be%d1%86%d0%b5%d0%bb%d1%8f%d0%b2%d0%b0%d0%bd%d0%b5/", "text": "Удавникът се хваща за сламка! Под това мото завършват първенствата на Германия и Англия. Мръсни трикове и уникални премии белязаха последната седмица на Бундеслигата и Висшата лига. Фенклубът на „Хамбургер“ предложи 1500 литра безплатна бира на футболисти и привърженици на „Кьолн“. Изпадналите „козли“ могат да помогнат с победа над „Волфсбург“ като гост в последния кръг. Тогава „Хамбургер“ трябва да спечели у дома срещу „Борусия“ (Мьонхенгладбах), за да не изпадне за първи път в историята си. Фенът Андреас Клос, който даде идеята за бира, гарантира пенливата течност на „Кьолн“ при победа. Дори „Хамбургер“ да се провали. В същото време мръсни номера заиграва в Уелс. От хотел „Мариот“ в Суонси анулираха резервациите за 40 стаи на „Саутхемптън“. Причината – „светците“ гостуваха късно снощи в пряк двубой за спасение срещу „Суонси“. Официалната версия – в хотела върлувал вирус. Това принуди „Саутхемптън“ да наеме хотел в Кардиф – на повече от час шофиране от стадиона. В Англия обаче бързо разбраха измамата. Всеки желаещ можеше да си наеме стая в „Мариот“ по интернет без никакви предупреждения за вирус. Треньорът на „Саутхемптън“ Марк Хюз поискал ръководството да пусне жалба независимо как ще свърши мача. Но в клуба търсят към кого точно да я отправят. Официално „Суонси“ и „Мариот“ нямат никакви допирни точки…", "date": "2018.05.08", "title": " Бира и вируси в битката за оцеляване"}
{"url": "https://trud.bg/%d1%83%d1%87%d0%b5%d0%bd%d0%b8%d1%86%d0%b8-%d0%be%d1%82-%d0%b3%d0%be%d1%80%d0%bd%d0%b0-%d0%be%d1%80%d1%8f%d1%85%d0%be%d0%b2%d0%b8%d1%86%d0%b0-%d0%b8%d0%b7%d1%80%d0%b0%d0%b1%d0%be%d1%82%d0%b8%d1%85/", "text": "Парад на знамената, поздрави на различни езици, песни и танци звучаха във вторник в ОУ „Св. Св. Кирил и Методий“ в Горна Оряховица. Празникът премина под надслов „Децата на Европа“. Учениците сами изработили знамената на 28-те държави членки на Европейския съюз, с които дефилираха. Представени бяха и най-интересните факти за всяка една от страните. След парада на знамената, на импровизираната сцена прозвучаха поздрави и стихове на различни езици, показани бяха и характерни за отделните държави танци. Пред публиката дефилираха и характерни герои и персонажи от историята на страните от ЕС. В училищния двор можеха да се видят събрани на едно място Дядо Коледа и неговия елф, Моцарт, Граф Дракула, Снежанка, рицар от Малтийския орден, тореадор и слънчева испанка. Най-много аплодисменти събра 6-годишният Андрей Видев, който изпълни стихотворението „Аз съм българче“ с такава емоция, че накара цялата публика да рецитира с него. Празникът „Децата на Европа“ уважиха заместник-кметът Йорданка Кушева, секретарят на Общината Анелия Димитрова, директорът на школото Маргарита Атанасова, директори на училища, много родители и гости.  Фестивалът е част от Седмицата на Европа в Горна Оряховица, която се провежда от 7 до 11 май. Тя се организира в рамките на проект „Европа на гражданите на община Горна Оряховица“, финансиран по грантовата схема на НСОРБ „Подкрепа на инициативи на общините, свързани с регионалното измерение на българското председателство на Съвета на ЕС 2018“. В рамките на Седмицата на Европа в Горна Оряховица на 9 май (сряда) от 14.00 ч. в Художествена галерия „Недялко Каранешев“ ще бъде открита изложба на рисунки, фотоси, колажи и др., свързани с българското европредседателство. На следващият ден ще бъдат показани творбите, участвали в конкурса „Европа през моя поглед“. Награждаването на участниците в конкурса ще бъде на 11 май (петък) от 14.00 ч. в Художествена галерия „Недялко Каранешев“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " Ученици от Горна Оряховица изработиха знамената на държавите членки на ЕС\t\t\t"}
{"url": "https://trud.bg/%d0%bf%d0%be%d0%ba%d0%b0%d0%b7%d0%b2%d0%b0%d1%82-%d0%b2-%d0%b8%d0%b7%d0%bb%d0%be%d0%b6%d0%b1%d0%b0-%d1%81%d1%82%d0%b0%d1%80%d0%b8%d1%8f-%d1%88%d1%83%d0%bc%d0%b5%d0%bd/", "text": "Изложба „Шумен през фотообектива“ ще бъде подредена пред сградата на общината. 20 пана под открито небе ще разказват за стария Шумен, негови емблематични сгради, улици, площади, любими места за отдих. Експозицията е посветена на 160 години от началото на музейното дело в Шумен и ще бъде открита в сряда. Всички изгледи от Шумен, които ценители ще видят, са отпечатвани на пощенски картички от началото до средата на ХХ век. Културните ценности, репродуцирани на паната, са от фонда на отдел „Нова история“ към Регионалния исторически музей в Шумен. Експозицията е мобилна и ще може да се презентира на различни места в града и в страната. Информационните текстове са с превод на английски език. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " Показват в изложба стария Шумен\t\t\t"}
{"url": "https://trud.bg/15-000-%d0%bb%d0%b2-%d0%b7%d0%b0-%d0%bb%d0%b5%d1%87%d0%b5%d0%bd%d0%b8%d0%b5-%d0%bf%d0%bb%d0%b0%d1%82%d0%b8%d0%bb%d0%b0-%d0%b4%d1%80%d1%83%d0%b3%d0%b0-%d0%b1%d1%8a%d0%bb%d0%b3%d0%b0%d1%80%d0%ba%d0%b0/", "text": "Онкоболната Теодора Маджарова, която се подложи на алтернативно лечение в Бразилия, не е единствената жена, измамена от бразилеца Жоао де Деус. Радост Шабанова страда от тежка форма на паркинсон. След години опити за лечение, 57-годишната жена се отказва от конвенционалната медицина. Решава да се довери на бразилския чудотворец Жоао де Деус, по известен като Жоао Божи. „Надявах се на чудо. Просто чух за него, проучих, как стоят нещата със заминаването и неговите способности, и реших да опитам”, разказа пред Радост. Заминава за Бразилия заедно със сина си за три седмици в началото на февруари. С тях пътуват още няколко болни. Организатор на пътуването е Татяна Тошкина, която по думите на Радост първоначално поискала по 2500 долара на човек, но накрая сумата за лечението набъбнала до 15 000 лева. „За всичко плащахме двойно, въпреки че синът ми беше само придружител и нямаше нужда от лечението, което тя го принуди да проведе”, обясни Радост Шабанова. Тя имала няколко срещи с медиума Жоао де Деус. Казва, че лечението не й е помогнало. На интернет страницата на Тошкина, тя се представя като първата българка – гид и медиум в духовния център на Жоао де Деус в Бразилия. От сайта става ясно още, че тя предлага услугата “кристално легло”. Посочено е също, че сесиите се осъществяват на адрес в столичния кв. „Манастирски ливади”. Там обаче не открихме никого. Никой нямаше и на адреса на фирмата й. Многократните ни опити да се свържем с Татяна Тошкина, останаха без резултат. В писмо до БТВ от Министерството на туризма коментираха, че както Тошкина, така и фирмата й не са регистрирани в поддържаните от тях регистри и нямат право да извършват организирани пътувания. Въпреки това, тя е планирала посещения на групи в Бразилия до края на 2019 година. От здравното министерство започват проверка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " 15 000 лв. за лечение платила друга българка, измамена от бразилеца Жоао де Деус"}
{"url": "https://trud.bg/%d1%80%d1%83%d1%81%d0%ba%d0%b8%d1%8f%d1%82-%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82-%d0%be%d0%b4%d0%be%d0%b1%d1%80%d0%b8-%d0%b4%d0%bc%d0%b8%d1%82%d1%80%d0%b8%d0%b9-%d0%bc%d0%b5%d0%b4/", "text": "Долната камара на руския парламент одобри назначението на Дмитрий Медведев за още един мандат като премиер на страната. Неговата кандидатура беше подкрена от либералдемократите на Владимир Жириновски и от управлавящата партия “Единна Русия”. Комунистите и депутатите от “Справедлива Русия” бяха против. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " Руският парламент одобри Дмитрий Медведев за още един мандат като премиер"}
{"url": "https://trud.bg/%d1%84%d0%be%d1%80%d0%b1%d1%81-%d0%ba%d0%b8%d1%82%d0%b0%d0%b9%d1%81%d0%ba%d0%b8%d1%8f%d1%82-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82-%d1%81%d0%b8-%d0%b4%d0%b7%d0%b8%d0%bd%d0%bf%d0%b8/", "text": "Американското списание “Форбс” публикува на сайта си класация на най-влиятелните хора на планетата. Начело е китайският президент Си Цзинпин, втори е руският държавен глава Владимир Путин, трети – президентът на САЩ Доналд Тръмп. В първата десетка следват федералният канцлер на Германия Ангела Меркел, собственикът на “Амазон” Джеф Безос, папа Франциск, основателят на “Майкрософт” Бил Гейтс. На осмо място е саудитският престолонаследник Мохамед бин Салман Ал Сауд, девети е индийският президент Нарендра Моди, десети – Лари Пейдж от Гугъл.  Президентът на Франция Еманюел Макрон е 12-и, британската министър-председателка Тереза Мей – 14-а. Иранският духовен водач аятолах Али Хаменей е 17-и, генералният секретар на ООН Антониу Гутериш е на 31-о място, председателят на Европейската комисия Жан-Клод Юнкер е 33-и.  На 36-о място е севернокорейският лидер Ким Чен-ун, а турският президент Реджеп Ердоган е 48-и. На 73-а позиция е главатарят на групировката “Ислямска държава” Абу Бакр ал Багдади.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " Форбс: Китайският президент Си Дзинпин е най-влиятелната личност на годината"}
{"url": "https://trud.bg/92-%d1%81%d1%82-%d0%b7%d0%b0-%d1%82%d0%b5%d0%b3%d0%bb%d0%b5%d0%bd%d0%b5-%d0%be%d1%82-%d0%b1%d0%b0%d0%bd%d0%ba%d0%be%d0%bc%d0%b0%d1%82/", "text": "Средният размер на банковите такси за обслужване на разплащателна сметка с дебитна карта към нея е 2,02 лв., обявиха от БНБ. За откриване на разплащателна сметка таксата е средно 1,79 лв., а за откриване на разплащателна сметка с дебитна карта средната такса е 1,32 лв. БНБ публикува средния размер на банковите такси по разплащателни сметки за основните платежни услуги, във връзка с определянето на приемливи такси по платежни сметки за основни операции. Банките са длъжни да предлагат на гражданите платежни сметки за основни операции като преводи и получаване на средства, внасяне и теглене от сметката. Таксите по тези сметки трябва да са по-ниски от средния размер на таксите по разплащателни сметки. Банките трябва да се съобразят с обявените вчера средни такси най-късно до 1 август 2018 г. Средният размер на таксите за теглене от банкомат на банката, която е издала дебитната карта е 20 ст., а от банкомат на друга банка е 92 ст. За директен дебит, при който банката автоматично разплаща от сметката на клиента неговите задължения за ток, вода, парно, интернет и телефон, средните такси са доста високи – 1,35 лв., ако сметката на комуналния доставчик е в същата банка, и 2,28 лв., ако сметката е в друга банка. За последните две години тези такси са нараснали с 10-15 ст.", "date": "2018.05.08", "title": " 92 ст. за теглене  от банкомат\t\t\t"}
{"url": "https://trud.bg/%d0%b8%d0%bd%d1%86%d0%b8%d0%b4%d0%b5%d0%bd%d1%82-%d1%81-%d0%bb%d0%be%d0%ba%d0%be%d0%bc%d0%be%d1%82%d0%b8%d0%b2%d0%b0-%d1%81%d0%bf%d1%80%d1%8f-%d0%b1%d1%8a%d1%80%d0%b7%d0%b8%d1%8f-%d0%b2%d0%bb%d0%b0/", "text": "Нов инцидент е възникнал с локомотив на бърз влак, стана ясно от съобщение на БДЖ. Около 15:10 ч. в гара Червен бряг локомотивната бригада на бързия влак №2613 от София за Варна е забелязала дим, излизащ от машинното отделение на локомотива. Машинистите са подали сигнал до пожарната, а пристигналите на мястото огнеборци са облели машината с вода и до запалване не се е стигнало. В пътническата композиция са пътували около 115 пътници. Те са били изведени от влака. Животът и здравето им не са били застрашени. От гара Мездра е осигурен друг електрически локомотив, който е обслужил композицията до Варна. Закъснението на влака е с час и половина. Предстои експерти на БДЖ да огледат локомотива.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " Инцидент с локомотива спря бързия влак София – Варна"}
{"url": "https://trud.bg/%d1%85%d0%b2%d0%b0%d0%bd%d0%b0%d1%85%d0%b0-%d0%b8%d0%b3%d1%83%d0%bc%d0%b5%d0%bd%d0%b0-%d0%bd%d0%b0-%d1%87%d0%b8%d0%bf%d1%80%d0%be%d0%b2%d1%81%d0%ba%d0%b8%d1%8f-%d0%bc%d0%b0%d0%bd%d0%b0%d1%81%d1%82/", "text": "Хванаха игумена на Чипровския манастир с близо 2,6 промила зад волана и без книжка. Засечен е от полицията навръх Гергьовден. Провинилият се свещенослужител Йеромонах Спиридон не пожела да обясни постъпката си, информира “Виждах го, много е притеснен, извинява се. Грешката си е грешка, в негов ущърб е, не е добра реклама и за общината, но пък ние специално от работата му нямаме оплаквания”, каза кметът на Чипровци Пламен Петков. Йеромонахът е на 21 години и е игумен в манастира трета година. Преди половин година направил училище по вероизповедание в местния исторически музей. “Децата имат нужда от това, в Чипровската община са останали шейсет деца и това тук е тяхното място. И тук бих призовала всички да се върнем към онзи текст от вечната книга – от Библията: “Който е безгрешен, да хвърли пръв камък”, заяви Анита Комитска, директор на историческия музей в града. Заради провинението си игуменът вече е наказан от Видинския митрополит. Наказанието на йеромонах Спиридон е валидно от днес. С него той е освободен от длъжността “игумен” на Чипровския манастир, има и забрана за свещенослужение за срок от петнайсет дни. Но той остава на послушание в манастира и ще бъде съден от светския закон по бързата процедура. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " Хванаха игумена на Чипровския манастир да шофира с  близо 2,6 промила  и без книжка"}
{"url": "https://trud.bg/%d0%be%d1%82%d0%b2%d0%b0%d1%80%d1%8f%d1%82-%d0%b3%d1%80%d0%be%d0%b1%d0%b0-%d0%bd%d0%b0-%d0%bd%d0%b0%d0%b8%d0%bc-%d1%81%d1%8e%d0%bb%d0%b5%d0%b9%d0%bc%d0%b0%d0%bd%d0%be%d0%b3%d0%bb%d1%83-%d0%b7%d0%b0/", "text": "Гробът на Наим Сюлейманоглу ще бъде отворен през юли, съобщи турската телевизия НТВ. Причината е, че трябва да бъдат взети проби за извършване на ДНК-анализ за доказване на бащинство. Най-великият щангист в историята почина през миналия ноември вследствие на усложнения след чернодробна трансплантация. Тялото му ще бъде ексхумирано точно в 10:00 ч. на 4 юли по искане на адвокати, водещи въпросното съдебно дело. Смята се, че гражданката на Япония Секаи Мори е дъщеря на Сюлейманоглу. Шампионът се запознал с майка й, която е журналистка, по време на летните олимпийски игри в Сеул през 1988 г. Според турските медии последната молба на Наим към брат му и други близки е била непременно да намерят първородната му дъщеря в Япония и да я включат в завещанието му.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " Отварят гроба на Наим Сюлейманоглу за ДНК тест за доказване на бащинство"}
{"url": "https://trud.bg/%d0%b1%d0%b8%d0%b2%d1%88%d0%b8%d1%8f%d1%82-%d0%b3%d0%b5%d1%80%d0%bc%d0%b0%d0%bd%d1%81%d0%ba%d0%b8-%d0%ba%d0%b0%d0%bd%d1%86%d0%bb%d0%b5%d1%80-%d0%b3%d0%b5%d1%80%d1%85%d0%b0%d1%80%d0%b4-%d1%88%d1%80-2/", "text": "Бившият германски канцлер Герхард Шрьодер се е оженил за своята приятелка и лична преводачка Ким Со-ън, съобщи ТАСС, като се позова на германския вестник “Нойе Пресе”.  За Герхард Шрьодер това е пети брак. Според изданието празненството е насрочено за 5 октомври в берлинския хотел “Адлон”. Немските медии вече обърнаха внимание, че на встъпването в длъжност на руския президент Владимир Путин вчера Шрьодер е носил халка на безименния си пръст. През 2016 г. Герхард Шрьодер се разведе с Дорис Шрьодер-Кьопф, за която беше женен от 1997 г.  Герхард Шрьодер и 48-годишната корейка Ким Со-ън се запознаха преди две години на международна бизнес конференция, на която тя работела като преводач.  Шрьодер беше канцлер на Федерална република Германия в периода 1998-2005 г.", "date": "2018.05.08", "title": " Бившият германски канцлер Герхард Шрьодер се е оженил за пети път"}
{"url": "https://trud.bg/%d0%bf%d0%b0%d1%80%d1%82%d0%b8%d0%b8%d1%82%d0%b5-%d0%b3%d0%bb%d1%8a%d1%82%d0%bd%d0%b0%d1%85%d0%b0-%d0%b1%d0%bb%d0%b8%d0%b7%d0%be-%d0%bf%d0%be%d0%bb%d0%be%d0%b2%d0%b8%d0%bd-%d0%bc%d0%b8%d0%bb%d0%b8/", "text": "От 2002 г., откакто получават държавни субсидии, до първия транш за 2018 г., партиите са получили 447 750 457 лв. Това сочи справка на Министерството на финансите, изготвена за „Труд” след запитване по Закона за достъп до обществена информация. Издръжката на формациите в парламента започна през 2002 г. с по 1 лв. на получен глас на избори за Народното събрание и беше 4,5 милиона лева годишно. Достигна до 50,5 млн. през 2011 г. и 2012 г., когато беше 12 лв. на глас. През 2017 г. партиите са получили 38 057 288 лв., с два милиона по-малко от предходните две години. Резултатите от последните парламентарни избори определят бюджетът да отпуска 38 648 384 лв. годишно. Първият от четирите равни транша за 2018 г., е 9 662 096 лв. Ако няма промяна в методиката, пълен мандат ще струва на данъкоплатците общо 154 593 536 лв. След година и половина, когато ще бъдат изплатени още 6 транша, парите, които са глътнали партиите, ще надхвърлят половин милиард лева. „Труд” поиска от финансовото министерство и разпределението на сумите по политически сили. Ведомството отказа с обяснението, че „не е предвидено задължение за поддържане на справка по посочения критерий”. МФ пренасочи въпроса към регистъра на Сметната палата, където се публикуват годишните финансови отчети (ГФО) на партиите. Там обаче са налични документите само от 2006 г. насам, затова не може да се направи изчерпателна справка. , ГФО за 2017 г. сочат, че с парите от субсидиите партиите са имали възможност да платят кампаниите си за изборите за НС, да покрият всичките си останали разходи и да спестят общо 6 милиона лева. Седемте основни политически сили в 44-ия парламент имат над 31 млн. лв. по банковите си сметки и държат стотици хиляди левове кеш в каси и трезори. Шест пъти парламентът е променял начина, по който се изчислява сумата на получен глас, пет от които в посока нагоре. Отделно в периода, в който издръжката беше на базата на нарастващата МРЗ, субсидиите автоматично се покачиха на още пет стъпки (виж карето). За първите 10 години сумата скочи над 10 пъти (виж таблицата). , парламентарно проучване сред 23 държави в ЕС показа, че издръжката на партиите е по-висока от България само във Финландия. Там субсидията е 12,5 евро на глас, но сумата не е скочила толкова рязко, колкото у нас в последното десетилетие. Многократно по-богатата северна държава отпуска на партиите между 32 и 36 млн. евро годишно от 2008-а насам. Проучването сочи, че субсидиите са по-ниски в Австрия (2 евро на глас), Белгия (1.25 евро), Великобритания, Германия (около 1 евро), Гърция, Дания, Естония, Кипър, Латвия (0.71 евро), Литва, Люксембург, Малта, Португалия, Румъния, Словения, Унгария, Франция, Холандия, Чехия, Швеция, Испания и Италия.   Като партията с най-много спечелени гласове на всички парламентарни избори откакто съществува, ГЕРБ е получила най-големи държавни субсидии – общо малко над 144 милиона лева, сочат нейните годишни финансови отчети. Разпределението по години е следното: 2017 г. – 14 513 000 лв., 2016 г. – 12 320 000 лв., 2015 г. – 12 320 000 лв., 2014 – 13 080 000 лв., 2013 г. – 17 898 000 лв., 2012 г. – 23 925 000 лв., 2011 г. – 22 175 000 лв., 2010 г. – 17 820 000 лв., 2009 г. – 9 997 000 лв. Всичко: 144 048 000 лв. За същия период втората по гласове БСП е получила общо 67 378 000 лв., а от 2002 до 2008 г. още около 15 млн. лв. Както „Труд” писа, към 31 декември 2017 г. ГЕРБ е имала 17 млн. лв. на депозити, с 4 милиона повече от предходната година. БСП е посрещнала новата 2018-а година с близо 4 милиона лева в банки и 650 000 кеш. За сравнение – на 31 декември 2016 г. е притежавала 1,2 млн. лв.   Държавните субсидии са въведени със Закона за политическите партии, приет през 2001 г. от 38-ото Народно събрание по време на управлението на ОДС. В изпълнение на гласуваните от 39-ото НС бюджети в следващите три години Министерският съвет отпуска по един лев на глас годишно за парламентарните формации. В началото на 2005 г. е приет нов Закон за политическите партии, който определя издръжката на 1% от минималната работна заплата (МРЗ). За 2005 г. това прави 1,50 лв., за 2006 г. – 1,60 лв. През 2007 г. законова поправка повишава субсидията до 2% от МРЗ, което за текущата година прави 3,60 лв., а за следващата – 4,40 лв. В началото на 2009 г. 40-ото НС гласува издръжката да скочи на 5% от МРЗ, което по това време прави 12 лв. В началото на мандата си 41-ото НС гласува през 2010 г. да бъдат отпуснати 85% от предвидените по закона суми. През 2011 г. субсидията е „отвързана” от постоянно нарастващата минимална заплата и отново се определя година за година в държавния бюджет. Издръжката остава 12 лв. за 2012 г. и 2013 г. За 2014 г. е намалена на 11 лв. на глас и оттогава мнозинството всяка година одобрява същата сума.   ГЕРБ предложи в Бюджет 2017 субсидията да стане 1 лв., но това не беше прието. В Бюджет 2018 беше прието предложението на ”Воля” да се намали субсидията на 1 лв. само на извънпарламентарните партии. Промяната засегна единствено ”Възраждане” на Костадин Костадинов от Варна – върл опонент на Веселин Марешки. В предходния парламент имаше различни предложения за ограничаване на парите – от Реформаторския блок, от независимия Велизар Енчев и от Патриотичния фронт. Всяко от тях беше отхвърлено. БСП, която наскоро поиска намаляване на депутатските заплати и ваканции, никога не е предлагала намаляване на субсидиите.   2 516 957 гласуваха с ”да” на въпроса ”Подкрепяте ли държавната субсидия, отпускана за финансиране на политическите партии и коалициите, да бъде един лев за получен действителен глас на последните парламентарни избори” на националния референдум през ноември 2016 г., иницииран от екипа на ”Шоуто на Слави”. С ”не” на въпроса отговориха 523 703. Бюлетините без отбелязан отговор, с отбелязани и двата отговора и на въпроса или такива, в които не може еднозначно да бъде определен отговорът, бяха 359 600. Народното събрание така и не се произнесе по въпроса, както е по закон. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.08", "title": " Партиите глътнаха близо половин милиард лева\t\t\t"}
