{"url": "https://trud.bg/%d1%85%d0%b8%d0%b2-%d0%bf%d0%be%d0%b7%d0%b8%d1%82%d0%b8%d0%b2%d0%b5%d0%bd-%d0%be%d1%81%d1%82%d0%b0%d0%b2%d0%b0-%d0%b7%d0%b0%d0%b4-%d1%80%d0%b5%d1%88%d0%b5%d1%82%d0%ba%d0%b8%d1%82%d0%b5/", "text": "ХИВ-позитивен обвиняем поиска да бъде пуснат на свобода, но Окръжният съд в Сливен му отказа. Решението бе потвърдено и от втора инстанция – Апелативният съд в Бургас. Мъжът, чието име не се съобщава, бил арестуван за незаконно притежание на синтетични наркотици и прекурсори за производството им, като престъпленията са извършени в условията на рецидив. Той обаче поискал да бъде пуснат под домашен арест, за да може да се лекува. Здравословното му състояние  е било взето предвид и задържаният бил настанен не в следствения  арест, а в ареста към Сливенския затвор, където има и медицински център. Въпреки това мъжът твърди, че само веднъж е успял да вземе необходимите медикаменти със съдействието на лекуващия го професор, тъй като получаването им става срещу лична карта. Казал, че и друг път бил задържан и освобождаван с по-лека мярка, която не нарушавал. Окръжният съд обаче посочва, че освен твърденията на обвиняемия, липсват каквито и да е доказателства, че лечението е било преустановено. Още при задържането му изрично било записано, че не е било нужно ХИВ-позитивният да лежи в болница. “Въпросното заболяване е било налице и към деня на процесните престъпления, но не е попречило на обвиняемия да ги извърши”, посочват магистратите. Препис от  решението си те изпращат до началника на затвора, както и до прокуратурата, за да бъде осигурено медикаментозно лечение, ако е необходимо и настаняване на обвиняемия в затворническата болница в София.", "date": "2019.01.20", "title": " ХИВ-позитивен остава зад решетките\t\t\t"}
{"url": "https://trud.bg/%d0%b8%d0%bd%d0%b4%d0%b8%d0%b9%d1%81%d0%ba%d0%be%d1%82%d0%be-%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%be-%d1%83%d0%b2%d0%be%d0%bb%d0%bd%d0%b8-%d0%b4%d0%b2%d0%b0%d0%bc/", "text": "Индийското правителство уволни двама директори от държавната Пенджабска национална банка, защото не предотвратили измама за 2 милиарда долара. Това се случва близо година, след като беше разкрита най-голямата в историята на Индия схема за източване на банка, предаде Ройтерс. Федералната полиция на Индия е повдигнала на двамата директори обвинения в нарушаване на правилата на индийската централна банка. Откакто се разбра за измамата, акциите на 124-годишната банка загубиха повече от половината от стойността си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.20", "title": " Индийското правителство уволни двама директори на Пенджабската национална банка\t\t\t"}
{"url": "https://trud.bg/%d0%bf%d0%b0%d0%bf%d0%b0-%d1%84%d1%80%d0%b0%d0%bd%d1%86%d0%b8%d1%81%d0%ba-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8-%d0%bc%d0%be%d0%b1%d0%b8%d0%bb%d0%bd%d0%be-%d0%bf%d1%80%d0%b8%d0%bb/", "text": "Папа Франциск покани днес католиците да се молят с него по интернет, предаде ДПА.  Главата на Римокатолическата църква направи това, докато представяше днес профила си в мобилното приложение „Клик ту прей“ („Кликни, за да се помолиш“). То ще бъде официалното мобилно приложение на папската интернет платформа Световна молитвена мрежа (Worldwide Prayer Network), се казва в съобщение на Светия престол. Целта е да се създаде платформа, която да позволи на хората „да придружат папата в мисията на състрадание към  света“. Когато изберат секцията „Да се помолим с папата“ в мобилното приложение или на страницата на приложението в интернет, католиците могат да видят за какво възнамерява да се моли папата през съответния месец. Другата секция „Да се помолим с мрежата“ е „пространство, където потребителите (сред които папа Франциск) могат да споделят молитвите си с други“, се обяснява в комюникето. Освен в „Клик ту прей“ Франциск има профили в туитър и инстаграм. 82-годишният папа обаче нееднократно е предупреждавал, че използването на социални мрежи крие опасност да доведе до намаляване на реалното общуване между хората, отбелязва ДПА. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.20", "title": " Папа Франциск представи мобилно приложение, чрез което вярващи да споделят молитвите си"}
{"url": "https://trud.bg/%d0%bd%d0%b5%d1%80%d0%b0%d0%b1%d0%be%d1%82%d0%b5%d1%89-%d0%b2%d0%b0%d1%80-%d0%b2%d0%b1%d0%b5%d1%81%d0%b8-%d1%82%d0%b8%d0%b5%d1%80%d0%b8-%d0%b0%d0%bd%d1%80%d0%b8/", "text": "Видеосистемата ВАР, целяща да сведе до минимум дискусионните ситуации, си навлече гнева на младия наставник Тиери Анри. Треньорът на „Монако“ остана разочарован от проблем с технологията по време на тежката загуба от „Страсбург“ с 1:5 у дома в мач от Лига 1. Домакините останаха с човек по-малко още в 7-ата минута след червен картон на Налдо. Нервите на Анри обаче не издържаха след почивката, когато имаше съмнение за дузпа за „монегаските“ при резултат 1:2.  „Попитах четвъртия съдия защо не преразгледат ситуацията, а той ми призна, че има проблем с ВАР и в този момент не е записвала – обясни след загубата легендата на френския футбол. – Тогава изоставахме само с един гол и евентуално изравняване на резултата можеше да вкара мача в съвсем друга посока.“ В класирането „Монако“ е на предпоследно място.", "date": "2019.01.20", "title": " Неработещ ВАР вбеси Тиери Анри"}
{"url": "https://trud.bg/%d0%bc%d0%b0%d0%bd%d1%87%d0%b5%d1%81%d1%82%d1%8a%d1%80-%d1%81%d0%b8%d1%82%d0%b8-%d0%bf%d1%8a%d1%80%d0%b2%d0%b8-%d1%81%d1%82%d0%b8%d0%b3%d0%bd%d0%b0-%d0%ba%d0%be%d1%82%d0%b0-100/", "text": "„ Манчестър Сити“ е първият отбор в петте големи първенства, достигнал 100 гола във всички турнири. Шампионите на Англия сразиха „Хъдъсфийлд“ с 3:0 като гост, а юбилейното попадение бе на защитника Данило, с което откриха резултата. След това се разписаха Рахийм Стърлинг и Лерой Сане, асистирали си един на друг. Разликата между „Сити“ и „Ливърпул“ пак е четири точки. В същото време Жозе Моуриньо призна как едва не умрял в боклуджийска кофа. В нея той се крил на мача „Челси“ – „Байерн“ в Шампионската лига през 2005 година, когато бе наказан дори да не е на трибуните. Офицерите на УЕФА го издирвали и „Стамфорд Бридж“, а от кофата Специалния давал указания. Маурицио Сари, настоящият треньор на „Челси“, призна, че не може да мотивира играчите си. „Сините“ се сринаха с 0:2 в лондонското дерби с „Арсенал“. „Артилеристите“ биха съперника едва за втории път от 14 срещи.", "date": "2019.01.20", "title": " “Манчестър Сити“ първи стигна кота 100"}
{"url": "https://trud.bg/%d0%bb%d1%83%d0%bd%d0%bd%d0%be-%d0%b7%d0%b0%d1%82%d1%8a%d0%bc%d0%bd%d0%b5%d0%bd%d0%b8%d0%b5-%d1%89%d0%b5-%d1%82%d1%80%d0%b0%d0%b5-%d0%bd%d0%b0%d0%b4-1-%d1%87%d0%b0%d1%81/", "text": "В Западна Европа ще се вижда в ранните часове на 21 януари Няколко милиарда души в Северна и Южна Америка, Западна Европа, Африка и най-северните точки на Русия ще могат да се насладят на пълно лунно затъмнение в нощта срещу понеделник, предаде Ройтерс. Супер Вълчата Кървава Луна (виж инфографиката) ще трае повече от 3 часа, като пълното затъмнение ще продължи 62 минути. Започва с изгрева на Луната в двете Америки, а на Стария континент ще бъде видимо в ранните часове на 21 януари. Супер Луна се наблюдава, когато при пълнолуние естественият спътник на Земята се намира в най-близката си точка до планетата ни. Вълча Луна пък идва от северноамериканските индианци, за които януарското пълнолуние е свързано с вълчия вой. Кървавата, оранжева или розова окраска се получава от заставането на Земята на пътя на слънчевата светлина към Луната. Част от нея се отразява и оцветява спътника. Ако небето е чисто феноменът ще може да се наблюдава с невъоръжено око от цялата територия на САЩ, отбелязват американски астрономи. В щата Пенсилвания Астрономическото общество на Йорк е поканило публика да хвърли поглед отблизо през телескопи. Обсерваторията “Грифит” в Лос Анджелис пък ще излъчва пряко през интернет телескопична гледка на затъмнението. Пред гостите астрофотографът Робърт Фарел ще демонстрира как с мобилен телефон през телескоп можеш да заснемеш небесни тела.", "date": "2019.01.20", "title": " Лунно затъмнение ще трае над 1 час\t\t\t"}
{"url": "https://trud.bg/%d0%b5%d1%82%d1%8a%d1%80-%d0%bd%d0%b5-%d1%81%d0%b5-%d0%b4%d0%b0%d0%b4%d0%b5-%d0%bd%d0%b0-%d1%88%d0%b0%d0%bc%d0%bf%d0%b8%d0%be%d0%bd%d0%b0-%d0%bd%d0%b0-%d1%85%d1%8a%d1%80%d0%b2%d0%b0%d1%82%d0%b8/", "text": "Представилият се отлично през есента тим на „Етър“ не се даде на хърватския гранд „Динамо“ (Загреб) в приятелски мач, завършил 1:1. Двата тима се изправиха един срещу друг в турския курорт Белек. Неостаряващият Иван Стоянов даде аванс на „болярите“ в 33-ата минута след удар от близко разстояние. Крайният резултат пък бе оформен едва в 75-ата минута, когато Марио Чужде засече центриране от въздуха. Следващата контрола на тима на наставника Красимир Балъков е на 23-ти януари срещу полския „Лех“ (Познан).", "date": "2019.01.20", "title": " „Етър“ не се даде на шампиона на Хърватия"}
{"url": "https://trud.bg/%d1%86%d1%81%d0%ba%d0%b0-%d1%81%d1%80%d0%b0%d0%b7%d0%b5%d0%bd-%d1%81-13-%d0%b1%d0%b5%d0%b7-%d0%bd%d0%b0%d0%bf%d1%83%d1%81%d0%ba%d0%b0%d1%89%d0%b8%d1%8f-%d0%bc%d0%b0%d1%83%d1%80%d0%b8%d0%b4%d0%b5/", "text": "ЦСКА ще вземе 1,3 милиона евро от трансфера на Мауридес в „Рапид“ (Виена). Според австрийския вестник „Курир“ сделката реално е факт, а „червените“ вечерят 1 милион от бразилеца. Мауридес дойде за 300 000 евро от „Беленензеш“ през лятото и вкара 14 гола за ЦСКА през есента. Цената на голмайстора може да скочи в зависимост от головете му в Австрия и евентуален бъдещ трансфер. „ Червените“ не се „оголват“ в атака. Заради повечето футболисти с паспорти извън ЕС най-често извън групата оставаше бразилският нападател Евандро. А очевидно титуляр през новия сезон ще е Али Соу. Въпреки това ЦСКА планира да направи звучен входящ трансфер като заместник на Мауридес. От „Българска армия“ продадоха пребогато втори бразилец за половин година. През лятото Фернандо Каранга замина за 3 милиона евро в китайския „Хенан“. Логично Мауридес не бе в групата на ЦСКА за контролата срещу деветия в унгарското първенство „Академия Пушкаш“, завършил 1:3. Бразилецът трябва да отлети директно за Анталия, където в сряда започва лагера на „Рапид“. На испанска земя ЦСКА вече направи 1:1 срещу втородивизионния германски „Бохум“ Освен Мауридес срещу „Академия Пушкаш“, където играе Камен Хаджиев, в групата на бе и Жеферсон. Трите унгарски гола паднаха за 11 минути, а накрая Тиаго намали.  ", "date": "2019.01.20", "title": " ЦСКА сразен с 1:3 без напускащия Мауридес"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b6%d0%b5%d0%bb%d1%8f%d0%b7%d0%ba%d0%be%d0%b2-%d0%bf%d0%be%d0%bd%d0%b5-%d0%bc%d0%b8%d0%bb%d0%b8%d0%b0%d1%80%d0%b4-%d1%82%d1%80%d1%8f%d0%b1%d0%b2/", "text": "Пакетът, с който влязох в Mинистерство на транспортa, беше пакетът Макрон. Ако транспортът е ясна система от всички сектори, тогава решенията трябва да са ясни и категорични. Това каза транспортният министър Росен Желязков пред  Системата на транспорта е сложна, малко неща има за хвалене, по-скоро има натрупани проблеми. През последното десетилетие имаше проблеми в БДЖ заради натрупаните дългове, които бяха погасени от държавата. Поне милиард през следващите години трябват за модернизация на БДЖ, каза още министърът. Държавата покри задължения на БДЖ към външни фирми, от друга страна от първоначалното концесионно плащане, да бъде покрито задължението на БДЖ и НКЖИ към бюджета, тези пари влизат в бюджета. Искаме концесионер, но ние търсим оператор. В условията на концесията е записано, че държавата няма да изгражда ново летище, не е записано, че друго летище – частно или общинско няма да могат да се изграждат в радиус от 100 км. Днес на националната среща на ГЕРБ ясно беше казано, че никой не трябва да лежи на стари лаври, работата трябва да продължи. Премиерът каза ясно, че всеки трябва да бъде по-нисък от избирателя си, защото всеки ден трябва да се бори за доверието на избирателите си.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.20", "title": " Министър Желязков: Поне милиард трябват през следващите години за модернизация на БДЖ"}
{"url": "https://trud.bg/%d0%b3%d0%b5%d0%bd-%d0%ba%d0%be%d0%bd%d1%81%d1%82%d0%b0%d0%bd%d1%82%d0%b8%d0%bd-%d0%bf%d0%be%d0%bf%d0%be%d0%b2-%d1%89%d0%b5-%d0%b8%d0%bc%d0%b0%d0%bc%d0%b5-%d0%bd%d0%be%d0%b2%d0%b8-%d1%81%d0%b0%d0%bc/", "text": "Искаме да имаме най-доброто, което можем да си позволим. Ще имаме нови самолети след 3-4 години, да го кажем 3. Аз съм летял и на Ф16 и на други самолети, генерал Радев също. Това заяви председателят комисията по отбрана ген. Константин Попов пред   Имаме много талантливи момчета, критикуват ни, че вложихме пари в МиГ и СУ, но трябва гарантираме авиацията в момента, разясни той. Съдбата ни е свързала с Румен Радев, като президент няма да го коментирам, защото смятам, че позицията, която взима в момента не е правилна, каза още ген. Попов. Президентът трябва да събира хората, важно и отговорно е да си президент, нямаш право на пристрастност, на базата на различията трябва да намираш общ път, затова според мен президентът Радев може да направи повече. Желая му да успява повече. Парламентът е сърцето на демокрацията, там трябва да ходиш и да обединяваш. Раздорът не дава резултат, каза ген. Попов. НАТО ще го има, отбраната е важна и суверенитетът на държавите в НАТО също е важен. Кой обаче може да коментира, че ситуацията ще е същата след 15 години, светът се въоръжава, подчерта той.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.20", "title": " Ген. Константин Попов: Ще имаме нови самолети след 3-4 години"}
{"url": "https://trud.bg/%d1%81%d0%ba%d0%b0%d1%82%d0%be%d0%b2-%d0%bf%d0%be-%d0%b7%d0%b0%d0%bb%d0%b5%d0%b4%d0%b5%d0%bd%d0%b8%d1%8f-%d1%81%d0%ba%d0%b0%d1%82-%d0%bd%d0%b0-%d0%b6%d0%b8%d0%b2%d0%be%d1%82%d0%b0/", "text": "16 експедиции, 13 успешно изкачени върха, като 7 от тях са 8-хилядници Твърди, че никога не е изпитвал страх, а по-скоро се е задействало чувството му за съхранение Той е един от най-успешните покорители на най-високите върхове в света, но името му обикновено се свързва повече с факта, че го е направил като веган. За няколко години обаче – от 2013 до 2018 г. е постигнал уникални резултати: 16 експедиции, 13 успешно изкачени върха, като 7 от тях са 8-хилядници. Стaвa пъpвият вeгaн в cвeтa и пъpвият бългapин, изкaчил Ceдeмтe кoнтинeнтaлни пъpвeнци нa плaнeтaтa – “Sеvеn Summits”; пъpвият бългapин, изкaчил вpъx Eвepecт (8848 м) пo ceвepния и пo южния мapшpут, (2014 и 2017 г.); пъpвият бългapин, изкaчил нaй-бъpзo двa въpxa нaд 8000 м (Eвepecт и Лxoтцe, мaй 2017 г. зa 5 дни и 12 чaca); c нaй-бъpзa eкcпeдиция в cвeтa нa вpъx Maкaлу (8481 м зa 94 чaca). Атанас Скатов е и пъpвият бългapин, изкачил 2 oceмxилядникa зa 23 дeнa – Aнaпуpнa и Maкaлу и достига до 7900 м на Джаулахири през мaй 2016, като Дxaулaгиpи и Maкaлу aтaкувa в aлпийcки cтил в paмкитe нa ceдмицa. Той е и пъpвият бългapин, учacтвaл в 4 eкcпeдиции нa въpxoвe нaд 8000 м зa 90 дни – Aнaпуpнa, Дxaулaгиpи, Maкaлу и Гaшepбpум 2 пpeз 2016 г. Първият българин е, който е учacтвaл в 16 eкcпeдиции зa 5,5 гoдини, кaтo 8 oт тяx ca нa въpxoвe нaд 8000 м. Но като най-ценно свое постижение определя факта, че е пъpвият вeгaн в cвeтa, изкaчил вpъx нaд 8000 м coлoвo и бeз упoтpeбa нa изкуcтвeн киcлopoд – вpъx Чo Oю в Хималаите, (8201 м, нa 13 май 2018 г.). На 10 октомври той представи “Гашербрум” – третата си книга от поредицата “Над 8000 метра” и четвъртата от поредицата “Дневниците на един веган” (изд. “Кибеа”). Своите впечатления той трансформира в 150 вдъхновяващи мотивационни лекции, в които надъхва хората чрез личния си пример да не се отказват да преследват мечтите си. И след всички тези постижения Скатов дори не се назовава алпинист, не членува в нито едно такова сдружение, преди да тръгне да покорява върхове, не е спортувал, дори не е ходил на курсове по алпинизъм. Сред другите наши алпинисти той е като вълк единак, но това не го притеснява. Как един доктор на науките по растителна защита постига всичко това? “Като малък мечтаех да стана капитан на кораб”, връща се в детството си роденият в Сливен на 11 март 1978 г. Наско. Когато идва време да кандидатства във Военноморското училище във Варна, се замисля как той, свободолюбивият тийнейджър, ще трябва да учи 5 години при строг казармен режим, а после да работи каквото му кажат още 8 години. Баща му е агроном, доктор на науките по растителна защита и Наско от малък му помага в бизнеса. Като ученик в V – VII клас често стига до финалите на състезания по растениевъдство по линия на ТНТМ, а като студент по растителна защита в Пловдивския аграрен университет постъпва със знания на петокурсник. През 2005 г. защитава докторантура в престижния Хумболтов университет в Берлин, връща се в България и почва работа в Института за защита на растенията в Костинброд. Мечтата му още като следва е да се занимава с наука, но вижда, че в института “времето е спряло”, и че наука вече няма. Връща се в Германия, работи в институт по специалността, а след това е приет за асистент в Лесотехническия университет в София през 2008 г. След един семестър и работа, за която винаги е мечтал – да преподава, е принуден да напусне, защото съпругата му, тогава бременна, не желае да се премести в София. А семейството е по-важно. “Можех да се върна и в Германия, там заплатата ми беше 4000 евро месечно, но си казах, че и 50 хиляди да ми даваха, след като съпругата ми не искаше да дойде при мен с детето, за какво са ми тия пари”, споделя Наско. Пълната промяна в живота му започва през 2011 г., когато след тежък развод решава да прави нещо ново. Тогава е на 33 години, вече не е длъжен да се съобразява с никого. До този момент изобщо не е ходил в планината, нито е спортувал, без да има връзка с алпинисти. Избира прехода по маршрута Ком – Емине за 16 дни. След това прекарва 20 дни в Тибет в търсене на духовно равновесие. Там посещава базовия лагер на Еверест и си казва, че един ден ще изкачи този връх. И оттогава повече от 7 години прави само това. “Отстрани всичко може да изглежда розово, но аз от 2011 г. не ходя на работа. Излязъл съм по собствено желание от зоната си на комфорт и оцелявам не само в планината, но и тук. Търся си спонсори, издържам се с издаване на книги, за което съм благодарен на издателство “Кибеа”, провеждам мотивационни лекции, но не е лесно”, признава доктор Скатов. Мотивацията му да изкачва 8-хилядници само с растителна храна не е просто самоцел, заради славата, а почива на дълбоки негови убеждения като специалист по растителна защита. Населението на нашата планета се увеличава непрекъснато, вече сме 8 милиарда, и заедно с това се отглеждат все повече животни. В момента 60% от аграрните площи са засети с растения за изхранване на животните. И макар населението да се увеличава, земеделските площи няма накъде да се разширяват. От отделения от животните метан се разрушава озоновият слой, а екскрементите им се просмукват в почвата и я замърсяват. “Колкото повече хора се откажат от консумация на месо и животински продукти, толкова по-добре за планетата. Аз съм против животните да бъдат измъчвани, но и не смятам, че трябва да има свръхпроизводство на животински продукти”, казва Скатов. Той решава да засили посланието си, като докаже, че дори при изкачването на 8-хилядници е възможно да оцелееш само с растителна храна. “Реших лично да проверя дали мога да се натоварвам, да спортувам, да живея с режим на хранене, изключващ всички животински храни”, казва веганът. По време на експедициите си набавя протеини, ценни минерали и витамини от спагети, ориз, картофи, боб, ядки. Какво изпитва човек, когато е на голяма надморска височина, където стъпва не върху сняг, а върху лед и въздухът е разреден? Наско разказва за два случая, когато е бил на косъм от смъртта. При изкачването на връх Анапурна през 2016 г. той заедно с още няколко човека увисва на една заледена отвесна стена. Всички се държат само на едно въже и на една цев, забита дълбоко в леда, защото един от шерпите се е омотал и не може да мръдне. И ако тази цев се извади от леда, всички падат и загиват. Но успяват да се измъкнат. Миналата година, когато Наско е абсолютно сам на връх Чo Oю, 8201 м, пада гъста мъгла с 5 м видимост. Той е на едно дълго и равно като тепсия плато. Има GPS следач само за проследяването му, като изкачването му се следи на живо от страницата му, но самият той няма навигация, с която да уточни местоположението си. Има опасност ако мъглата още се сгъсти, да не може да се върне. Но той тръгва по следите от котките на обувките и успява да стигне на нужното място. Твърди, че никога не е изпитвал страх, а по-скоро се е задействало чувството му за съхранение. Дали един доктор на науките се справя по-успешно в екстремални условия? “А ти как мислиш? – отговаря с въпрос Наско. – Да защитиш един докторат на чужд език в чужда държава означава, че си много трудолюбив и дисциплиниран. Там освен че 3 години съм правил научни опити и експерименти, 8 месеца след това по 12 часа минимум на ден съм писал докторантурата си на компютъра. Този тренинг сега ми помага във всичко, с което се занимавам – дали ще качвам планини, или ще работя някъде, с каквото и да се занимавам, аз съм всеотдаен, добре организиран и дисциплиниран. Колкото повече опасности има, толкова съм по-съсредоточен и внимателно оглеждам и преценявам всичко.” “Много е важно когато решиш да правиш нещо, да си наясно защо искаш да го направиш – обяснява Наско. – Аз изкачвам тези върхове, първо, защото все още проверявам може ли е един веган да издържи в екстремални условия и дали този начин на хранене е подходящ за голяма част от популацията на нашата планета. Второ, доказвам, че човек, който никога не е бил спортист, не е карал курсове за алпинист, може да го постигне… Защо да съм свръхчовек? Просто имам ясна цел, ясна мотивация и визия.” И никога не се е страхувал от бялата смърт? “Не че ми е лесно там, трудно ми е! Изключително ми е трудно! – Наско все пак открехва завесата, въпреки че през цялото време твърди, че не се е страхува. – Замръзвали са ми и ръцете и краката. Почти всеки път при атака на връх тръгваме предния ден вечерта. Цяла нощ вървим, по 12, 13, някой път и по 16 часа в едната посока до върха и още 10-12 часа до последен лагер. Не в сняг, а в лед. Цяла нощ аз не чувствам ни ръце, ни крака и в началото си казвам: “Е, този път посиняха и почерняха и сигурно ще ми ги режат…” Обаче като ме напече слънцето на другия ден, след половин час всичко е ок.” Провел е 150 лекции из цялата страна на тема как се сбъдва мечта. Те преминават в академичен дух – добре подредени, онагледени и на достъпен език. “Преди няколко дни се качвахме с едни хора на връх Ботев и единият човек на 63 години каза: “Аз бях на твоя лекция във Варна и като слушах, се почувствах на 30 години и, че мога абсолютно всичко да постигна в живота си. Толкова мотивираща лекция не бях чувал в живота си”. Ето, това истински ме радва. За мен най-големият успех не е изкачването на поредния 8-хилядник, а когато чрез моите лекции и книги вдъхновя и мотивирам хората да повярват в собствените си възможности и да знаят, че невъзможни неща няма! Да придобият куража да изкачват своите си върхове, независимо с какво се занимават”, вълнува се Атанас Скатов.", "date": "2019.01.20", "title": " Скатов по заледения скат на живота\t\t\t"}
{"url": "https://trud.bg/%d1%85%d0%b8%d0%bf%d0%bd%d0%be%d1%82%d0%b8%d0%b7%d0%b8%d1%80%d0%b0%d1%89%d0%b0-%d0%bc%d0%b5%d0%bb%d0%b0%d0%bd%d1%85%d0%be%d0%bb%d0%b8%d1%8f-%d1%81-%d0%b1%d0%b0%d1%80%d0%b8%d1%88%d0%bd%d0%b8%d0%ba/", "text": "Моноспектакълът „Бродски/Баришников” е световно събитие Световноизвестният балетист, хореограф и актьор Михаил Баришников изнесе величествен моноспектакъл пред българска публика на сцената на Софийска опера и балет и беше извикан четири пъти на бис от хората в плен на еуфорията. Пълната зала беше омагьосана от майсторството на легендарния артист, който с нито едно от съвършените си движения дори не загатна, че в края на тази седмица навършва 71 години. Моноспектакълът “Бродски/Баришников” е обявен за световно арт събитие. Постановката е едно възраждане на починалия през 1996 година руско-американски поет, философ, писател и носител на Нобелова награда за литература Йосиф Бродски. “Този спектакъл е изключително важен момент в моя живот – преход от балетната игра към театъра” – споделя Баришников. Моноспектакълът обикаля от 2015 година световните сцени, а билетите за него се разпродават за броени часове. “Бродски/Баришников” е поставен от латвийски театрален и филмов режисьор Алвис Херманис. Сценографията на представлението напомня на очарователна зимна градина, в която Баришников рецитира стиховете на своя приятел и Нобелов лауреат Йосиф Бродски, с когото са преживели емигрантските години в САЩ. Михаил Баришников предава поезията на Бродски, с когото са били приятели от далечната 1977 година, три години след като Баришников напуска родината си. Споделената съдба ги сближава както творци и големи приятели. По-късно двамата стават и съдружници в бизнеса. Откриват руски ресторант “Самовар” в центъра на Ню Йорк. Литературните анализатори твърдят, че поезията на Бродски е една от най-трудните за възприемане и запаметяване, но това не плаши ни най-малко Михаил Баришников. Критиците пишат, че “Баришников по уникален начин пресъздава с глас и движения поезията на Йосиф Бродски, а постановката е определена като “хипнотизираща меланхолия”. Режисьорът Алвис Херманис споделя, че “това, което Миша прави с тялото си…, е един вид спонтанно електричество”. Освен с пластичните си умения, Баришников изненадва с таланта си на драматичен артист. Запис с оригиналния глас на нобеловия лауреат Бродски допълва театралното представление, което е на руски със субтитри на български език.", "date": "2019.01.20", "title": " Хипнотизираща меланхолия с Баришников в България\t\t\t"}
{"url": "https://trud.bg/%d0%bc%d0%be%d1%83%d1%80%d0%b8%d0%bd%d1%8c%d0%be-%d0%b3%d0%be%d1%82%d0%be%d0%b2-%d0%b4%d0%b0-%d0%bf%d0%be%d0%b5%d0%bc%d0%b5-%d0%b1%d0%b0%d0%b9%d0%b5%d1%80%d0%bd/", "text": "Жозе Моуриньо е отхвърлил три оферти за по-малко от месец. Португалецът бе уволнен през декември от „Манчестър Юнайтед“, а понастоящем се изявява като анализатор на спортния канал belN Sport, където разкри и за големия интерес към него.  „Следващият отбор трябва да бъде предизвикателство, което ме прави щастлив – обясни Специалния. – Отказах три оферти, защото не беше това, което исках.“  А неговият личен биограф Маунел Перейра призна, че Моуриньо е готов да приеме евентуална оферта от „Байерн Мюнхен“, където е спряган за заместник на Нико Ковач.  „Жозе е работил в Португалия, Англия, Испания и Италия. Германия все още липсва в СВ-то му. Сигурен съм, че ако утре Карл-Хайнц Румениге му се обади, той ще приеме.“", "date": "2019.01.20", "title": " Моуриньо готов да поеме „Байерн“"}
{"url": "https://trud.bg/%d0%ba%d1%83%d0%bf%d1%83%d0%b2%d0%b0%d0%bc%d0%b5-%d0%bf%d0%be-%d1%81%d0%ba%d1%8a%d0%bf%d0%be-%d1%81%d0%b8%d1%80%d0%b5%d0%bd%d0%b5-%d0%bc%d0%b0%d1%81%d0%bb%d0%be-%d0%b8-%d0%bc%d0%bb%d1%8f%d0%ba%d0%be/", "text": "Цените на имитиращите продукти с повишение от 1,3% Mлечните продукти поскъпнаха през изминалата седмица, показва анализ на Държавната комисия по стоковите борси и тържища (ДКСБТ). Кравето сирене вече се търгува по 5,90 лв. за килограм на едро (+1%), докато кофичка кисело мляко струва 0,83 лв. (+1,2%). На борсите на едро литър прясно мляко се търгува по 1,56 лв. (+2%). Пакетче масло, обаче, стигна 2,35 лв. за 125 грама на тържищата на едро и отчете поскъпване с 5%. Имитиращите продукти също поскъпнаха с 1,3%, въпреки че проверка на “Труд” показа, че сиренето с палма изчезна от магазините, след като от 14 януари влязоха в сила новите правила за имитиращите продукти. Обяснението на търговците бе, че търсенето не е достатъчно голямо, за да осигурят отделен щанд за сирене и кашкавал с палмова мазнина. Преди влизането на регламента в сила през предходната седмицата (7-11 януари) цената им бе паднала с почти 3%. Брашното също отчита увеличение в цената с почти 4% до 0,87 лв./кг на едро, докато олиото поевтинява, макар и минимално с 1% до 1,91 лв. за литър. С цели 20% поскъпнаха вносните краставици и зелето, като на тържищата на едро се търгуват по 2,18 и 0,90 лв./кг. При плодовете също е отчетено повишение на стойността при почти всички видове с между 1,5 и 7%, като цените достигат съответно – мандарини (1,37 лв./кг), ябълки (1,04 лв./кг), банани (1,96 лв./кг), портокали (1,27 лв./кг). Репортерска проверка на „Труд” показа и кои са най-екзотичните храни, които купуваме от големите търговски вериги. Освен вносните зеленчуци от Албания, Турция и Румъния, ядем и круши от Холандия и Южна Африка, както и джинджифил от Перу. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.20", "title": " Купуваме по-скъпо сирене, масло и мляко\t\t\t"}
{"url": "https://trud.bg/%d0%be%d1%81%d1%82%d0%b0%d0%b2%d0%b8%d1%85%d0%b0-%d0%b2-%d0%b0%d1%80%d0%b5%d1%81%d1%82%d0%b0-%d0%bf%d0%b5%d1%82%d0%b8%d0%bc%d0%b0%d1%82%d0%b0-%d0%be%d0%b1%d0%b2%d0%b8%d0%bd%d0%b5%d0%bd%d0%b8-%d0%b7/", "text": "Специализираният наказателен съд остави за постоянно в ареста петимата, обвинени за престъпления срещу Републиката, след като днес гледа мярката им за неотклонение на закрито заседание, предава БТА. Определението на съда не е окончателно и може да се обжалва пред Апелативния специализиран съд.  Петимата са с повдигнати и предявени обвинения, обясни пред журналисти по-рано днес наблюдаващият производството прокурор Евгения Станкова. Те са по глава 1 от особената част от НК и засягат престъпления против Републиката. Едното обвинение е за финансиране на тероризъм, второто е за членуване в група, поставила си за цел извършване на престъпления по чл. 108а от НК, което засяга тероризъм, посочи Станкова. По две обвинения, всяко едно от които по смисъла на законодателството ни, е тежко умишлено, добави тя. За първото законодателят е предвидил наказание от 3 до 12 години, а за второто – до 12 години лишаване от свобода.  ", "date": "2019.01.20", "title": " Оставиха в ареста петимата, обвинени за финансиране на тероризъм"}
{"url": "https://trud.bg/%d1%82%d0%b5%d1%80%d0%b5%d0%b7%d0%b0-%d0%bf%d0%b0%d0%bb%d0%bc%d1%8a%d1%80-%d0%b1%d0%b8%d1%8f-%d1%81%d0%b5-%d0%ba%d0%b0%d1%82%d0%be-%d0%bc%d1%8a%d0%b6/", "text": "Аз съм работохоличка Мел Гибсън е голям режисьор Винаги съм била онова момиче със сандали и чорапи. Другите деца много се бъзикаха с мен. Постоянно ми се подиграваха Смехът е инструмент за сплотяване, скрепяване и продължаване на страстта, без споделения смях една връзка би била невъзможна Тереза Палмър е секси сензация от Аделаида, Австралия. Тя израства сред диви животни и опасна природа и внася своята авантюристична харизма в холивудската си кариера. Тереза притежава едновременно еротично-аристократичното излъчване на добре гледана привилегирована дива и еманципираната аура на самостоятелно, независимо момиче, което може да се оправя само с всякакви предизвикателства. Тереза Палмър работи като модел и актриса, пише и продуцира. Участва в хитове като “Горещи тела”, “Не гасете светлината”, “Аз съм номер четири” и “Възражение по съвест” на Мел Гибсън. С близо един милион последователи в Instagram, Тереза е една от най-обожаваните млади жени в индустрията. Тя притежава превъзходно биологично наследство – висока, руса, слаба, стройна и стегната, с превъзходна костна структура и копринена бяла кожа. Плътни устни и големи бели зъби. Светли очи и дива красота, които напомнят за нейното минало сред опасната природа. Тя е великолепна ходеща реклама на Австралия. – Тереза, Вие сте една от най-атрактивните, успешни и обсъждан австралийски актриси и модели в Америка. Трудно ли беше да се адаптирате към живота в САЩ? – Беше трудно, но си заслужаваше. Радвам се, че успях. Но аз си оставам австралийка с дълбока връзка с моята родина. Гледам да се връщам там, когато е възможно и да прекарвам колкото се може време с близките си. Австралийската идентичност е нещо много специално за мен. Не съм срещала хора от всички култури, но знам, че ние от “долната земя” сме доста корави. И в същото време притежаваме една особена смиреност. Но аз израснах по-много различен начин от повечето си колежки в Холивуд. Например, смея да твърдя, че бих се оправила доста добре в една напеченета улична ситуация. Бия се като мъж. В Австралия е друго. Видях най-доброто от двата свята по време на своето детство. Родителите ми се разделиха и прекарвах време и с двамата. Една спокойна градска седмица с майка ми и после приключение в дивото през уикенда при баща ми в Аделаида Хилс, където беше пълно с деца и животни. Винаги съм се чувствала късметлийка и благословена. Бих си пожелала тези емоции никога да не ме напускат. Те те държат на земята, със здрави корени и не ти позволяват да се възгордееш прекалено много. – Кога започнахте да се интересувате от актьорска игра? – Музиката и киното ме вдъхновяват от малка. Тези изкуства винаги са били за мен възможност за транспортиране на съзнанието в една друга вселена. Винаги съм искала да се занимавам с актьорска игра, но в Аделаида, Австралия няма толкова много възможности за пробив в шоубизнеса. Все пак аз скочих в дълбокото и още на 18 години успях да получа роля за филм, за който дори не се явих на прослушване. Режисьорът буквално ме откри и ме сложи във филма. Направо нямах думата. И така се започна при мен. Но се радвам, защото съм сигурна и знам, че моите родители се гордеят с мен. Нищо, че много често изобщо не гледат филмите ми. – Кои са основните елементи на личната Ви естетика? – Мисля, че при мен е очевидно, че нямам личен стилист, но все пак гледам да се старая като наближи някоя официална премиера. Освен това за такива поводи от студиото наемат човек, който специално да се погрижи за мен. Иначе аз не бих се справила особено добре сама, признавам си. Като малка бях смотана, бях си особнячка. Чак като наближих 14-15 години започнах да ставам малко “по-печена”. Но винаги съм била онова момиче със сандали и чорапи. Другите деца много се бъзикаха с мен. Постоянно ми се подиграваха. – Има ли, според Вас, търсене на повече австралийски актьори и акценти в Холивуд? – Съществува такова явление по мое мнение. Вижте само колко успешни австралийски артисти има. И режисьори. И такива, които комбинират и двете. Мел Гибсън е голям режисьор. “Апокалипто” е един от любимите ми филми. За мен беше истинска привилегия да бъда част от неговата изумително въздействаща и епична военна драма “Възражение по съвест”. Мисля си, че американците харесват австралийското чувство за хумор и намират енергията на австралийците за много освежаваща. Ние обичаме да се подиграваме със себе си, да се иронизираме. Да се смеем на себе си е част от нашата култура. Не се взимаме твърде насериозно. И това вдъхновява много други хора. – Винаги сте една от най-атлетичните звезди в момента. Има ли “тайна” за качествена холивудска физика? – Здрави тренировки, хубава храна, но без да прекаляваме и да отиваме в крайности. Животът трябва да бъде и удоволствие. Няма нужда да се радикализираме, но в същото време хармоничният начин на живот и изразходването на енергия в тренировки или преходи сред природата е нещо, което може да бъде страшно приятно и зареждащо. Природата съчетава полезното с приятното. – Какво е най-важното за една успешна връзка в днешно време? – За мен от ключово значение е хуморът и възможността партньорите да си споделят шеги и да се смеят заедно. Смехът е инструмент за сплотяване, скрепяване и продължаване на страстта, без споделения смях една връзка би била невъзможна. Лично аз си падам по така наречените “нърдове” – онези момчета и мъже, които има хоби, интересуват се от наука, кино или дори от поезия. Мисля, че това е много сладко и в същото време привлича жените.", "date": "2019.01.20", "title": " Тереза Палмър: Бия се като мъж\t\t\t"}
{"url": "https://trud.bg/%d0%bf%d1%80%d0%be%d1%84-%d0%ba%d0%b0%d0%bd%d1%82%d0%b0%d1%80%d0%b4%d0%b6%d0%b8%d0%b5%d0%b2-%d0%b2-%d0%bc%d0%be%d0%bc%d0%b5%d0%bd%d1%82%d0%b0-%d1%83-%d0%bd%d0%b0%d1%81-%d0%b1%d0%be%d0%bb%d0%b5%d0%b4/", "text": "Пикът на грипната епидемия у нас все още не достигнат. Това заяви пред   директорът на Националния център по заразни и паразитни болести проф. Тодор Кантарджиев. Последните данни показват, че от грип в момента боледуват около 100 хиляди души. Миналата година по това време броят на заразените е варирал между 200 и 400 хиляди на седмица. „Повече ще боледуват млади, повече ще боледуват хора в трудоспособна възраст. Предстои разпространението на грипа в повечето области и за това трябва да се усилят личните мерки. Никакъв контакт с болни, тоалетни кърпички. Когато някой кашля в градския транспорт вадим кърпичката и я слагаме на лицето. Да се проветрява. Най-хубавото време да се проветрява е моментът, когато вали сняг. Тогава е най-чистият въздух и трябва да се проветрява“, повтори Кантарджиев.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.20", "title": " Проф. Кантарджиев: В момента у нас боледуват над 100 хил. души, предстои разпространението на грипа в повечето области"}
{"url": "https://trud.bg/%d1%81%d1%82%d0%be%d0%b9%d1%87%d0%be-%d0%ba%d0%b5%d1%80%d0%b5%d0%b2-%d0%ba%d0%be%d1%81%d0%bc%d0%b8%d1%87%d0%b5%d0%bd-%d0%ba%d0%be%d0%b4-%d0%b8%d0%bc%d0%b0-%d0%b2-%d0%ba%d1%80%d1%8a%d0%b2%d1%82%d0%b0/", "text": "Днес новите икони са на смартфоните Защо технологиите се развиват с такива темпове, а медицината и други сектори изостават? Неглижират се протестите на “жълтите жилетки” – Стойчо, предстои премиерата на новия ти филм “Измамна реалност” на 5-ти април в зала 1 на НДК. Какви въпроси и провокации отправяш към зрителите? – “Измамна реалност” е продължение на филмовата продукция “Конспирация-2017”. Филмът е провокиран от реални събития в днешно време. Нашият екип има едно златно правило – да разглеждаме историята и настоящето от различни ъгли и да си даваме сметка, че хората пропускаме много важни въпроси. Какъв е светът, в който живеем и дали е такъв наистина, какъвто го виждаме? Кой управлява този свят? Защо и по каква причина технологиите се развиват с много бързи темпове, а да речем медицината и други сектори на промишлеността изостават? “Измамна реалност” казва и нещо друго – къде сме ние хората, защо ни заблуждават, каква е причината да попадаме в тази въртележка на съзнанието и как да се отървем от нея? – Умишлено ли светът става все по-неграмотен и какво се цели с това? – Преди 25 години средния ръст на необразованост в цял свят беше около 42 процента, а днес над 68 процента от населението е ниско образовано. Това говори само за едно нещо – нежеланието за образованост води до израждането на обществата и създаването на елити, които гледат на нас като на биологични единици. Когато по този начин започнеш да манипулираш съзнанието на хората, чрез тяхната ниска образованост получаваш достъп до нещо много ценно – тяхната вътрешна енергия и тя бива насочвана и отдавана там, където твоят елит желае, изразих се метафорично… – На кое събитие според теб не се обърна достатъчно внимание в медиите, сред потока от информация и фалшиви новини, които ни заливат? – Има едно събитие, което буквално започнаха да го неглижират. Протестите на “жълтите жилетки”. Тези протести са нещо, което подсказва, че изборите през късната пролет за депутати в Европейския парламент ще бъдат от най-оспорваните. Движението на “жилетките” отваря една изключително тревожна тема. И тя е, че днешните елити не могат да управляват постарому. Европейският гражданин започва да се събужда и той иска нов договор с тези, които го управляват. – Ти си автор и водещ на “Новото познание”. Коя тема в твоя сайт вълнува най-много хората и теб самия? – Ако може да направя един анонс от страниците на вестник “Труд”. Тази неделя в ефира на БНТ 2 – от 18,30 часа зрителите могат да гледат епизода ни с участието на професор Бойко Рангелов за двубоя между човека и изкуствения интелект. Темите, свързани с българската история са най-четени и коментирани, както и за загубеното национално достойнство или отсъствието му. Другата тема, която мен лично ме вълнува е подмяната на части от българската история. – Каква е истината за произхода на българите? – Ние сме народ, който е живял по тези земи хилядолетия. Хипотезата на Павел Шафарик и Константин Иречек, че сме номадски народ, дошъл отнякъде си, според мен е една от най-големите заблуди, но не искам да натрапвам мнението си. Според мен, ние сме наследници на хората, които са живели по тези земи хилядолетия преди идването на римляните. – Коя според теб е най-голямата мистерия, която крият българските земи? – Мистерията за сътворението на света, мисля, че е заключена тук. Мисля, че има нещо заключено в тези 111 000 кв. км територия, която ни е останала от огромния народ по тези земи, който е бил съизмерим с песъчинките в морето. Мистерията за сътворението на света носи със себе си и онзи космичен код, който се крие в кръвта ни и до днес. Ето защо, когато изследват нашите кръвни телца откриват над 40 процента от кръвта на онези легендарни народи, които са били по земите ни. Ние сме наследници на древна цивилизация и като такива е добре да имаме самочувствието на хора, които познават и лелеят за земите си и не ги предават ей тъй между другото. – Ти си правил последното интервю с Тодор Живков във “Всяка неделя”, а днес много хора изпитват носталгия по онова време. Как си го обясняваш? – Те тъгуват, защото когато имаш безплатно здравеопазване и образование, каквото апропо имат и до днес десетки държави в света, включително и в Европа – това те кара да си мислиш, че си измамен. Ако всички тези неща, които скандинавските страни са постигнали със своето образование и здравеопазване бъдат пренесени у нас, даваш ли си сметка, че хората няма да гледат с такава тъга към онова време. – Случайно ли е, че точно в България има феномени като Ванга, Слава Севрюкова, Вера Кочовска, Петър Дънов? – Мога да изразя една моя хипотеза, че един много могъщ дух – на създателя на богомилското движение, през годините се преражда по нашите земи, за да може ние неговите съвременници да устояваме. Този дух пътува през Боян Мага, след това пътува през Паисий Хилендарски, след това ако щеш през Левски, през Дънов… Може би и в момента пътува, а може би е вече тук? Нека да оставим българина с отворени очи и съзнание за този голям дух. За да може той да създаде, надгради и умножи онази национална идентичност, от която имаме нужда днес, за да се съхраним в огромната мелница наречена глобализъм. – Ти не си се срещал лично с Ванга, но си писал статии за нея. Какво за теб е най-ценното наследство, което ни остави тя? – В едно от предаванията ми за Ванга съм използвал хипотези и формулировки от филма на Тома Томов за нея, който е страхотен. Това, което се провижда днес през очите на този феномен е нейното огромно наследство по отношение на невидимия свят. Моето усещане за нея е като за верен камертон – верните звуци, които стигат до съзнанието ти и не можеш да бъдеш заблуждаван. – Има ли днес такива феномени? – Времената не оставят земята без своите хроникьори. След като думи като: ангели, Бог, пророчество, мистика, езотерика не са забранени, Провидението изпраща своите посредници. За такива феномени говорят градските легенди. Единият съм чувал да е в Северна България, а и за други подочувам говорят хората потърсили помощ. През хилядолетията винаги е имало хора, които наистина имат възможността и способността да виждат другите измерения. Делфийският оракул, например, е толкова близо до нас. – В какво виждаш надежда за бъдещето на страната ни? – Колкото повече нови и образовани деца идват по нашите земи, толкова по-добри години виждам за нас. Да си припомним мисията на Симеон, който без капчица кръв да пролее, завладява Европа със силата на буквите. – Не може да не ти прави впечатление това зомбиране на младите хора с технологиите – те буквално са залепени за екраните на смартфоните си… – В началото ти споделих, че технологиите се развиват много по-бързо от всичко останало, включително и от начина ни на придвижване. За мен автомобилът е много остарял начин на придвижване, както и самолетът. Днес транспортът би трябвало да е съвсем различен. Богатството на нашия мозък наистина е огромно, това е единствения компютър на водна основа и никой досега не е повторил този компютър, той изчислява милиарди комбинации за наносекунда. Ето затова зомбирането, за което говорим е политика на въздействие в цял свят. Не забравяй, че дилемата 5G и разговорите за тази мрежа вече събуждат големи дебати, включително и в институциите в Европа. – Каква е причината толкова години след стъпването на човешки крак на Луната да няма развитие в тази посока и имало ли е въобще такъв полет? – Влизаме в най-невероятната конспиративна световна теория. Самата Слава Севрюкова казва, че на Луната има други същества, които не ни допускат там. Ние сме определяни като хищническа цивилизация. И представете си, че съществуват небесни цивилизации, коя би ви допуснала в световно космическо семейство? Сега за Луната и конспирациите. Вижте какво прави Китай и оставете злобното говорене на хейтърите. – Има все повече свидетелства за НЛО. Кое за теб е най-голямото доказателство, че те са тук? – ЦРУ вече публикува над 11 000 документа за наличието на неиндентифицирани летящи обекти, ние сме пускали документите и в нашия сайт. Европейската космическа агенция също, а Франция публикува над 6000 такива документа. Според мен египетските пирамиди са едно от доказателствата, че цивилизации, развити в пъти повече от нашата са битували на планетата. Гранд каньон също е такова доказателство. В България по Искърското дефиле, както и пещерата Проходна виждаме наличие на очевидни доказателства. Морените също, мислиш ли, че те са естествено образувание – толкова добре шлифовани и заоблени камъни? Много популярни лица също вече не се притесняват да признаят, че са виждали НЛО. – Ти наблюдавал ли си подобни явления? – Ако ти кажа да – ще ми блокира телефона. (Смее се.) Нека си представим една кратка история, която може и да се е случила. Миналата година в Странджа видях такъв обект с пулсираща светлина. Освен мен, още трима човека го видяха, бяха наоколо. Много странно е усещането. В такъв момент си даваш сметка, че Провидението те е избрало, за да провидиш, че наистина има и други светове и измерения. – Голяма част от известните личности у нас притежават и скрити способности, за които обаче не искат да говорят. Ти познаваш ли такива сред тях? – Мога да ти кажа, че Андрей Баташов имаше способности. Той беше много специален човек, с него дори сме родени на една дата – 10-ти септември. Голяма работа беше това момче и притежаваше такива качества. – Вярваш ли в силата на мисълта? – Мисъл формите са управлявали мирозданието още от времето на древните цивилизации. Сигурно ти се е случвало да мислиш за някого и той да ти звънне в същия момент? Това показва прекъснатата връзка на човешкото съзнание с неговите огромни възможности. Силата на мисълта е кодирана още в Библията, а знаеш ли колко хора има, които са се излекували само със силата на мисълта? Христос казва – ако имате вяра колкото синапово зърно… Тази концепция за силата на мисълта докосва всеки по свой собствен начин. Много е важно онази магичност, която се крие в самата вяра да премине през теб като позитивна вибрация. – Любима мисъл? – Самочувствието идва със знанието. Нашият гости  Известният журналист, тв водещ и продуцент Стойчо Керев започва дългогодишната си кариера в предаването “Събота късен следобед” в ефира на БНТ – с Емил Розов и Алис Крайчева. През 96-та става водещ на легендарната програма на Кеворк Кеворкян – “Всяка неделя” и остава на тази позиция в продължение на две години. Стойчо има участие в изграждането на първите частни радиостанции у нас, а дълго време е и водещ в ефира на радио “Витоша”. След като специализира продуцентство и оперативен мениджмънт във Великобритания, става продуцент на предавания като “Диалози”, “Булевард България”, “Кино видео трафик”, “Пирамида”, “Размяна на съпруги” и др. Харизматичният журналист е автор на предаването и платформата за наука, мистика и конспиративни теории “Новото познание”, което скоро ще стартира и в ефира на БНТ 2. Стойчо Керев изнася и много лекции и семинари из цялата страна, които се приемат с голям интерес от аудиторията.                     ", "date": "2019.01.20", "title": " Стойчо Керев: Космичен код има в кръвта на българите\t\t\t"}
{"url": "https://trud.bg/%d0%b1%d0%be%d1%8f%d0%bd-%d0%bf%d0%b5%d0%bd%d0%b5%d0%b2-%d0%bf%d1%80%d0%b5%d0%b2%d1%8a%d0%bf%d0%bb%d1%8a%d1%89%d0%b5%d0%bd%d0%b8%d1%8f%d1%82%d0%b0-%d0%bd%d0%b0-%d0%b1%d0%b0%d0%b9-%d0%b3%d0%b0%d0%bd/", "text": "Бай Ганю е от казанлъшко село Алеко Константинов го среща в Чикаго Малцина знаят, че зад легендарния Бай Ганю стои реална историческа личност.Той е от казанлъшкото село Енина. Алеко Константинов го среща през 1893 г. на Всемирното изложения в Чикаго. В павилиона „Български рядкости“, където най-голямата рядкост е бъдещият литературен герой. „До една маса в кьошето – пише Щастливеца – седи по турски върху сандък, постлан с килим, някой си българин, Ганю Сомов, с антерия, с широк червен пояс и безконечни сини шалвари и пуши цигара с едно дълго, черно, с янтар на края, цигаре. Пред него на масата са разложени няколко тъмносини ялдъзлии мускали, от които половината празни, останалите напълнени с терше.“ „Посетителите – продължава Алеко – отиват към масата на бай Ганя. Гледат мускалите, миришат ги и разпитват нещо. Бай Ганьо не им проумява от приказката, гледа ги, пухти с цигарето и чете броениците.“ „Е че като не ти проумявам, къзъм. Я ела тук бе, Герги ли ти беше името, я ела, мола ти се, виж на тази какво й се иска“, вика преводач нашенецът. Алеко Константинов сяда при него на раздумка. Ганю Сомов бил пратен от един цариградски евреин да продава розово масло. Цял месец се клатил по морето и океана до Ню Йорк. Вече му омръзнало да седи в Чикаго. Любопитно е също, че първото издание на „Бай Ганю“ от 1895 г. не се харчи. Издателят Пенчо Спасов фалира, а Алеко не получава и пукнат грош. Налага се едва второто издание от 1917 г., когато Щастливеца отдавна не е между живите. Проф. Боян Пенев е проникновен изследовател на явлението „Бай Ганю“. Поместваме част от неговата студия, публикувана в сп. „Златорог“ през 1923 г. Цял месец се клатил по морето и океана до Ню Йорк Не е нито гражданин, нито селянин: облича понякога фрак, но също така носи и пояс Нашите съседи, които превеждат Алековата книга, съвсем напразно ни се присмиват: в културно отношение помежду ни няма никакви особени различия – върху фона на общата ориенталска некултурност националните различия на известни обществени среди съвсем слабо се чувстват.Бих отишъл още по-нататък, бих поставил Бай Ганя в един още по-широк кръг: неговите качества могат да се срещнат не само на Ориента.  Може би Бай Ганю затова е намерил толкова много преводачи и читатели в чужбина, защото у него покрай екзотичното чужденците намират нещо от собствения си бит. Ако той им беше съвсем чужд, не щеше да ги заинтересува до такава степен. Струва ми се, че с постъпките си, с начина на своето мислене той не е толкова далеч от тях, колкото си въобразяват те. И съвсем не е прав Живанович, който самоуверено заявява, че Бай Ганю изразявал само чертите на племето, към което принадлежи, както не е прав и Кръстев, който намира, че в Бай Ганя били въплътени индивидуалните и социални качества на българската народност… Общността с другите, с ония, които в културно отношение не се различават много от нас, най-ясно личи там, дето Бай Ганю е противопоставен на европейската култура. Разкази, в които се описва подобен контраст, ние срещаме не само в нашата литература, не само в литературата на нашите съседи, но и в руската, и в чешката, и в полската. В сръбската реалистична литература, например, можем да отбележим не един образ, който напомня произведението на Алека. В най-добрите нейни произведения пластично са дадени смешните и отрицателни страни на живота. Представителите на сръбската хумористична и сатирична повест, които се движат винаги в кръга на непосредствените наблюдения, рисуват с най-големи подробности развалата на сръбското общество, всички ония пороци, що се очертават върху фона на политическата и обществена действителност в Сърбия. Дори и когато изобразяват простия народ, селската среда – не само при възпроизвеждане на градското общество и интелигенцията – те изтъкват недостатъците на своите събратя, недостатъци, не по-малко смешни или по-малко грозни от тия, що рисува Алеко. И важното е, че в много случаи и те, като нашия писател, изхождат от понятия и представи за една по-висока нравствена и интелектуална култура, на която се противопоставя безграничният егоизъм и грубостта на цяла една среда, що живее еднакво и в градовете, и в селата. Човек се задъхва в реализма на Стефан Сремац, чувства се угнетен в неговия безпросветен свят, в неговите изображения, толкова едностранни, колкото и Алековите. Със своята тежест и бруталност тоя реализъм, който представя най-тъмните страни на сръбския живот, убива дори художествения хумор, характерен за цялото творчество на поменатия писател. Действителността, с която ни запознава Сремац в повечето от произведенията си, се свежда към една безкрайна вулгарност – това, що взема надмощие в нея, са огрубелите човешки нрави, низките страсти, неограничените инстинкти. Още по-нерадостни са изображенията на друг един сръбски белетрист, Радой Доманович. И аз не зная защо трябва да се считат за национални, типично български ония прояви, които разкрива Алеко във втората част на произведението си и които изглеждат тъй бледни в сравнение с политическата и социална сатира на Домановича. У отбелязаните двама писатели, както и у редица други, е дадено не само най-комичното, но и най-безнадеждното, най-угнетителното в сръбския живот. Можем дори да кажем, че обобщенията, до които се издигат те, са много по-широки, при това много по-определени, засягащи повече страни на сръбския градски и селски бит, отколкото неуловимите и противоречиви обобщения на Алека. В Русия се ползва с необикновена популярност книгата на Н. А. Лейкин „Наши за границей. Юмористическое описание поездка супругов Николая Ивановича и Глафиры Семеновны Ивановых в Париж и обратно“, както и други две негови книги от същия род – „Где апельсины зреют“ и „Под южными небесами“. Лейкин описва комични епизоди, смешни положения, в които изпадат простите и невъзпитани руси в пътуванията си из Европа. Твърде често неговите херои се проявяват в европейската обстановка тъкмо тъй, както и Бай Ганю. И Николай Иванович счита за простаци не подобните на себе си, а чужденците, с които се среща. Винаги недоверчив и подозрителен, той все мисли, че другите искат да го измамят или ограбят; с няколко най-обикновени чужди фрази, които случайно е усвоил, самоуверено и смело пристъпва към всеки срещнат чужденец, убеден е, че го превъзходства, и неведнъж арогантно заявява патриотическата си гордост.  Вижда се, Алеко много добре ще да е познавал книгата на Лейкина. Когато е писал разказите си „Бай Ганю тръгна по Европа“, той е имал предвид една действителност, в общи черти подобна на изобразената от Лейкина. Основата, същността и в двата случая е еднаква, разликата е в индивидуализирането, в характерните подробности, в начина на изображението. Тъй че по никой начин ние не можем да свържем Бай Ганя с трайните и изключителните особености на българската националност. В повечето случаи у него изпъкват черти, които характеризират една преходна фаза в нашия живот и изобщо в живота на един народ с първобитна култура. Взет само по отношение на обществените и политически нрави, той се явява носител на качества преходни, обусловени от известни исторически обстоятелства. В първата част той е представител на една среда, изостанала духовно твърде назад, една примитивна, неодялана среда, която няма понятие за западноевропейска образованост, не се поддава на културни въздействия, живее самодоволно със своя егоизъм, материалната изгода счита за върховно благо, а пороците си – за достойнства. Във втората част олицетворява едно общество, увлечено докрай от политическата поквара, скъсало връзките си с българската традиция, лишено от обществено и национално съзнание, от каквато и да е гражданска съвест, жадуващо само за лично благополучие. И в единия, и в другия случай той е продукт на своето време, изразява един преходен момент в развитието на нашия политически и духовен живот. И тъкмо като нещо преходно Бай Ганю не застава пред нас в строго определени очертания – контурите му се губят, той не се поддава на едно определение, на една характеристика. Не е нито гражданин, нито селянин: облича понякога фрак, но също така носи и пояс. Един гражданин с жестовете и грубата психика на селянин; един селянин, вкусил от отровата на градската цивилизация. Има нещо от комичната недодяланост на някой телалин, който иска да изглежда гражданин, от ориенталската хитрост на някой търговец, от алчността и продажността на някой долнопробен партизанин, от безхарактерността на някои съвременни наши вестникари. Повечето от това, що представя Бай Ганю, е все днешно, съвременно – вчерашното, миналото е по-друго, както ще бъде друго и утрешното, бъдещето: историческата действителност се мени, а с нея и духовният облик на поколенията, обществата и различните среди. Вниманието на Алека е насочено не толкова към общото, трайното, типичното в българската националност, колкото към частичното, временното, менливото в българското общество. Бай Ганя характеризират не толкова признаците на националността, колкото особеностите на некултурността, взета в най-широк смисъл – една некултурност, независима от национални качества. Само от становището на такива схващания и тълкувания бихме могли да обясним съдържанието и значението на създадения от Алека образ.      ", "date": "2019.01.20", "title": " Боян Пенев: Превъплъщенията на Бай Ганя"}
{"url": "https://trud.bg/%d0%bf%d1%80%d0%b8%d0%bd%d1%86-%d1%84%d0%b8%d0%bb%d0%b8%d0%bf-%d0%bf%d0%b0%d0%ba-%d0%b2-%d0%bd%d0%b0%d1%80%d1%83%d1%88%d0%b5%d0%bd%d0%b8%d0%b5-%d1%88%d0%be%d1%84%d0%b8%d1%80%d0%b0-%d0%b1%d0%b5%d0%b7/", "text": "Британски вестници публикуваха снимки, на които се вижда как 97-годишният принц Филип, съпругът на кралица Елизабет Втора, шофира без предпазен колан, два дни след като остана  , предаде Франс прес. Полицията е в течение за снимките и „ще даде подходящи съвети на водача“, съобщи неин говорител. „Такава е стандартната ни реакция, когато до знанието ни стигнат снимки, показващи такъв тип нарушение“, обясни той. Принц Филип остана невредим след пътен инцидент, станал в четвъртък близо да частната кралска резиденция Сандрингам в Норфолк, където с Елизабет прекарват голяма част от зимата. Той се блъсна с друга кола, в която са пътували две жени и деветмесечно бебе, и се преобърна. Водачката на другия автомобил е с контузено коляно, спътничката й със счупена китка, а бебето е невредимо.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.20", "title": " Принц Филип пак в нарушение, шофира без колан след катастрофата"}
{"url": "https://trud.bg/%d0%bd%d0%b0%d0%b4-120-%d0%bc%d0%b8%d0%bb%d0%b8%d0%be%d0%bd%d0%b0-%d1%87%d0%b5%d1%81%d1%82%d0%b2%d0%b0%d1%82-%d0%ba%d1%83%d0%bc%d0%b1%d1%85%d0%b0-%d0%bc%d0%b5%d0%bb%d0%b0/", "text": "От 15 януари до 4 март в Праяградж, в северния индийски щат Утар Прадеш, ще се проведе най-големият религиозен фестивал в света – Кумбха Мела, който се очаква да бъде посетен от рекордните 120 млн. поклонници на индуизма. Четири индийски градове на всеки 3 години са домакини на мащабното събитие (виж инфографиката), което по исторически данни се провежда от 634 г. Тазгодишният фестивал е в Праяградж, който получи официалното си име през октомври 2018 г. В епохата на моголите градът е преименуван на Аллахабад (Градината на Аллах), но националистическото правителство на премиера националист Нарендра Моди и запален привърженик на индуизма върна старото му название. Кабинетът на Моди инвестира 650 млн. долара в настоящата Кумбха Мела – над 3 пъти повече от публичните средства, изхарчени за предишното поклонение. Буквално Кумбха Мела се превежда като Фестивала Кумбха. Според индуистката астрология кумбха съвпада с Водолей, а когато божеството Брихаспати (персонификация на планетата Юпитер) е в този знак, настъпва времето за поклонение. В Праяградж, където се сливат божествените реки Ганг, Ямуна и митичната Сарасвати в чест на едноименната богиня. Именно там милиони индуистки аскети, мистици и поклонници ще извършат своите ритуални бани, за да се изчистят от греховете. А също и да извършат стъпка към прекъсване на самсара – кръговратът на живот и смърт, според индуизма, будизма и други източни религии. За целта край Ганг се е разпрострял огромен палатков град, върху който местните власти са работили повече от година, за да мине всичко гладко. Освен това за изминалите 12 месеца инфраструктурата на Праяградж е значително модернизирана. Нови пътища и ново летище позволяват лесен достъп до фестивала – полетът от столицата Делхи трае по-малко от час.", "date": "2019.01.20", "title": " Над 120 милиона честват Кумбха Мела\t\t\t"}
{"url": "https://trud.bg/%d0%b3%d0%bb%d0%b5%d0%b4%d0%b0%d0%b9%d1%82%d0%b5-%d0%bd%d0%b0-%d0%b6%d0%b8%d0%b2%d0%be-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%b0%d1%82%d0%b0-%d0%bf%d1%80%d0%b5%d0%b4%d0%b8%d0%b7/", "text": "Започна Националната предизборна среща на ПП ГЕРБ в зала 3 на НДК в София. Очаква се лидерът на ГЕРБ и министър-председател Бойко Борисов и неговият заместник в партията Цветан Цветанов да излязат с инструкции към ръководителите на ГЕРБ в страната за провеждане на европейските и местни избори. ГЕРБ ще определи критериите за кандидатите за евродепутати, които могат да бъдат номинирани до 20 февруари. Ще бъде обявена и инициативата за провеждане на Национален граждански диалог по основни секторни политики във всичките 29 области на страната. Гражданският диалог ще е под мотото “Европа в нашия дом“ и ще се проведе в периода от февруари до април. ГЕРБ вече проведе първите си заседания на Предизборния си щаб, който отново утвърди за негов ръководител Цветан Цветанов. Едни от задачите, които ще бъдат поставени на местните структури на ГЕРБ по време на Националната предизборна среща ще бъдат преглед на активните членове на партията, обучение на хора, които да влязат в районните и секционни избирателни комисии и популяризиране на постиженията на ГЕРБ по места. Очаква се пред близо 2000 хиляди делегати на срещата, сред които народни представители, евродепутати, членове на областни и общински ръководства на партията, кметове и представители на Общински съвети, както и министрите от квотата на ГЕРБ, премиерът Борисов да произнесе реч. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.20", "title": " Гледайте НА ЖИВО Националната предизборна среща на ГЕРБ (ВИДЕО)"}
{"url": "https://trud.bg/%d0%bc%d0%b0%d1%80%d0%b8%d1%8f-%d0%b3%d0%b0%d0%b1%d1%80%d0%b8%d0%b5%d0%bb-%d0%b5%d0%b2%d1%80%d0%be%d0%bf%d0%b0-%d0%b8%d0%bc%d0%b0-%d0%bd%d1%83%d0%b6%d0%b4%d0%b0-%d0%be%d1%82-%d0%bb%d0%b8%d0%b4%d0%b5/", "text": "Вие сте тези, с които усещам пулса и заряда на ГЕРБ и на ЕНП. Тези, които заедно оформяме идентичността ни като партия. Изборът на евродепутати е важен, защото засяга всеки един от нас. Независимо от социален статус, Европа е във всеки наш дом, в нашите училища, Европа е вътре в нас. Ние от ГЕРБ и ЕНП знаем, че Европа е нашето бъдеще. Проевропейска стабилна и развиваща се България е нашето предизвикателство за нас в Европа. Европа има нужда от лидери като премиера Бойко Борисов, Европа има нужда от екип като екипа ни от евродепутати – можещи и знаещи. Така еврокомисарят по цифровата икономика и общество Мария Габриел откри Националната предизборна среща на ПП ГЕРБ в зала 3 на НДК. Еврокомисарят се обърна към близо 2000 участници – народни представители, евродепутати, членове на областните и общинските ръководства на партията, кметове и представители на Общински съвети, както и министрите от квотата на ГЕРБ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com              ", "date": "2019.01.20", "title": " Мария Габриел: Европа има нужда от лидери като премиера Бойко Борисов (НА ЖИВО)"}
{"url": "https://trud.bg/%d0%b2%d0%be%d0%b4%d0%b5%d1%89%d0%b8%d1%8f%d1%82-%d0%ba%d0%b0%d0%bd%d0%b4%d0%b8%d0%b4%d0%b0%d1%82-%d0%bd%d0%b0-%d0%b5%d0%bd%d0%bf-%d0%bc%d0%b0%d0%bd%d1%84%d1%80%d0%b5%d0%b4-%d0%b2%d0%b5%d0%b1%d0%b5/", "text": "По-силни граници и по-силна икономика, благодарение на ГЕРБ и на Бойко Борисов – точно това ЕНП предлага на Европа. Това каза водещият кандидат на ЕНП Манфред Вебер във видеообръщение на Националната предизборна среща на ГЕРБ. „2019 е ключова година на избори – и за Европа, и за България. У вас ще се проведат европейски и местни избори. Това е страхотна възможност да покажем, че ние от ЕНП винаги сме близо до хората. Самият аз произхождам от малко селце в Бавария, което наричам свой дом. Но аз съм, освен това, германец и европеец“, коментира Вебер. „И работя в Европа, за да защитавам дома си, да защитавам домовете на всички европейци. За да постигнем това, трябва да върнем Европа обратно на хората. Трябва да дадем на хората реален глас за бъдещето на този континент. Ето това е и целта на европейските избори – да покажем, че ние постигаме конкретните резултати и да представим предложенията си за предстоящите години. И, вие, в България, ни давате добър пример“, посочи той. „По-силни граници и по-силна икономика, благодарение на ГЕРБ и на Бойко Борисов. Точно това ЕНП предлага на Европа. Очаквам с нетърпение да се запозная с бъдещата ви програма и да се срещна с вас, при посещението ми е България като част от европейската ми обиколка“, заяви водещият кандидат на ЕНП. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.20", "title": " Водещият кандидат на ЕНП Манфред Вебер: По-силни граници и икономика, благодарение на ГЕРБ и на Бойко Борисов"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%bf%d1%80%d0%b5%d0%b4%d0%b8%d0%b7%d0%b1%d0%be%d1%80%d0%bd%d0%b0%d1%82%d0%b0-%d0%ba%d0%b0%d0%bc%d0%bf%d0%b0%d0%bd%d0%b8%d1%8f-%d0%bd%d0%b0/", "text": "Само след по-малко от 4 месеца ще се изправим пред нашите съграждани, за да искаме отново тяхното доверие. За мен не е важно кой от нас кой ще бъде евродепутат, кмет, общински съветник, единственият важен въпрос е дали ще покажем на хората, че сме си свършили работата. Това каза кметът на София Йорданка Фандъкова по време на Националната работна среща на ГЕРБ в НДК. Ние трябва да сме честни с тях – какво успяхме да направим, какво не, къде сме сбъркали, как можем по-добре. София се променя с бързи темпове – метрото, новите еко автобуси, обновените булеварди. Всички те не са за ГЕРБ, те са за хората, каза още столичният кмет. Искам да благодаря на премиера Бойко Борисов, на колегите от Народното събрание, на всички Вас, които помагате да развиваме стандарта на нашия град. Днес сме изправени пред силен противник – засилващ се популизъм от всички страни. Той е коментиран не само от политици, но и от политически лидери. Това показва безсилие и безидейност. За нас предизборната ни кампания ще се противопостави на популизма, за да не позволим хората да бъдат манипулирани. Ние можем да кажем къде беше София преди 10 години, къде е и днес. Числата и фактите са обективни, каза още Фандъкова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2019.01.20", "title": " Фандъкова: Предизборната кампания на ГЕРБ ще се противопостави на популизма (ВИДЕО и СНИМКИ)"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%ba%d1%8a%d0%bc-%d0%ba%d0%bc%d0%b5%d1%82%d0%be%d0%b2%d0%b5%d1%82%d0%b5-%d0%b0%d0%ba%d0%be-%d0%bd%d0%b5-%d0%b2%d0%b7%d0%b5%d0%bc%d0%b5%d1%82%d0%b5-%d0%bc/", "text": "Ако не вземете мерки да си почистите къщичките по места – то ще избива – дали в „Судужук“ или нещо друго. Това каза премиерът на България и председателя на ПП ГЕРБ Бойко Борисов по време на Националната предизборна среща на партията в НДК. Не трябва да допускаме да се превърнем в елитарна партия. Кметът е избран от хората – той трябва да е там всеки ден. Към всеки един човек трябва да сме човеци. Трябва да чуем всяка душа и да помогнем, защото имаме ресурса, заяви Борисов. Трябва всеки да се замисли защо ни избраха преди 10 години, защо ни връщаха толкова пъти и къде е грешката във всеки от нас. Някъде има грешка – трябва да се поправи веднага. Най-корумпираните хора в момента говорят за корупция. Защо трябва да ви подръчквам, това е съпротивителната ви сила. Само като ги чуете трябва след час да имате реакция, защото знам, че по презумпция сте невинни, коментира премиерът. Ако има грешка – трябва да се поправи. Иначе какво – искат да ни съборят от власт. Те се борят за власт, ние искаме да направим живота на хората по-добър. Първо започваха през сайтове, сега вече си го говорят 5 за 6 – безсмислено да им отговаряш, но това трови атмосферата. Защо трябваше с такива шумове да атакувате току що сложен министър по повод винетките. Можеше да кажете, че искате да бъдете изкарани от списъците и Аврамова да го направи, заяви Бойко Борисов. Обичам Ви, но това не е даденост. Факт е, че БСП с тези провалени политици ни доближават. Ако не ви светне червена лампичка, аз ще ви светна синя. Нека всеки да се огледа какво прави. Трябва да има съпротивителна сила. Цветан Цветанов трябва да полага висш пилотаж, много обича с пилоти да се надговаря, за да ни поправи, когато сме пуснали откровени глупости. Къде ни е съпротивителната сила, или първата дама излиза нахейтва ви и трябва да излиза Тома Биков като дежурен и да отговаря, коментира Борисов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.01.20", "title": " Борисов към кметовете: Ако не вземете мерки да си почистите къщичките по места – то ще избива, дали в „Судужук“ или нещо друго"}
{"url": "https://trud.bg/%d1%81%d0%b5%d0%bc%d0%b5%d0%b5%d0%bd-%d1%85%d0%be%d1%80%d1%8a%d1%80-%d0%be%d1%82%d0%b8%d0%b2%d0%b0-%d0%b2-%d1%81%d1%8a%d0%bd%d0%b4%d0%b0%d0%bd%d1%81/", "text": "Режисьорски дебют на Лий Кронин След броени дни е началото на фестивала в Сънданс, в чиято програма ще дебютира разпространяваният от A24 хорър трилър “The Hole in the Ground”, съобщава operationkino.net. Филмът маркира пълнометражния режисьорски дебют на Лий Кронин (“Ghost Train”). Произведението е по сценарий на Кронин и Стивън Шийлдс (“Zombie Bashers”) и разказва историята на Сара (Шана Кърслей) и сина й Крис (Джеймс Куин Марки), които се преместват в нов уединен дом в провинциално градче, в опит да оставят трудното си минало зад гърба си и да започната живота си на чисто. Един ден Крис изчезва в гората зад къщата им и докато Сара го търси, открива огромна зейнала дупка. В крайна сметка момчето се връща у дома, но в поведението му настъпват обезпокоителни промени и след стряскаща среща с новия им мистериозен съсед, Сара започва да се тревожи, че момчето, което се е завърнало, не е нейният син и всичко е свързано със зловещата дупка в гората… Лий Кронин (“Ghost Train”), е сценарист заедно със Стивън Шийлдс(“Zombie Bashers”), а в ролите освен Шана Кърслей и Джеймс Куин Марки са още Симон Кърби, Стив Уол, Оуън Макен, Джеймс Космо, Кати Оутинен и др.", "date": "2019.01.20", "title": " Семеен хорър отива в Сънданс\t\t\t"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd-%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%b3%d0%b5%d1%80%d0%b1-%d0%b5-%d0%bd%d0%b0%d0%b9-%d0%b4%d0%be%d0%b1%d1%80%d0%b0%d1%82%d0%b0-%d0%bf%d0%bb%d0%b0/", "text": "ГЕРБ е най-добрата платформа за решаване на проблемите в регионите, най-добрата организационна структура като партиен живот в България. Това каза зам.-председателят на ГЕРБ Цветан Цветанов на Националната предизборна среща на партията в НДК. Опонентите ни ще бъдат безкомпромисни в представянето на фалшиви новини, ще бъдат безкомпромисни да манипулират обществото. Когато опонентите ни са имали възможност да управляват, не са представили видимите резултати, които ГЕРБ представя през последните 10 години, заяви той. Важно е всеки да разбере отговорността си за предстоящите европейски и местни избори. От 12 февруари в Аулата на Великотърновския университет ще започне платформата за граждански диалог “Европа в нашия дом“. Какво предлагаха БСП? Нима предлагаха магистрали, които изградиха? Техният председател няма градивност, а само манипулация и фалшиви новини, коментира Цветанов. ГЕРБ е единна и силна, защото имаме европейски признат лидер – премиерът Бойко Борисов, заяви зам.-председателят на партията. Тази година за нас няма лято – време е за стабилност. Можем да я покажем само при отличен резултат на европейските избори. ГЕРБ има 96 хил. членове. За последното тримесечие имаме процедура за приемане на нови 1000 членове. Предстои ни тежка битка, но въпросът е дали искаме силна и обединена Европа, коментира Цветанов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.20", "title": " Цветан Цветанов: ГЕРБ е най-добрата платформа за решаване на проблемите в регионите (СНИМКИ и ВИДЕО)"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%bd%d0%b5-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d1%81/", "text": "Мога да кажа какво създадохме ГЕРБ и в какви условия – тогава нашите опоненти бяха министри, първи дами и народът всячески искаше да се отърве, затова избра нас. Създадохме ГЕРБ и народът -избор след избор ни даваше своето доверие – в голямата си част ние го защитихме. Това каза министър-председателят на България и лидер на ПП ГЕРБ Бойко Борисов на Националната предизборна среща на партията в НДК в София. Тогава от най-елементарните неща – хората искаха метро, нови магистрали, нови детски градини, на Витошка да няма джипове – всичко това ние го направихме. Направихме много повече от колкото една партия може да направи. Но това беше лесно, защото тези преди нас буквално не бяха правили нищо, коментира премиерът. Много бързо се забравиха някои неща, защото ние бързо ги направихме. Мислил съм си ако не бяхме направили Южната дъга – София щеше да колабира. Всичко това е било в нашите предизборни програми и ние сме го направили. В същото това време има и недоволство, каза Борисов. Има нещо, което трябва да променим, не трябва да стоим само на резултатите, които сме постигнали. Останаха някъде вече Околовръстните шосета да направим. Партията, която в управлението направи ромските гета, която умишлено остави неуки и необразовани не само ромите. При положение, че ние сме вкарали 30 000 деца, повишението на учителските заплати, милиард се даде за училищна инфраструктура – нечувано в Българската история, заяви лидерът на ГЕРБ. Задавам си въпроса защо сме политическа сила, но и подкрепата ни намалява. Да, износваме се – безспорно. Само аз и Томислав Дончев от първото правителство досега останахме министри. Никога не сме имали по-ефективна борба с контрабандата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.20", "title": " Премиерът Бойко Борисов: Не трябва да стоим само на резултатите, които сме постигнали (НА ЖИВО)"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%bf%d0%be%d0%b8%d1%81%d0%ba%d0%b0-%d0%bf%d0%be%d1%81%d1%82%d0%be%d1%8f%d0%bd%d0%b5%d0%bd-%d0%b0%d1%80%d0%b5%d1%81-10/", "text": "Прокуратурата поиска постоянно задържане само за петима от всички над 40 човека, задържани при   по разследване за престъпления срещу Републиката, предаде БТА. В края на работната седмица заместник-главният прокурор Иван Гешев оповести, че групата се е занимавала с парични преводи по т.нар. метод „Хавала“. Мащабна акция срещу финансирането на тероризма, над 40 души са задържани Днес спецсъдът ще решава дали да остави за постоянно в ареста Мустафа Алибрахим, Абдалхай Халум, Атеф Хсара, Сулейман Али и Исения Асенова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.20", "title": " Прокуратурата поиска постоянен арест за петима от задържаните при спецакция срещу тероризма"}
{"url": "https://trud.bg/%d0%b4%d0%be%d0%b1%d1%80%d0%be%d1%82%d0%b2%d0%be%d1%80%d1%86%d0%b8-%d1%81-%d0%bf%d0%be%d1%80%d0%b5%d0%b4%d0%bd%d0%b0-%d0%ba%d0%b0%d0%bc%d0%bf%d0%b0%d0%bd%d0%b8%d1%8f-%d0%b2-%d0%bf%d0%be%d0%bc%d0%be/", "text": "Благотворителна кампания „Имам нужда от теб” стартира във Велико Търново и Горна Оряховица. Кампанията е в помощ на бездомни и самотни възрастни хора. За тях ще се събират трайни и пакетирани хранителни продукти – консерви, сладки, вафли, сухи супи, чай, трайни колбаси. Пунктовете, на които желаещите мога да предадат дарения, са Православен център „Проф. Тотю Коев” в 11 блок на ВТУ „Св.Св. Кирил и Методий”, в храм „Възкресение Христово” в парк „Руски гробища” в Старата столица след неделна литургия, в Горна Оряховица – в бистро „Вселена”. Кампанията се организира от фондация „Дякония и мисия”. Паралелно с това продължава и инициативата да се събират дарения – бельо, чорапи, перилни и почистващи препарати за Центъра за настаняване „Промяна” в Горна Оряховица. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.20", "title": " Добротворци с поредна кампания в помощ на бездомни и самотни възрастни хора\t\t\t"}
{"url": "https://trud.bg/2940039-2/", "text": "Петър Александров е един от най-уважаваните чужденци в швейцарския футбол. Двукратен голмайстор на първенството. Веднъж избиран за легионер №1. Сега е треньор на нападателите на бившия си клуб „Аарау“.  На световното първенство върху сняг в Ароза за пореден път Александров бе в световния отбор. Игра два финала – първо в турнира на спонсорите, а след това и в голямото шоу.  След края Александров даде интервю за „Труд“.  – Мисля, че беше добър турнир. За първи път моят отбор се класира за финала с хубава игра. Тази година имахме добър състав, но нямахме треньор. За съжаление Уинтън Руфър, на когото му желая по-бързо да оздравява, не можа да дойде. Но все пак показахме качество. Мисля, че заслужено играхме на финал. Малко не ни достигна, но швейцарците бяха по-млади и затова победиха.  – Разбира се! Удоволствието винаги трябва да бъде на първо място. Естествено във футбола се случват такива неща. Жалко за нас, но гледаме позитивно на нещата.  – Организаторите са се чули с него. Той е пожелал турнирът да премине добре. Доколкото знам, Уинтън е в добро състояние в момента.  – Защо не! Мисля, че не само в Ароза се провеждат такива турнири. Ние също имаме добри условия и можем да поканим да дойдат добри футболисти. Като поканиш големи звезди, хората идват да гледат.  – Разбира се! За България винаги ще играя!  – В началото не бяха добре. Аз започнах чак от 1 септември, когато отборът в шест мача не беше спечелил и точка. Сега нещата вървят малко по-добре. Надявам се и аз да съм помогнал за това. Все пак „Аарау“ е моят любим отбор. Живея тук от толкова години и следя всичко, което се случва. Сега получих тази възможност и много се радвам, че успях да помогна на тима. Отново да се заговори за „Аарау“ като един добър клуб и надявам се този възход да продължава.  – Да вкарват голове! Когато дойдох в отбора, в шест мача бяхме вкарали две попадения. А сега в останалите 12 срещи имаме 29 гола. Мисля, че не е никак малко. По принцип имаме добър отбор, но в началото нещата не тръгнаха добре. Като влезеш в такава негативна спирала, всичко е срещу теб. Надявам се, че „Аарау“ пак ще бъде там, където му е мястото.  – Естествено, че трябва да го имаш в кръвта. Но и много неща научаваш. Трябва да бъдеш в добра форма и да използваш това, което имаш като нюх пред гола.  – Не, нямам такива амбиции. Тогава така станаха нещата, че треньорът получи по-добра оферта и отиде в отбор от елита. Така аз поех тима. Балансът ми не беше чак толкова лош – две победи и две загуби. Но се чувствам по-сигурен и по-добър като помощник-треньор. Просто това е моето мислене.  – Треньорската професия стана доста ветровита не само за старши треньора, но и за помощниците, и за абсолютно всички. Преди години нямаше чак толкова ангажименти, колкото сега. Сега имаш 24-часов ангажимент. Затова и толкова често се сменят треньорите.  – Да, за съжаление в последните няколко години няма. За мен уважението на швейцарците е най-важното. Във всеки един от отборите, в които съм играл, никъде не съм оставил вратата затворена. Където и да отида, винаги са ме посрещали с отворени обятия. За мен това е най-голямото богатство. Виждате сами каква е организацията в Швейцария, каква красота е, всичко си е на мястото. Надявам се и в България някога да стане така.  – Щом нямаме футболисти тук, значи не сме. Все пак нямаме добри футболисти и в другите първенства. Преди години имахме доста играчи в Бундеслигата, а Англия и в другите силни шампионати, а сега нямаме. Надяваме се да се работи успешно и коректно в България, за да можем да изпратим футболисти в чужбина.  – Не е чак толкова лесно да се отговори на този въпрос. Но в последните години швейцарците станаха световни шампиони за юноши, европейски шампиони за юноши, което не е малко. Ние в последните години не сме имали такива успехи. Националният отбор се класира почти за всяко европейско и световно. Сега отново спечелиха групата и ще играят с останалите три най-добри отбора в Европа. Работи се правилно, целенасочено и затова имат успехи. А затова че в България нещата не вървят, може би си има други проблеми. Но аз виждам, че откакто Петьо Хубчев е треньор на националния отбор, все пак има някакъв напредък, има организация. Виждате, че и футболисти, и ръководители вървят в една посока. И това ми харесва.  – Както виждаме, наистина е доста голяма. Неслучайно преди имахме много футболисти, които излизаха в чужбина, а сега – все по-малко. В момента има няколко добри играчи, които се надявам по-скоро да отидат в чужбина и да представят България.  – Интересно е. Може квалитетът да не е чак толкова добър във всички отбори, но примерно откакто Балъков се върна в „Етър“, отборът също е на по-предните места. От няколко години „Лудогорец“ е на първа позиция и всички знаем защо – там организацията е желязна. Естествено, очаквах повече от „Левски“ и от ЦСКА – да има по-голяма конкуренция. Но има интересни мачове, надявам се така и да продължи.  – Мисля, че този сезон няма да имат тази възможност. „Лудогорец“ е достатъчно силен за България. Малко съм разочарован от това, което представиха в Лига Европа. Мисля, че в тази група те и „Байер“ (Леверкузен) трябваше да продължат напред, но във футбола го има и това.  – Да, а „Цюрих“ не е чак на толкова топ ниво според мен. Познавам ги много добре, до преди една година работех там. Все още твърдя, че „Лудогорец“ е по-добър отбор от „Цюрих“.  – Според мен „Левски“ в последните десет години няма титла, защото във всеки един период, било летен или зимен, сменя между 8 и 10 играчи. В това положение никога не можеш да съставиш един отбор, който да бъде боеспособен на „Лудогорец“ или на който и да било друг. ЦСКА е малко по-добре според мен, но и там явно нещата куцат. „Лудогорец“ взима само това, което му трябва. Те се подсилват, а „Левски“ и ЦСКА сами си създават проблеми.  – Надявам се „Левски“ да не стигне до това положение, в което беше ЦСКА. Все пак аз съм от Карлово и съм левскар от дете, въпреки че съм много благодарен на „Славия“, който е отборът на сърцето ми. Все пак малко или много милея за „Левски“. Надявам се нещата там да потръгнат. Но ако продължават по същия начин, мисля, че и в следващите десет години, няма да го постигнат.  – Такъв финал рядко се гледа! Стадионът беше пълен с левскари, в 90 % от мача играеше „Левски“, но накрая „Славия“ победи. Все пак винаги най-важен е резултатът. Който вкара повече голове е победител. Това беше мач, който „Левски“ никога не трябваше да губи, но пък беше голям късмет за „Славия“.  – За двата отбора.  – Това не е от моята компетенция. И тримата играчи, заели призовите места, заслужаваха.  – Ние нямаме други спомени, това е лошото. Ако имаме нещо по-добро, ще живеем с други спомени. Надявам се в следващите години пак да се получи нещо, което малко да възроди България. Да се говори не само за 1994 г., а и за след това. Да са живи и здрави всички мои съотборници от това поколение! И дано и новото поколение да ни настигне!  – И преди това Швейцария беше вече тръгнала напред, но естествено, че това помогна много. Надявам се и ние да получим шанс.  – Точно. Дано да ни дадат и на нас някакъв шанс. Да се надяваме, че оттам нататък нещата ще тръгнат по-добре.  – Защо не? След като Полша и Украйна успяха да организират едно европейско първенство, мисля че Балканите също могат.  – Групата ни е много изравнена. В интерес на истината, като махнем Англия, който е главният фаворит, дори и срещу Косово и Черна гора, за да победиш, трябва да си доста по-добър. На днешно време вече няма слаби отбори. Затова във всеки един мач трябва да се раздаваш 100 %. Ще им стискам палци, както и досега!  – Никога не се знае във футбола. Досега не съм имал някаква възможност. Десет месеца бях помощник-треньор на Пламен Марков в националния отбор. За мен беше едно голямо удоволствие и съм благодарен, че имах тази възможност. А вече оттук нататък какво ще бъде – да сме живи и здрави.", "date": "2019.01.20", "title": " Героят от Пеневата чета Петър Александров пред „Труд“: ЦСКА и „Левски“ сами си създават проблеми"}
{"url": "https://trud.bg/%d0%b2-%d0%b1%d1%83%d1%80%d0%b3%d0%b0%d1%81-%d1%82%d1%8a%d1%80%d1%81%d1%8f%d1%82-%d0%bf%d1%80%d0%b8%d0%b5%d0%bc%d0%bd%d0%b8-%d1%80%d0%be%d0%b4%d0%b8%d1%82%d0%b5%d0%bb%d0%b8/", "text": "Екипът по приемна грижа към Община Бургас е в процес на набиране на приемни родители на деца до 3 годинки. Кандидатите трябва да имат условия за отглеждане на дете у дома, да не са осъждани, да не са били лишавани от родителски права и да са клинично здрави. Кандидатите първо ще преминат през сито – четиримесечно проучване, а после през задължително обучение от квалифицирани специалисти. С утвърдените професионални приемни родители се сключва граждански договор за предоставяне на социална услуга, съобщават от общината. Утвърдените доброволни приемни семейства получават средства за отглеждане на настаненото при тях дете, детски надбавки и целеви помощи при възникване на потребност. Месечното възнаграждение на професионалните приемни семейства се изчислява по следния начин: за отглеждане на едно дете – 150 % от минималната работна заплата; за две деца – 160 % от минималната работна заплата; за отглеждане на повече деца – 170 % от минималната работна заплата. Въз основа на договора за настаняване и в съответствие с възрастта, се определя месечна издръжка спрямо гарантирания минимален доход /ГМД/ . АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.20", "title": " В Бургас търсят приемни родители"}
{"url": "https://trud.bg/48-%d0%b3%d0%be%d0%b4%d0%b8%d1%88%d0%b5%d0%bd-%d0%bd%d0%b0%d0%b1%d0%b8%d0%bb-%d0%bc%d0%b0%d0%b9%d0%ba%d0%b0-%d1%81%d0%b8-%d0%b8-%d0%bf%d0%be%d0%b4%d0%bf%d0%b0%d0%bb%d0%b8%d0%bb-%d0%bf%d0%be%d0%ba/", "text": "48-годишен пиян мъж набил майка си и опожарил мебели, дрехи, завивки, които запалил на двора, оставяйки 69-годишната жена да трепери от болки и ужас. Посегателството е станало към 21,30 часа в събота в разградското село Владимировци. За това съобщила пострадалата жена, която по първоначални данни, не за първи път ставала жертва на юмруците на собствения си син. Тя потърсила помощ на тел. 112 и на място били изпратени полицаи. На двора още горели легло, шкафове, дюшек, завивки, дрехи и други, които били накамарени там от пияния наследник. Самият той, след като набил жената, която му дала живот и го отгледала, подпалил вещите й и се махнал от къщата. Полицаите го издирили и задържали. По техни данни извършителят е криминално проявен и осъждан. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.20", "title": " 48-годишен набил майка си и подпалил покъщнината й на двора\t\t\t"}
{"url": "https://trud.bg/%d1%80%d0%b0%d0%b4%d0%ba%d0%b0-%d1%80%d0%b0%d0%ba%d0%be%d0%b2%d0%b0-%d0%be%d1%82-%d0%bf%d0%b0%d0%bd%d0%b0%d0%b3%d1%8e%d1%80%d0%b8%d1%89%d0%b5-%d0%b7%d0%b0%d0%b1%d1%80%d0%b0%d0%b2%d0%b8%d1%85-%d0%b1/", "text": "Специално за “Труд” д-р Людмила Емилова представя своята поредица на дълголетието. Тя е лекар с три специалности – вътрешни болести, кардиология и ревматология и здравен мениджмънт. След като изпитва системата за лечение с плодове, чай и мед върху себе си и успява да се спаси от много тежки болести, решава, че ще се довери на природосъобразната медицина. Насърчава я създателката на метода Лидия Ковачева. През 1993 г. д-р Емилова открива медицинския си център за безлекарствено лечение, през който са преминали над 45 000 пациенти от цял свят. Мнозина са се спасили от шаблонно дефинираните от официалната медицина като нелечими заболявания и като бонус са стопили килограми, при това с траен ефект. През 1997 г. д-р Емилова става единственият български член на Лекарската асоциация към Обществото за натурална хигиена на САЩ. Радка Ракова попаднала при д-р Емилова по съвет на отличен диагностик и отговорен специалист от родния си град. Д-р Делибашева й препоръчала да прочисти организма си с плодове и чай. Радка се стреснала от перспективата да гладува и се колебаела може ли да се справи. Виждало й се неясно и дори невъзможно. Но синът й веднага я записал в медицинския център и само след дни пътували към морето. Жената имала предълъг списък с болести и чанта с лекарства. От детска възраст боледувала често и била злояда. По-късното си хранене определя като нездравословно – приемала много сирене и тестени неща. До пенсионирането си работела като чиновник в “Асарел медет” с неизбежното обездвижване и всички изпитания на сривовете в родната икономика. С благодарност споменава името на покойния вече Лъчезар Цоцорков – директорът, вдигнал на крака предприятието и поминъка на много хора в Панагюрище. По негова инициатива за работниците действала сериозна профилактична програма и при отговорното й изпълнение на Радка открили много от сериозните заболявания. Имала тиреодит на Хашимото, високо кръвно налягане, сезонен обрив по дланите, дископатия, високи нива на лошия холестерол, увеличен и омазнен черен дроб и още оплаквания, към които предпочита да не се връща, дори в спомените. Открили й също диабет тип 2, за който се прибавили още хапчета. Радка често била потисната и натоварена с много отговорности по грижа за тежко болни хора в семейството. Заспивала със сънотворни и се будела уморена. Трудно е да се повярва, че само допреди 4 години тази усмихната и с ведро излъчване жена се разплаквала лесно, дори по незначителни поводи. На 60-годишна възраст стигнала 93 кг при ръст 150 см. Опитала диетата на Дюкан, отслабнала, но се чувствала зле и постоянно отпаднала. Килограмите бързо се върнали заедно с убеждението, че неизбежно ще отстъпи в битката с тях. Първата й програма в медицинския център била 20-дневна – само на ябълки и чай, без мед заради диабета. Бързо свалила 9 кг, от които 6,3 кг мазнини. Още след третия-четвъртия ден се почувствала енергична, по-уверена и спокойна. През цялото време кръвната й захар била нормална без никакви лекарства. Жената си спомня, че непрестанните грижи на д-р Емилова към нея я научили на нещо много ценно – да отделя време и за себе си, защото отговорността за здравето ще я направи още по-полезна за семейството. Ефектите се усетили веднага – като я взели от центъра, близките й не можели да я познаят и не можели да се нарадват на промените в духа и новото излъчване на Радка. След 20-дневно захранване по схема от лекарката, жената свалила общо 13 кг. Имала сили и енергия, без да приема лекарства. Започнала всеки ден да прави дълги разходки – по 5- 10 км и да се зарежда от красотата на природата. Обича да работи и в градината си и отбелязва, че го прави с удоволствие и като че ли без умора. Кръвното налягане са нормализирало, показателите на кръвната захар били добри, спрели оплакванията от дископатията и екземата. Цялостното подобрение засегнало и щитовидната жлеза. Радка казва, че от 4 години е без шепи хапчета и се чувства отлично. Останал е само медикамент за Хашимото с постепенно намаляваща дозировка. Още след първата програма тя преминала към почти вегетарианско хранене. Между редовните си посещения в медицинския център прави сама по 10 дни гладуване с 10-дневно захранване около великденските пости. Животинските продукти на трапезата са рядкост и са от домашното стопанство – точно както съветва д-р Емилова. До обед Радка приема прясно изцеден сок или смути. Прави ги и за внуците. Зеленолистните в смутито са откъснати от двора, от там е и салата за обед и вечеря. Към нея най-често се прибавят нахут, маслини, ядки и семена. Жената си прави сама и хляб от лимец, но го консумира ограничено, защото се чувства сита от свежите вкусове на пресните зеленчуци. За студените дни приготвя зимнина по щадящ начин. Има изпитана рецепта за чушките. Изпича ги и още горещи ги затваря в буркани с малко морска сол. Обръща ги веднага в голям плоскодънен съд и ги оставя завити с одеяло за една нощ. От тях прави най-различни запеканки с подправки от градината или с яйце от домашните кокошки. Винаги има и изсушени пиперки, които пълни с ориз басмати. Радка има разбиране и подкрепа от семействата на двамата си сина. Доволна е, че проявяват интерес към здравословния начин на живот, но не им натрапва нищо. Вярва, че примерът е най-силното убеждение и това я прави още по-стриктна в спазване на наученото от д-р Емилова.   Ориз басмати със зеленчуци (1 порция) Рецепта на главен готвач Илия Илиев Нарязват се на ситно 1/4 глава лук, 1/2 прясна червена чушка /или 2 сухи/, 1/4 малка тиквичка, 1/2 скилидка чесън и средно голям морков на шайби. Зеленчуците се слагат в подходяща тенджера с капак и се добавя бульон от морков, картоф и целина- да ги покрие /вместо бульон може да се ползва вода/. Задушават се 5 мин. После се добавят 3 суп. л. ориз басмати, по 1 клонка мащерка и розмарин, по 1 щипка морска или хималайска сол, риган и къри и задушаването на слаб огън продължава до попиване на течността. Сервира се с накълцан магданоз. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2019.01.20", "title": " Радка Ракова от Панагюрище: Забравих болестите със здравословно хранене\t\t\t"}
{"url": "https://trud.bg/%d1%80%d0%b8%d0%be%d1%81%d0%b2-%d0%b1%d1%83%d1%80%d0%b3%d0%b0%d1%81-%d0%b7%d0%b0-%d1%81%d0%ba%d0%b0%d0%bd%d0%b4%d0%b0%d0%bb%d0%b0-%d1%81%d0%bc%d0%be%d0%ba%d0%b8%d0%bd%d1%8f-%d1%81%d0%be%d0%b1/", "text": "Собствениците на трите „самонастанили се“ каравани на къмпинг „Смокиня“ ще бъдат поканени да ги преместят сами. Това ще е първоначалната ни стъпка, щом разберем кои са те, съобщи Тонка Атанасова, директор на РИОСВ. В понеделник екоинспекцията ще изпрати сигнала до полицията, за да се разбере чии са цъфналите до разрушените дюни каравани и те ще бъдат поканени да ги махнат от там. Скандалът с разрушените дюни на култовия къмпинг гръмна, след като двама багеристи ги разрушиха, по „нареждане“ на бургаския бизнесмен Иван Нончев. Той е собственик на парцела в близост и пясъчните образувания му пречели на гледката към морето. От извършените геодезически замервания на терен при съвместната проверка на РИОСВ Бургас и Министерството на туризма, на увредени дюни в района на къмпинг „Смокиня“, попадащи в Природна забележителност пясъчни дюни м. „Каваци“ се установи, че общата площ на засегнатият участък е 1295 кв.м. От тях 1205 кв.м. дюнни образувания от различен вид (бели, сиви и зараждащи се дюни). АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.20", "title": " РИОСВ-Бургас за скандала „Смокиня“: Собствениците на самонастанилите се каравани трябва да ги преместят сами"}
{"url": "https://trud.bg/%d0%bf%d0%be%d1%87%d0%b5%d1%82%d0%be%d1%85%d0%b0-%d0%b4%d0%b5%d0%bb%d0%be%d1%82%d0%be-%d0%bd%d0%b0-%d1%81%d0%b2%d0%b5%d1%82%d0%b8-%d0%b5%d0%b2%d1%82%d0%b8%d0%bc%d0%b8%d0%b9-%d0%bf%d0%b0%d1%82%d1%80/", "text": "Великотърновският университет в неделя почете Деня на Свети Евтимий, Патриарх Търновски – духовник, книжовник и православен светец, който е и най-известният патриарх на България, последният предстоятел на църквата на Второто българско царство и основател на Търновската книжовна школа. В университетския храм великотърновският митрополит Григорий отслужи празничен акатист. Деня на Св. Евтимий уважиха ректорът проф. д-р Христо Бонджолов, проф. д.ф.н. Иван Харалампиев, ректор на ВТУ (1999 – 2007 г.), по чиято идея започва изграждането на църквата, деканът на Православния богословски факултет доц. Евгени Николов, църковното настоятелство, студенти, преподаватели и служители на търновската Алма матер. След службата пред паметника на Св. Евтимий бяха поднесени цветя на признателност от академичната общност на Великотърновския университет. Пред делото на Патриарха се поклониха и областният управител проф. Любомира Попова и кметът на община Велико Търново Даниел Панов. „Евтимий Търновски има огромен авторитет в целия православен свят, олицетворява големия разцвет на българската култура и книжовност в края на Второто българско царство, а делото му ни помага да се съхраним като народ през тъмните векове. Бележити българи като него трябва да бъдат помнени и почитани, защото те ни правят горди българи и великотърновци“, подчерта Панов. Идеята за изграждането на университетски храм, носещ името на Свети Евтимий, Патриарх Търновски, се заражда през 2002 г. На 20 януари 2003 г., Деня на Свети Евтимий, Патриарх Търновски и 610 години от кончината му, с благословията на Негово Светейшество патриарх Максим и в присъствието на Светия синод е направена и първата копка. Проектът е дарение от арх. Теофил Теофилов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.20", "title": " Почетоха делото на Свети Евтимий, Патриарх Търновски в старата столица"}
{"url": "https://trud.bg/%d0%bc%d0%b0%d1%81%d0%be%d0%b2%d0%b8-%d1%82%d1%8a%d1%80%d0%b6%d0%b5%d1%81%d1%82%d0%b2%d0%b0-%d0%bf%d0%be-%d1%87%d0%b8%d1%82%d0%b0%d0%bb%d0%b8%d1%89%d0%b0-%d0%b8-%d1%81%d0%b5%d0%bb%d0%b0-%d0%bd%d0%b0/", "text": "5 читалища в община Търговище отбелязват в понеделник Деня на родилната помощ с възстановки на обичаи и общоселски тържества, съобщават от местната администрация. В повечето от населените места жените ще се съберат за обредно къпане на бебе и акушерка, каквато е била традицията в миналото на Бабинден. В други цял ден ще обхождат домове, в които възрастните жени са бабували, ще почетат и най-възрастните жителки, давали съвети за раждане и отглеждане на поколения млади майки. Читалищата в Кралево, Подгорица и Стража, освен пресъздаване на ритуала за Бабинден, организират и кулинарни изложби. В Стража ще бъде проведен и конкурс „Най-вкусна бабина питка“, а в Подгорица ще изберат „Мис Баба“, обобщават от общината в Търговище масовите тържества. В някои населени места са планирани беседи и срещи с майки на малки деца за споделяне на опит и съвети, каквито са получавали от по-възрастните и лекарите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.20", "title": " Масови тържества по читалища и села на Бабинден\t\t\t"}
{"url": "https://trud.bg/%d0%b8%d0%bd%d1%81%d1%82%d0%b8%d1%82%d1%83%d1%82-%d0%ba%d0%be%d0%bd%d1%84%d1%83%d1%86%d0%b8%d0%b9-%d0%b2-%d1%82%d1%8a%d1%80%d0%bd%d0%be%d0%b2%d0%be-%d0%be%d0%b1%d1%8f%d0%b2%d0%b8-ix/", "text": "Институт „Конфуций” при Великотърновския университет обяви IX Национален конкурс на тема „България и Китай – древни и уникални цивилизации”. Желаещите да се включат представят рисунка, плакат, колаж, компютърна анимация, презентация, есе, разказ, стихотворение реферат и други форми. Творбите трябва да са създадени през 2018 – 2019 година и да не са се състезавали в други конкурси. Няма възрастови ограничения и ограничения към използваните техники, материали и формат на рисунките. Срокът за предаване на произведенията е 31 март 2019 година. Адресът за изпращане е ВТУ „Св. св. Кирил и Методий”, Пети корпус, Институт „Конфуций”. Всички автори получават сертификат. Произведенията на изобразителното изкуство ще бъдат експонирани в изложба във фоайето на Института, литературните разработки, класирани на първо, второ и трето място – ще бъдат публикувани на официалния сайт на „Конфуций”, поясни техническият сътрудник Анелия Калинова. Над 200 деца, ученици и студенти от над десет града в страната са участвали в миналогодишното издание на конкурса. Най-малките са били 4-5-годишни. „Те предимно се изявяват с рисунки, а от I до IV клас обикновено пишат много интересни приказки”, обясни Калинова. Организаторите се надяват тази година в арт събитието да се включат и студенти от Китай, които се обучават в български университети. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.20", "title": " Институт „Конфуций” в Търново обяви IX Национален конкурс “България и Китай – древни и уникални цивилизации”\t\t\t"}
{"url": "https://trud.bg/%d0%bc%d1%8a%d0%b6-%d0%b5-%d0%bf%d0%be%d1%87%d0%b8%d0%bd%d0%b0%d0%bb-%d1%81%d0%bb%d0%b5%d0%b4-%d0%ba%d0%b0%d1%82%d0%be-%d0%b5-%d0%bd%d0%b0%d0%bc%d0%b5%d1%80%d0%b5%d0%bd-%d1%81-%d0%bc%d0%bd%d0%be/", "text": "Убийство разследва полицията в Козлодуй и Враца, съобщават от пресслужбата на МВР. Към 08.00 часа днес в полицията бил подаден сигнал за мъж в безпомощно състояние, забелязан на улица в Козлодуй. Пристигналите на място полицейски и медицински екипи са установили по тялото му множество следи от прободни рани и контузии, пострадалият бил веднага откаран в болница, където малко по-късно починал. Светкавично стартирали оперативно-издирвателните действия по образуваното досъдебно производство в РУ-Козлодуй, в рамките на които било установено, че загиналият е гостувал на свой 31-годишен съгражданин. След порядъчна употреба на алкохол, домакинът го откарал и оставил пред дома му с такси, след което се качил в автобус и отпътувал за столицата. След осъществено взаимодействие, 31-годишният бил засечен на ГКПП-Калотина. Той е задържан с полицейска заповед до 24 часа, работата по изясняване на съпричастността му към тежкото криминално престъпление продължава под наблюдението на прокуратурата.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.20", "title": " Мъж е починал, след като е намерен с множество прободни рани и контузии в Козлодуй\t\t\t"}
{"url": "https://trud.bg/%d0%b7%d0%b0%d0%bc-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%8f%d1%82-%d0%bd%d0%b0-%d0%b3%d0%b5%d1%80%d0%b1-%d0%b8-%d0%ba%d0%bc%d0%b5%d1%82-%d0%bd%d0%b0-%d0%b1%d1%83%d1%80/", "text": "Със скоростта на F-16 към нова победа. Убеден съм, че ще застанем изключително твърдо и мощно зад бъдещата ни листа за евродепутати, ще подкрепим европейското си семейство в ЕНП и водещия ни кандидат за бъдещ председател на ЕК Манфред Вебер. Това каза по време на Националната работна среща на ПП ГЕРБ зам.-председателят на ГЕРБ и кмет на Бургас Димитър Николов. Манфред Вебер ще успее да вдигне стандарта на регионите в Европа и България. Вместо да толерираме фалшиви новини, трябва да показваме свършеното – стотици хиляди училища и детски градини бяха изцяло санирани и оборудвани, голяма част от тях наново изградени. Стотици социални домове за хора в риск бяха санирани. Стотици и хиляди километра канализация, нови водопроводи и пречиствателни станции помогнаха в България екологията да бъде водеща. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.20", "title": " Зам.-председателят на ГЕРБ и кмет на Бургас Димитър Николов: Със скоростта на F-16 към нова победа"}
{"url": "https://trud.bg/%d0%bf%d1%8a%d1%82%d0%b5%d0%bd-%d0%bd%d0%b0%d1%80%d1%83%d1%88%d0%b8%d1%82%d0%b5%d0%bb-%d0%be%d0%bf%d0%b8%d1%82%d0%b0%d0%bb-%d0%b4%d0%b0-%d0%bf%d0%be%d0%b4%d0%ba%d1%83%d0%bf%d0%b8-%d0%ba%d0%b0%d1%82/", "text": "Шофьор, без застраховка и със служебно прекратена регистрация на колата, опитал да подкупи катаджии в град Исперих, Разградско. Поредният неуспешен опит, да бъдат мотивирани финансово служителите на полицията да си затворят очите и да пуснат нарушител, е станал по обед в петък. Тогава униформените спрели за проверка „Ситроен Ксара Пикасо”, управляван от 52-годишен мъж от село Дряновец. Оказало се, че той няма „Гражданска отговорност, а заради липсата на застраховка колата била със служебно прекратена регистрация. За да не последва писане на акт и нови санкции, водачът решил да подхвърли на катаджиите 20 лв. Оставил ги на таблото на служебния автомобил и така си навлякъл още неприятности. Срещу него е образувано бързо производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.20", "title": " Пътен нарушител опитал да подкупи катаджии\t\t\t"}
{"url": "https://trud.bg/%d0%b4%d0%b0-%d1%81%d0%b5-%d1%80%d0%b0%d0%b7%d1%85%d0%be%d0%b4%d0%b8%d1%88-%d0%bd%d0%b0-%d0%bb%d1%83%d0%bd%d0%b0%d1%82%d0%b0/", "text": "Атакама в Чили предлага турове в долини, които като че ли са от други планети Мястото е най-доброто за наблюдение на звездното небе Ако си мечтаете да се разходите на Луната или да посетите червената планета Марс, можете да направите това само в рамките на няколко дни. Ако си подарите пътуване до едно от най-посещаваните места в Чили – пустинята Атакама. Въпреки, че е най-сухата област на земята Атакама ще ви омае с долини, които толкова много приличат на други планети, че НАСА ги използва за тренировъчните си мисии, солени езера, богаство от растения, животни и птици, изгаснали вулкани, в чиито кратери ви чакат полускъпоценни камъни, древни петроглифи и геоглифи. Тези, които вярват в извънземния разум също имат причина да посетят мистичната Атакама и най-известният й търговски център малкото градче Сан Педро де Атакама. Тъй като според местните НЛО-та и извънземните в пустинята не са изключение, а ежедневие. Летящите чинии редовно се появяват от вулканичните кратери, разположени на надморска височина от над 4000 метра, а не само местните, но и туристите не се изненадват при срещи с инопланетяни. Звездното небе над Атакама е толкова ясно заради липсата на селища и съответното изкуствено осветление, а и заради високата надморска височина и разредения въздух, че регионът е избран за изграждане на най-модерните световни обсерватории. Причините да посетите Атакама са толкова много, че трудно могат да бъдат изброени. Една от задължителните атракции за повечето туристи, които посещават градчето Сан Педро де Атакама, което е отправна точка за туровете в пустинята, е визита на Лунната долина и тази на Марс. Имената си двете местности носят заради приликата на повърхността в пустинята с тази на спътника на Земята и на червената планета. Лунната долина e изваяна от вятъра и водата, а фигурите, които можете да видите в сухата днес местност, приличат на направени от човешка ръка. Част от скалните образувания са покрити със сол, така че отдалеч приличат на заснежени върхове. Гледките са сюрреалистични, а водачите избират най-уникалните места, така че да не можете да си затворите устата от смайване и усмивки. Естествено, снимките на фона на странната природа са задължителни. По-приключенски настроените туристи влизат и в тесни скални процепи, през които преминават. Почти всички туристически обиколки включват наблюдение на залеза, който определено не бива да се пропуска. Докато гледката към мястото, зад което се скрива слънцето въобще не е интересна, на отсрещната страна по планиските върхове цветовете се сменят ежеминутно в продължение на около час и половина – два в различни нюанси на розовото, червеното, лилавото и накрая синьото. Ако преживеете този залез със сигурност ще го помните до края на живота си. Долината на Марс също е сред задължителните спирки за туристите в Сан педро де Атакама, като пустият пейзаж тук е обогатен от преливащи различни цветове на почвата. Регионът толкова прилича на външен вид и по условия на червената планета, че често е използван за тестване на апаратурата за бъдещи мисии на Марс. Сред другите най-търсени турове в Атакама са тези до Антипланическите лагуни. Въпреки, че повечето хора си представят пустинята лишена от живот, особено когато е най-сухото място на Земята, Атакама ще ви изненада приятно. Край солените езера с най-различни нюанси на синьото, тюркоазеното и дори жълто-червената гама се разхождат необезпокоявани розови фламинго, приличните на лами диви гуанако и викуни, които са много плашливи, но с малко повече търпение можете да се приближите на една ръка разстояние. Влагата, уловена от близкия Атлантически океан е причина пустинята да е обсипана с растения, а понякога през пролетта, когато вали дъжд, отделни области от Атакама се оказват като посипани с розов килим от цветя, което прави пустинята изключително атрактивна за посещение в тези периоди. Като цяло Атакама е подходяща за посещение през цялата година. В пустинята можете да видите още Тропика на Козирога, древен път на инките, да плувате в лагуната Чеджар без да потънете, заради високата соленост на водите й, да разгледате древни рисунки върху камъни и хълмове или да снимате всички цветове на природата в местната Долина на дъгата. Освен това заради малкото населени места, високата надморска височина и редкия чист въздух, Атакама е определена за най-доброто място за наблюдение на звездното небе. В пустинята са построени най-модерните световни обсерватории и станции, които проучват космоса. За любителите-астрономи се организират нощни турове, с представяне на съзвездията и мъглявините, видими от Атакама. Те са ясно различими дори с просто око, но телескопите ги приближават на една ръка разстояние. Според местните пустинята е едно от местата, в които най-често могат да се видят  космически кораби и дори извънземни. Според част от местните водачи дори пришълците имат любими вулканични кратери, от които кацат и излитат със своите кораби. И ако на повечето места по света щом заговорите, че сте виждали отблизо извънземни ще ви погледнат с учудване, то в Чили тази тема е абсолютно нормална и част от ежедневните разговори, които няма да предизвикат ничие учудване.   Със сърф по дюните Една от тях е висока 100 метра Ако си падате по малко по-екстремните преживявания можете да пробвате и карането на сърф в пустинята. За да се насладят на това удоволствие туристите биват карани с джипове в така наречената Долина на мъртвите. Всъщност името на региона не е случайно, тъй като хора и животни умирали в опитите си да прекосят безплодното място. Счита се, че Долината на мъртвите всъщност е най-слабообитаваната местност на земята. Атракция за туристите тук обаче е една от пясъчните дюни, която е с височина от над 100 метра. По-смелите могат да се пробват със сърфа или просто да се пуснат яхнали дъската, подобно на шейна, както правят малките деца. В района се организират и планински екскурзии, но само за подготвени планинари. Красивият вулкан Ликанкабур, който се извисява над Сан Педро де Атакама обаче е истинско предизвикателство. Въпреки че е висок едва 5916 метра, за изкачването му са необходими поне три дни.   Полускъпоценните камъни чакат своите откриватели Древните ги използвали за върхове на стрелите си Сред най-атрактивните, но по-”тайни” екскурзии, тръгващи от Сан Педро де Атакама е тази до соленото езеро Салар де Тара. Пътят до пустинната лагуна е дълъг, а асфалтът приключва на средата му и за туристите му следва приятно полюшване в джиповете. На 4500 метра надморска височина екскурзоводите спират до няколко естествено образувани “статуи”, наречени Монасите от Пакана, които като че ли повече напомнят индиански фигури. По-голямата атракция от пътя към езерото Тара обаче е спирката в кратера на угаснал вулкан, в който можете да си намерите и вземете със себе си десетки полускъпоценни обсидиани в различни нюанси на червеното, черното и кафявото. Местните първо правят кратко обучение на туристите как да разпознаят обсидианите сред другите камъни, а след това и да проверят чрез счупването им дали са прави. Като екстра е, че всеки може да натовари уловът със себе си, особено ако не се бои от свръхбагаж в самолета на връщане. Край самото езеро пък можете да откриете древни върхове на стрели, отново направени от обсидиан, но датиращи на хиляди години. На един поглед разстояние по пътя се намира и съседна Боливия. А от Сан Педро де Атакама се организират и екскурзии до прочутото солено езеро в съседната страна Салар де Уюни, което отразява облаците и позволява на туристите да се снимат като че ли ходейки в небесата.   Посрещнете изгрева край гейзерите Ел Татио Стари серни мини предлагат сюреалистични гледки Друго атрактивно място за посещение в пустинята са гейзерите ел Татио, които са най-високите в света. Екскурзиите за тях, отново с джипове или високопроходими микробуси, както се случват всички турове в пустинята, започват около 4 часа сутринта, тъй като са отдалечени от Сан Педро де Атакама на около 100 километра. Гейзерите са разположени на 4200 метра надморска височина, а туристите пристигат при тях по време на изгрева. И е задължително да са подготвени за сковаващия студ, който цари в пустинята по това време на денонощието. Заради ранното ставане повечето агенции предлагат закуска в полеви условия на фона на бликащата гореща вода и пара от недрата на земята, което със сигурност е неповторимо преживяване. Обикновено ескурзията се съчетава с посещения на различни езера, наблюдение на викуни, лами, фламинго и вискачи. Пътят може да заведе туристите и до стари серни мини, които са затворени, но пазачите знаят тайните пътеки, за да покажат гледки, които като че ли са от друга планета – червени и жълти езера, заобиколени от почти тропическа джунгла. И всичко това насред най-сухата пустиня на планетата. Екскурзиите до Ел Татио обикновено приключват в топлите естествени байсени на Пуритама, в които туристите с удоволствие се потапят, въпреки доста ниските температури на въздуха в Атакама сутрин.", "date": "2019.01.20", "title": " Да се разходиш на Луната\t\t\t"}
{"url": "https://trud.bg/%d0%bf%d0%be%d0%bb%d0%b8%d1%86%d0%b0%d0%b8-%d0%b8-%d0%be%d1%85%d1%80%d0%b0%d0%bd%d0%b8%d1%82%d0%b5%d0%bb%d0%b8-%d0%b8%d0%b3%d1%80%d0%b0%d1%85%d0%b0-%d0%b1%d0%bb%d0%b0%d0%b3%d0%be%d1%82%d0%b2%d0%be/", "text": "Бургаски полицаи и охранители участваха в благотворителен футболен турнир, за да подпомогнат училището за деца с ментални увреждания- «Отец Паисий» в града. Турнирът се състоя в зала «Никола Станчев», в комплекс «Меден рудник», а събраната сума е 5 750 лв. за нуждите на училището. Директорът на ОДМВР- Бургас старши комисар Калоян Калоянов благодари на състезателите и отличи призьора във футболната надпревара – отбора на охранителна фирма „Гард Ейч М”. В оспорваната битка за първото място достойно отстъпиха футболистите от сектор „Пътна полиция“ към ОДМВР, чийто съотборник – Янко Яръмов бе награден, като най-полезен състезател. Официалното връчване на събраната от футболния турнир сума, както и раздаването на допълнителни подаръци за учениците ще се осъществи в средата на следващата седмица при посещението на старши комисар Калоян Калоянов в учебното заведение. В благотворителната инициатива, която продължи три дни, участие взеха 25 отбора. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.20", "title": " Полицаи и охранители играха благотворително футбол"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d1%81%d0%bb%d0%b5%d0%b4-%d0%b7%d0%b0%d0%b3%d1%83%d0%b1%d0%b0%d1%82%d0%b0-%d0%b8%d0%b3%d1%80%d0%b0%d0%b5%d1%85-%d0%b2%d1%81%d0%b5-%d0%bf%d0%be-%d0%b4%d0%be%d0%b1/", "text": "Аз играех все по-добре, а той всеки път намираше отговори – заяви с разочарование Григор Димитров пред „Спортал“ след загубата на осминафиналите на Аустрелиън оупън. – В момента виждам повече негативи, отколкото позитиви. И в миналото съм имал мачове, в които не съм могъл да използвам шансовете си. Всичко беше много странно, не успях да преодолея тези сложни моменти. Знам къде сбъркъх, болезнено е.  Димитров бе спрян от чернокожия американец Франсис Тиафо, който си поднесе най-големия подарък за 21-ия си рожден ден – 5:7, 6:7, 7:6, 5:7, а битката продължи 3,43 часа. По време на срещата противникът му имаше схващания, но успя да ги преодолее и за първи път в кариерата си ще играет ан четвъртфинал от Големия шлем. Българинът не показа слаб тенис, но в ключовите моменти допусна грешки. „Не мога да повярвам обяви Тиафо. – Аз и Григор сме добри приятели. Откакто съм в тура, той винаги е бил любезен с мен. Бях му казал, че ще го победя в следващия ни мач. Радвам се, че го направих точно на рождения ми ден. Щях да бъда бесен, ако бях паднал точно днес.“  На четвъртфиналите американецът ще излезе срещу Рафаел Надал (Испания), който отстрани Димитров миналата година на четвъртфиналите. „ Ще ме подлуди от бягане, нищо не мога да направя срещу Рафа – каза Франсис. – Но трябва да поспя, нека се подготвя.“ А първата ни ракета не успя да защити 360-е точки и най-вероятно ще се смъкне в ранглистата. Той вече има 23 победи и 9 загуби в Австралия, като това е най-успешният му турнир от Шлема. На „Уимбълдън“ балансът му е 15:9, на Ю Ес Оупън съответно 8:8, а на „Ролан Гарос“ – 7:8.", "date": "2019.01.20", "title": " Григор след загубата: Играех все по-добре, а той имаше отговори"}
{"url": "https://trud.bg/20-%d0%b3%d0%be%d0%b4%d0%b8%d1%88%d0%b5%d0%bd-%d0%b4%d0%b5%d1%82%d1%80%d0%be%d0%bd%d0%b8%d1%80%d0%b0-%d1%88%d0%b0%d0%bc%d0%bf%d0%b8%d0%be%d0%bd%d0%b0-%d1%84%d0%b5%d0%b4%d0%b5%d1%80%d0%b5%d1%80/", "text": "Шампионът от последните две издание Рождър Федерер вече е сред зрителите на Австрелиън Оупън. А сензацията поднесе 20-годишният грък Стефанос Циципасу който изигра може би най-силния си мач в кариерата, приключил след близо 4 часа – 6:7, 7:6, 7:5, 7:6. Младокът действа агресивно и за целия двубой не позволи не позволи на именития му съперник да го пробие. А швейцарецът пропиля 12 шанса за пробив. „Гледам Федерер от 6-годишен, той е легендата в нашия спорт – заяви Циципас. – Самият факт, че излязох на един корт с него значи много за мен. А да го победя…това вече е неописуемо. Благодаря и на публиката. Никога не съм бил на толкова шумен корт. Беше уникално.“  На четвъртфиналите Циципас ще играе с испанеца Роберто Баутиста Агут.  „Ключът към победата е агресивната стратегия – обяви талантът, който ще се опита да пренесе този стил на игра и срещу следващия си противник. – Повечето тенисисти играят от основна линия, а аз излизам напред. Това прави играта жива и по-интересна.“ След две седмици българската публика ще види гърка и на „София Оупън“ в „Арена Армеец“.  Сензация не подмина и жените. Непоставена американка се справи с шампионката от 2016-а Анджелик Кербер (Германия). Даниел Колинс се наложи с 6:2, 6:0, а досега дори не бе печелила мач от Големия шлем. Но успя да реализира 29 печеливши удара и да стигне до успеха за по-малко от час.  „Когато бях колежанка, треньорите ми казваха да вярвам в себе си, ето че се случи“, заяви победителката.", "date": "2019.01.20", "title": " 20-годишен детронира шампиона Федерер"}
{"url": "https://trud.bg/70-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d1%81%d0%b5-%d1%81%d0%b0%d0%bc%d0%be%d1%83%d0%b1%d0%b8-%d1%81%d0%bb%d0%b5%d0%b4-%d0%ba%d0%b0%d1%82%d0%be-%d0%bf%d1%80%d0%be%d1%81/", "text": "Досъдебно производство е образувано във връзка с тежък инцидент в с. Огняново, община Елин Пелин. Към 14.00 часа днес в полицията бил получен сигнал за прострелян 58-годишен собственик на местно заведение в селото. Раненият в рамото мъж бил веднага откаран в болница, съобщават от вътрешното министерство. Пристигналият на място полицейски екип е извършил оглед, а в хода на предприетите първоначални действия по разследването е установил, че изстрелите са произведени от 70-годишен местен жител, който минути преди това нахлул в обекта и насочил оръжие срещу мъжа – двамата от доста време били във вражда. При пристигането в дома на възрастния мъж, криминалистите го открили мъртъв с огнестрелна рана в областта на сърцето – според първоначалната експертиза смъртта е настъпила при самопрострелване. Работата по изясняване на всички обстоятелства, свързани с тежкия инцидент, продължава под наблюдението на прокуратурата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.20", "title": " 70-годишен мъж се самоуби, след като простреля собственик на заведение в село Огняново"}
{"url": "https://trud.bg/%d0%b0%d0%b2%d0%b0%d1%80%d0%b8%d1%8f-%d0%be%d1%81%d1%82%d0%b0%d0%b2%d0%b8-%d0%b1%d0%b5%d0%b7-%d0%bf%d0%b0%d1%80%d0%bd%d0%be-%d1%81%d1%82%d0%be%d0%bb%d0%b8%d1%87%d0%bd%d0%b8%d1%82%d0%b5-%d0%ba%d0%b2/", "text": "Заради авария е спряно топлоподаването в столичния квартал „Хладилника“ и в част от „Лозенец“. Според информация на страницата на „Топлофикация София“ – в кв. „Хладнилника“ парно нямат клиентите в участъка между бул. „Никола Вапцаров“ , ул. „Козяк“, ул. „Кишинев“ , бул. „Черни връх“, както и Университетска болница „Лозенец“. В ж.к.“Лозенец“ без топлоподаване са абонатите в участъка между ул. „Бабуна планина“, бул. „Никола Й.Вапцаров“, бул. „Черни връх“ , бул. „Джеймс Баучър“, ул. „Галичица“, ул. „Якубица“, Факултет по математика и информатика, участъка между: бул. „Черни връх“ , ул. „Горски пътник“, ул. „Богатица“, ул. „Козяк“, ул. „Елин връх“, ул. „Кожух планина“, Посолство на САЩ, Жилищна група „Южен парк“.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.20", "title": " Авария остави без парно столичните квартали „Хладилника“ и „Лозенец“"}
{"url": "https://trud.bg/%d0%b1%d0%be%d0%bc%d0%b1%d0%b8-%d0%bc%d0%be%d0%bb%d0%be%d1%82%d0%be%d0%b2-%d0%b8-%d1%81%d1%8a%d0%bb%d0%b7%d0%be%d1%82%d0%b2%d0%be%d1%80%d0%b5%d0%bd-%d0%b3%d0%b0%d0%b7-%d0%bd%d0%b0/", "text": "Напрежение ескалира по време на протеста в центъра на Атина, където в този момент се провежда митинга срещу Преспанското споразумение. Има ранени полицаи. Силите на реда използваха сълзотворен газ, след като протестиращите се опитаха да се изкачат по стълбите на парламента от дясната страна и нахлуят вътре. Протестиращите изляха боя върху полицаите и използваха факли и дим. Площад Синтагма е залят от протестиращи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.20", "title": " Бомби ”Молотов” и сълзотворен газ на протеста в Атина"}
{"url": "https://trud.bg/%d1%80%d0%b5%d1%84%d0%b5%d1%80%d0%b5%d0%bd%d0%b4%d1%83%d0%bc-%d0%b7%d0%b0-%d0%bd%d0%be%d0%b2%d0%b0-%d0%b2%d0%b8%d0%b7%d0%b8%d1%8f-%d0%bd%d0%b0-%d1%83%d0%bb%d0%b8%d1%86%d0%b0-%d0%b2-%d0%b1%d1%83%d1%80/", "text": "В Бургас започва допитване за нова визия на улица в центъра на града. Става дума за проект за пълно преобразяване на ул. „Алеко Константинов“. Бургазлии имат възможността да изразят своето мнение, да направят забележка или допълнително предложение на сайта на общината. Улицата „граничи“ с училище “ Св. св. Кирил и Методий“ и площад „Тройката“, но е в много лошо състояние.  Тази година дойде и нейният ред за пълна промяна, като в проекта Община Бургас предвижда подмяна на настилките, създаване на нови зелени площи, поставяне на пейки, оформяне на кътове за приятен отдих, съобщиха от кметството. Предвижда се да има и безжичен интернет, а новата настилка да е от гранитни павета. По протежението на улицата ще бъдат подредени красиви павилиони от дърво, метал и стъкло, в които бургаските занаятчии да предлагат своята ръчно изработена продукция. По проект трябва да се изгради и малко арт кафене. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.20", "title": " Референдум за нова визия на улица в Бургас"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d1%81%d0%bc%d0%b5-%d0%b3%d0%be%d1%82%d0%be%d0%b2%d0%b8-%d0%b7%d0%b0-%d0%b2%d1%81%d1%8f%d0%ba/", "text": "Трябва да сме готови за всякакъв сценарии за Брекзит. Дай Боже да се вразумят. Това ще бъде тежка катастрофа за Европа. Връщаме се към 1920 година, ние ако го караме така ще се върнем към 1939г. Това заяви премиерът Бойко Борисов на Националната предизборна среща. „Не мога да разбера каква е тази омраза – навсякъде говорят, че не Борисовото, а Българското председателство на Съвета на ЕС ясно се е откроило сред всички до сега. За това, че сложихме най-сложната тема – Балканите всички ни благодарят и благославят. Всички казват, че Българското председателство е било най-доброто. И пак има спекулации по темата, а от Белия дом до Москва, от Берлин до Париж всички казват колко е важно стореното“, коментира още Борисов. „Най-големият проблем – миграцията в Европа. Да сте чули България да се говори за такова нещо? Ние решихме въпроса, като се замислите колко неща сме решили, а слизаме надолу. Трябва да си отговорим и за мен е ясно – хората искат справедливост. Не искат да се правим на по-важни от тях, защото не сме. Ако някой кара лъскава кола и хората си мислят, че е излетял в небесата – махайте незабавно“, обърна се към кметовете министър-председателят. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.20", "title": " Премиерът: Трябва да сме готови за всякакъв сценарии за Брекзит"}
{"url": "https://trud.bg/%d0%be%d1%81%d1%8a%d0%b4%d0%b8%d1%85%d0%b0-%d0%b4%d0%b2%d0%b0%d0%bc%d0%b0-%d0%bc%d0%b5%d1%80%d0%b0%d0%ba%d0%bb%d0%b8%d0%b8-%d0%b2-%d0%bb%d0%be%d0%bc-%d0%b2%d0%b7%d0%b5%d0%bb%d0%b8-%d0%b7%d0%b0-%d0%b1/", "text": " Районният съд в Лом наказа със затвор условно и 1000 лева глоба двама мъже, заживели на семейни начала с 15 годишни момичета. Единият от тях дори направил дете на девойчето,  което взел за жена без брак. Кирил П. от  Лом  се залюбил с 15 годишната Силвия П. и в началото на миналата година заживели като съпрузи. Момичето забременяло и родило дъщеря, която нарекли Памела. Информирана за незаконното съжителство обаче, прокуратурата завела дело срещу мъжа. Пред съда той се призна за виновен и сключи споразумение за три месеца затвор, които се отлагат с три години изпитателен срок. „Със Силвия ще се оженим, после ще заминем за Германия!”, заяви пред магистратите мъжът.  Близо 30 годишният Цвети   В. от крайдунавското село Добридол пък се запознал с 15 годишната  Ц. С. във Фейсбук , през април 2018 г. я поканил на гости в дома си и тя останала там.  Но в началото на май  бащата на момичето подал сигнал за незаконното съжителство в отдел „Закрила на детето” и полицията и социалните работници върнали малката булка  при родителите й.  Цвети В. бе осъден да плати 1000 лева глоба в полза на държавата. „Цвети от години е безработен, дори не се е регистрирал на борсата. Няма откъде да даде и лев!”, коментираха съселяни на  младоженеца, който според  тях бил тъжен и искал да си върне любимата. Според закона съжителството на съпружески начала без брак  с лице, ненавършило 16 годишна възраст, се наказва с до 2 години затвор или „Пробация” както и с обществено порицание. Най-често обаче  мъжете взели за булки невръстни момичета получават глоби, тъй като според съда   „престъплението е формално и от него няма нанесени имуществени вреди”.  Миналата година в болницата в Лом 24 непълнолетни момичета са родили деца, а по-миналата година малките майки са били 26. През 2018 г. с второ дете  на 13 години се сдоби и Румяна В., която роди първата си рожба на 12 години. Само  от началото на 2019 г. в крайдунавската болница са проплакали две бебета на невръстни майки, каза шефът на АГ отделението д-р Едуард  Богомилов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.20", "title": " Осъдиха двама мераклии в Лом, взели за булки 15-годишни\t\t\t"}
{"url": "https://trud.bg/%d0%b4%d0%b8%d0%b0%d0%bc%d0%b0%d0%bd%d1%82%d1%8a%d1%82-%d0%b5%d0%ba%d1%81%d0%bf%d1%80%d0%b5%d1%81%d0%b5%d0%bd-%d0%bb%d0%b5%d0%ba-%d0%b7%d0%b0-%d0%b4%d1%83%d1%88%d0%b0%d1%82%d0%b0/", "text": "Свързва ни с висшите светове Трябва да е подарен, за да подейства Диамантът е обвит в легенди и кървави истории за алчност, жестокост и тегнещи проклятия. Но той е символ на чистотата, мощен магически камък, който лекува, свързва ни с невидимия свят и помага за духовното ни пробуждане. С него продължава поредицата на “Труд” за тайните на камъните. Поискал Бог да види всичките скъпоценни камъни: рубини, сапфири, изумруди и т.н. Гледал ги на светлината, претеглял ги в ръцете си. Накрая взел по един от всеки вид, разтрошил ги в шепата си, затворил я, духнал три пъти и, когато я отворил, на дланта му блестял сияен и кристално чист диамант. По красота и твърдост ненадминат. „Това е камъкът на всички камъни“, рекъл Бог и намигнал на втрещените ангели. Скъпоценните камъни са 4 вида: диаманти, рубини, сапфири и изумруди. Всеки от тях има специфичен химичен състав. За диамантите това е въглерод, рубините и сапфирите съдържат алуминий, а изумрудите – берил. Диамантът е единственият минерал със стопроцентов земен произход. Той е естествен полиморфен алотроп на въглерода и се образува в земната мантия под континенталните плочи при изключително високи температура и налягане на около 150 км дълбочина. Излиза на повърхността при дълбоки вулканични изригвания – такива са голяма рядкост и не са били засичани откакто учените разполагат с нужната техника. Има теория, че диаманти са се образували и при големи сблъсъци с астероиди, когато се създават екстремни температура и налягане. Към тази идея навеждат няколко кратера в Сибир и Аризона, където има находища на скъпоценния камък. Diamonds Are Forever Наричат го още елмаз и, когато е обработен – брилянт. От всички минерали той е най-твърдото естествено природно вещество, най-добрият проводник на топлина, с най-високата точка на топене и най-голям показател на пречупване на светлината. Не се разтваря в киселини и основи и практически не се износва. Точно както се пее в саундртака към едноименния филм за Джеймс Бонд „Диамантите са вечни“. Помага за отслабване Този минерал има изключително силни и високи вибрации, които въздействат бързо – дори в рамките на един ден. Целебно действа и така наречената „диамантена вода“ – диамант се оставя да престои за три дни в чаша с вода, после водата се изпива. Индуските лечители вярват в способността на диаманта да лекува болести като астма, камъни в бъбреците, хепатит, бронхит, ставни болки, заболявания на простатата, екзема и различни инфекции. Регулира жлезите с вътрешна секреция. Лекува още: хормонални смущения, безсъница, стомах, черва, катаракта, женски болести и болести на дихателните органи, епилепсия, загуба на паметта, черен дроб, бъбреци, пикочен мехур, повръщане, висока температура. Помага при наднормено тегло, понеже ускорява метаболизма. Според литотерапията диамантът е сред най-мощните минерали при лечението на алкохолизъм, никотинова и наркотична зависимости. Подмладява и влияе положително на нервната система. Витализира. Плиний Стари препоръчва диамантът да се носи срещу лудост и параноя, но също и като предпазно средство против отравяне. А в Средновековна Италия смятали диаманта за камък на помирението и – може би основателно – вярвали, че помага да се разрешат домашни конфликти. Отваря коронната чакра Елмазът е мощен магически камък, но енергията му може да се разгърне само ако ви е подарен. Той е символ на единението между дух и тяло. Предпазва собственика си, особено от нощни зли сили, дори и от самия Сатана. Най-добре е да се носи на златен пръстен на лявата ръка. В миналото се е смятало, че носи победа, затова в битки воините са носели пръстен с диамант. Този камък е незаменим съюзник за всеки, който е изгубил надежда или не смее да поеме по предопределения му духовен път. Заради високата си цена скъпоценният камък подбужда към алчност и материализъм – както в песента на Мерилин Монро „Диамантът е най-добрият приятел на жената“ (Diamonds Are a Girl’s Best Friend), но всъщност открай време се е свързвал с духовното пробуждане, съвършенството и просветлението. Активира коронната чакра, свързва ни с висшите светове. Развива прозорливостта и истинолюбието, използва се за пречистване на енергийни полета. Стимулира духовния растеж, творческото вдъхновение, ясновидството и телепатията. Служи и като подкрепящ камък при работа с други минерали – увеличава многократно полезните им вибрации при лечение. Носи Ин енергия.   Как да го познаем Единственият скъпоценен камък от един химически елемент Диаманти могат да се създават и в лаборатория. Синтетичните диаманти са на практика почти неразличими от естествените, но са много по-евтини и задоволяват 98% от търсенето в индустрията. Отделно, има скъпоценни и полускъпоценни камъни, които много приличат на диаманта. Когато става дума за бижу, гледайте изработката и метала, върху който е монтиран камъкът. Ако цената е солена, ювелирната работа – перфектна, а камъкът – здраво закрепен върху платина или злато и отвътре има печати за качество, тогава може да очаквате, че е истински. Ето няколко начина да се опитаме да разпознаем истинския диамант в домашни условия. 1. Вятър и мъгла Вятър и мъгла е илюзията, че можем със сигурност да разпознаем дали диамантът ни е фалшив, без да се допитаме до специалист. Въпреки всичко, ако замъглим диамант с дъха си, повърхността му ще се избистри почти веднага. Ако следата се задържи, значи е синтетичен. 2. Под лупата С много силна лупа можем да открием малки несъвършенства в камъка, които ще ни покажат, че е истински. 3. С вестник Сложете камъка върху вестник. Ако успявате да разпознаете буквите, значи не е диамант. През призмите на истинския диамант буквите ще са неразпознаваеми. Също можете да пробвате на бял лист да нарисувате точка. Ако успеете да я видите през прозрачния камък, значи косъмът му не е чист. 4. С цветовете на дъгата Погледайте го внимателно как проблясва на ярка светлина. В центъра си камъкът трябва да отразява бяла светлина, а в периферията – цветовете на дъгата. 5. Не драскайте стъклото Тестът с драскането по стъкло ще покаже дали диамантът ви е стъкълце, но няма да ви разкрие дали е цирконий или моасанит. И двата материала са достатъчно твърди, за да направят резка по прозореца. Ако не драска прозорци, не бързайте да го изхвърляте. Понякога белият сапфир и белият топаз успешно се „маскират“ като диаманти, но са си истински камъни. 6. През огън Вземете чаша леденостудена вода. Хванете камъка с пинцети и го нагрейте със запалка. Пуснете го в чашата. Ако е диамант, абсолютно нищо няма да му стане. 7. На дъното Камъкът ни е диамант, ако потъне право на дъното, когато го пуснем в чаша с вода.   Рожден камък е на Овена Дарява се за 10-ата и 60-ата годишнина от сватбата Причината диамантът да е традиционният камък за годежен пръстен е изцяло комерсиална. Въпреки това, този прекрасен камък е радост за очите и благодат за душата на собственичката си. Елементът, който се асоциира с диаманта е Огънят. Той е камък на родените през месец април. Освен за представителите на Овен, диамантът е подходящ и за Лъв, Скорпион, Везни и Риби.   Кохинор е в Тауър, Санси – в Лувъра Теглото на диамантите се измерва в карати с точност до третия знак след десетичната запетая. Един карат е равен на една пета от грама. Другите три фактора, от които зависи цената им, са качеството, цветът и обработката. Класическият обработен като брилянт диамант е с 57 фасети. Така се осигурява красивото пречупване на светлината, което го прави толкова ценен. Поради своята уникалност и красота, някои от най-големите диаманти са обвити в мистерия и кървава слава. Кохинор е 105-каратов диамант, който няма цена. Част е от постоянна експозиция в лондонския Тауър и е инкрустиран в една от короните на Елизабет Втора. Смята се, че над този прекрасен камък тегне тежко проклятие. Някъде през XIII век бил откраднат от окото на индуистка богиня. Преминава от ръка на ръка в кървава верига от престъпления, докато през 1850 г. е подарен на кралица Виктория и оттогава е собственост на английската корона. Твърди се, че проклятието на Кохинор засяга само мъже. Други прокълнати диаманти са Хоуп (The Hope Diamond), Черния Орлов, Бо Санси – 35-каратовият камък, носен от Мария Медичи по време на коронацията й, Риджънт (The Regent Diamond) и диамантът Тейлър-Бъртън, носен от Елизабет Тейлър. Санси е бледожълт диамант, различен от Бо Санси, с големина 55,23 карата. Някога е притежаван от Великите моголи – династията, създадена от тюрките след завладяването на Индия през XVI век. В момента е част от колекцията с бижута на френската корона в Лувъра и също няма цена. Диамантът Кълинан струва 400 млн. долара. Той е 3106,75 карата или 621,35 грама. Носи името на Томас Кълинан, шефа на мината в ЮАР, в която е намерен през 1905 г. Впоследствие е разделен и полиран на два камъка, като по-големият – Кълинан I, тежи 530,2 карата или 106 грама. Той остава най-грамадният в света до 1985 г., когато в същата мина Премиър край гр. Кълинан на 40 км. от Претория, е намерен Златния юбилеен диамант, който е с цвят на разредена кока кола и е 15,37 карата или с 3,07 грама по-едър. Най-големият диамант, откриван някога, е Серджио – 3617 карата (723 гр). Открит е в Баия, Бразилия през 1895 г. и се смята, че произхожда от метеорит. Но той е черен диамант с много примеси. Най-големият шлифован диамант пък е Златният юбилеен, който тежи 545,67 карата или 109,13 грама. Открит е в мина Премиер, Южна Африка, а стойността му се оценява на 4-12 млн. щатски долара. В същата мина Премиер е открит и предишният рекордьор, диамантът Кълинан.   Духовният учител Петър Дънов: Щом потъмнее, значи ви предупреждава Духовният учител Петър Дънов е вярвал в силата на скъпоценните камъни и препоръчвал на учениците си да носят златен пръстен със скъпоценен камък. Според него скъпоценият камък оказва “особено лечебно действие, стига да знаеш как да се свържеш с неговата енергия. Носенето на скъпоценен камък е от голямо значение, не е суета.” Ето какво е казал за диамантите: “Ако носите диамант и той потъмнява, изгуби своя блясък значи, че сте болен и той ви предупреждава да вземете мерки. Камъните се заразяват от хората. …Скъпоценните камъни понякога боледуват и могат да се лекуват. Когато диамантът изгуби блясъка си, може да се даде на някой много добър човек да го поноси малко, да възстанови блясъка си.” Неговият съвет как да ги разпознаем е следният: “Хубавите, естествени скъпоценни камъни миришат много хубаво. Не ухаят ли, те са мъртви, изкуствени камъни.”", "date": "2019.01.20", "title": " Диамантът – експресен лек за душата"}
{"url": "https://trud.bg/%d1%81%d1%82%d0%be%d0%bb%d0%b8%d1%87%d0%bd%d0%b0-%d0%be%d0%b1%d1%89%d0%b8%d0%bd%d0%b0-%d0%bd%d1%8f%d0%bc%d0%b0-%d0%bf%d1%80%d0%b5%d0%b2%d0%b8%d1%88%d0%b0%d0%b2%d0%b0%d0%bd%d0%b5-%d0%bd%d0%b0-%d0%bd/", "text": "Всички измервателни станции в София на Националната система за контрол на качеството на въздуха показват, че няма превишаване на нормите на фини прахови частици, съобщават от Столична община. Измервателните станции в “Дружба”, “Надежда”, “Хиподрума”, “Павлово”, “Младост”, както и фоновата станция на Копитото, показват, че днес, 20 януари, нивата на ФПЧ са под 50 µg/m3 при запазваща се тенденция и не се предвижда превишаване на средноденонощната норма. От Столична община припомнят, че средноденонощната норма от 50 µg/m3 е усреднена стойност от измервания между 00:00 и 24:00 часа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.20", "title": " Столична община: Няма превишаване на нормите на фини прахови частици"}
{"url": "https://trud.bg/%d0%b0%d0%b3%d1%80%d0%b5%d1%81%d0%b8%d0%b2%d0%b5%d0%bd-%d1%88%d0%be%d1%84%d1%8c%d0%be%d1%80-%d0%bf%d0%be%d1%81%d0%b5%d0%b3%d0%bd%d0%b0-%d0%bd%d0%b0-%d0%bf%d0%be%d0%bb%d0%b8%d1%86%d0%b0%d0%b9-%d0%b2/", "text": "Днес към 15.00 часа бил получен сигнал за пътен инцидент между два леки автомобила в района на столичния квартал „Дружба“. При пристигане на място, екип на пътна полиция е установил единия от водачите – 33-годишен, който започнал да ги обижда и заплашва. След последвало предупреждение за неговото задържане, мъжът проявил явна агресия, посегнал на единия от униформените и му нанесъл удар в ръката. Служителят на реда е прегледан и освободен за домашно лечение, съобщават от МВР. Нарушителят е задържан в столичното Осмо РУ, работата по документирането на случая, както и по издирването на другия участник в пътния инцидент, продължава.  ", "date": "2019.01.20", "title": " Агресивен шофьор посегна на полицай в столицата\t\t\t"}
{"url": "https://trud.bg/%d0%bf%d1%80%d0%b8%d0%b2%d0%b5%d0%b4%d0%be%d1%85%d0%b0-%d0%bc%d1%8a%d0%b6-%d0%be%d1%82-%d0%b7%d0%b0%d1%82%d0%b2%d0%be%d1%80%d0%b0-%d0%b7%d0%b0-%d0%bf%d0%be%d0%b2%d0%b4%d0%b8%d0%b3%d0%b0%d0%bd%d0%b5/", "text": "Измамник, междувременно изтърпяващ ефективна присъда, е установен като извършител и на три измами на възрастни хора в Търговище, от които отнел общо 530 лв. от пенсиите им. 51-годишният мъж от Варна е бил приведен от затвора в полицията в Търговище в петък, за да бъдат извършени процесуалните действия за измамите, които станаха в началото на предната година. На 8 януари на централния площад той спрял 90-годишен мъж и го заговорил сладкодумно, докато накрая помолил човека да му развали едри банкноти и ловко успял да вземе 200 лв. от пенсията, която дядото бил взел преди минути. Човекът се усетил часове по-късно, а извършителят бил изчезнал. Варненецът се завърнал в Търговище на 7 февруари, пак по време на раздаването на пенсиите. Тогава на пазара завързал разговор с 88-годишен мъж и пак последвала молба, този път за уедряване на дребни пари. Печалбата му тогава била 180 лв. Третият удар бил на 12 февруари пред Драматичния театър, близо до пощата, където този път жертва станал 87-годишен мъж. Той пък бил подмамен да обмени евро и останал без 150 лв. от месечните си пари за издръжка и лекарства. Авторът на трите измами бил установен още през пролетта, но бил разследван за подобни престъпления на територията и на други области. Междувременно го вкарали в затвора за изтърпяване на наказание за други престъпления. В крайна сметка ще му бъдат повдигнати обвинения и за трите грозни измамни на хората от Търговище, останали без пари от пенсиите си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.20", "title": " Приведоха мъж от затвора за повдигане на обвинения за три измами на пенсионери\t\t\t"}
{"url": "https://trud.bg/%d1%81-%d0%bf%d1%80%d0%be%d1%82%d0%b5%d1%81%d1%82%d0%bd%d0%be-%d1%85%d0%be%d1%80%d0%be-%d1%81%d1%80%d0%b5%d1%89%d1%83-%d0%b2%d0%b8%d0%bd%d0%b5%d1%82%d0%ba%d0%b8/", "text": "Жителите на два шуменски квартала „Макак“ и „Мътница“ извиха в неделя протестно хоро срещу винетките, които трябва да имат, за да пътуват до Шумен. По същия начин недоволните играха на пътя и развяваха байряци и в събота, заричат се така да бъде всеки ден, докато не постигнат отпадане на винетните стикери. Стотината протестиращи поискаха оставката на управителя на Областното пътно управление-Шумен Димитър Ковачев. В края на седмицата жителите на двата квартала разговаряха с кмета на Шумен Любомир Христов и той обясни, че има вариант свободната от винетки зона да бъде увеличена, без пътните участъци да се прехвърлят от държавата към общината. За целта трябва да се вземе решение от Общинския съвет, който ще заседава в края на на януари. Решението ще се изпрати до МРРБ. След разпореждане от министерството табелите, обозначаващи началото и края на Шумен, могат да бъдат преместени на изходите на кварталите. До тази година жителите на двата шуменски квартала са пътували без винетки по републиканския път, но е имало споразумение те да не бъдат санкционирани. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.20", "title": " С протестно хоро срещу винетки"}
{"url": "https://trud.bg/%d1%85%d1%80%d0%b8%d1%81%d1%82%d0%b8%d1%8f%d0%bd%d1%81%d0%be%d1%86%d0%b8%d0%b0%d0%bb%d0%bd%d0%b8%d1%8f%d1%82-%d1%81%d1%8a%d1%8e%d0%b7-%d0%b2-%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d1%81/", "text": "Баварският Християнсоциален съюз (ХСС) – сестринска партия на християндемократите (ХДС) на канцлерката Ангела Меркел, избра в събота за нов лидер премиера на Бавария Маркус Зьодер, предаде “Дойче веле”. На конференция в Мюнхен Зьодер (52 г.) получи като единствен кандидат 87,4% от гласовете на делегатите. Начело на ХСС той замени МВР шефа Хорст Зеехофер, който се оттегли след близо 10 г. на лидерския пост. Въпреки това той ще остане вътрешен министър във федералното правителство. На баварските избори през октомври ХСС за първи път от 60 г. изгуби абсолютното си мнозинство в местния парламент. Рокадата идва, след като миналия месец ХДС избра за свой председател Анегрет Крамп-Каренбауер на мястото на Меркел. Крамп-Каренбауер също бе на конференцията в Мюнхен и обяви, че ХДС и ХСС са и остават политическо семейство. Новите лидери се надяват да отворят нова глава в междупартийните отношения.  ", "date": "2019.01.20", "title": " Християнсоциалният съюз в Германия с нов лидер\t\t\t"}
{"url": "https://trud.bg/%d1%81%d1%82%d0%b0%d1%80%d0%b0-%d0%b7%d0%b0%d0%b3%d0%be%d1%80%d0%b0-%d1%89%d0%b5-%d0%b1%d1%8a%d0%b4%d0%b5-%d0%b4%d0%be%d0%bc%d0%b0%d0%ba%d0%b8%d0%bd-%d0%bd%d0%b0-%d1%81%d0%b5%d0%bc%d0%b8%d0%bd%d0%b0/", "text": "Семинар на тема „Най-добри практики в пътната безопасност“ ще се проведе на 22 януари от 10:30 часа в общинската зала „П. Р. Славейков“ в Стара Загора, а на следващия ден започва олимпиада по пътна безопасност. С провеждането на двете мероприятия Община Стара Загора подкрепя възпитаването на безопасно поведение на пътя от най-ранна възраст. Обща кауза под мотото „Сътрудничество чрез приятелство“ обединява организаторите от Института за пътна безопасност, Община Стара Загора, Регионално управление на образованието и Aй енд Джи Брокерс. Програмата на семинара дава възможност на децата за по-задълбочено изучаване на безопасността на движението по пътищата. На 23 януари в общинската спортна зала „Иван Вазов“ Институтът за пътна безопасност ще проведе олимпиада по пътна безопасност, която стартира за първи път през месец ноември 2018 г. в София. Целта на инициативата е да обхване максимален брой образователни институции в страната. В област Стара Загора ще се включат ученици от Стара Загора, Казанлък, Раднево, Гълъбово, Чирпан и др. Старт на олимпиадата ще бъде даден в 10:30 часа. В него ще участват около 400 деца от старозагорските училища. За провеждането на състезанието-игра „Стани безопасен” са сформирани два отбора по 6 ученици от 6 клас. По регламент децата ще имат право да ползват жокер „Обади се на приятел“, като сред тях ще бъдат участващите в откриването официални лица. Ще бъде направена презентация на Института по пътна безопасност за методите на провеждане на обучение по безопасно движение по пътищата. Олимпиадата ще протече в два кръга. В първия кръг ще вземат участие всички записали се ученици от трети и седми клас. През месец януари учениците от седми клас ще попълнят онлайн тест от 12 въпроса. Най-добрите четиристотин деца ще продължат във втория кръг през месец март. Първите 50 от тях ще получат безплатно обучение по управление на картинг. Учениците от трети клас ще попълнят тестове от десет въпроса през януари и февруари. Най-добрите 200 ще участват във втория кръг, а най-добре представилите се 50 от втория кръг ще получат награди. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.20", "title": " Стара Загора ще бъде домакин на семинар и олимпиада по пътна безопасност"}
{"url": "https://trud.bg/%d1%82%d1%83%d0%bd%d0%b5%d0%bb-%d1%81%d1%8a%d1%81-%d1%81%d0%b8%d1%81%d1%82%d0%b5%d0%bc%d0%b0-%d0%b7%d0%b0-%d0%b2%d0%b5%d0%bd%d1%82%d0%b8%d0%bb%d0%b0%d1%86%d0%b8%d1%8f-%d0%b8-%d0%bf%d1%80%d0%b5%d1%87/", "text": "В Хонконг беше открит нов автомобилен тунел на стойност 4,6 милиарда долара. Преминаването през тунела ще бъде безплатно. Тунелът е с дължина 3,7 километра и преминава по северния бряг на остров Хонконг, а отчасти и по дъното на морето. Съоръжението има уникална система за вентилация и пречистване на въздуха, която отстранява до 80 на сто от вредните частици в отработените газове. Според съобщение на местните власти осъществяването на инфраструктурния проект е отнело десет години. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.20", "title": " Тунел със система за вентилация и пречистване на въздуха откриха в Хонконг\t\t\t"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%b2%d0%b0%d1%80%d0%bd%d0%b0-%d0%be%d1%81%d0%b8%d0%b3%d1%83%d1%80%d1%8f%d0%b2%d0%b0-%d0%b1%d0%b5%d0%b7%d0%bf%d0%bb%d0%b0%d1%82%d0%bd%d0%b0-%d0%bf%d1%80%d0%be/", "text": "17 програми за обществено здраве ще финансира община Варна тази година. Броят им е почти двойно по-голям в сравнение с 2018 г., когато местната хазна задели 253 000 лв. за 9 програми. Сега в проектобюджета са заложени 436 000 лв. за скрининг и профилактика на социалнозначими заболявания на 2400 деца и 6500 възрастни. Сред новите програми за подрастващи са „Хипотерапия и рехабилитация на деца с увреждания и проблеми в развитието“, „Грижа за деца с диабет и редки ендокринни болести“ и „Зеленият двор на Варна“ – за ранно разпознаване на отклоненията във физическото, емоционалното и психомоторното развитие на хлапета до 3 г. За възрастните за първи път са предвидени профилактика на рака на гърдата, белия дроб, щитовидната жлеза, маточната шийка и простатата, уточниха от общинската дирекция „Здравеопазване“. Запазват се и традиционните програми за детско дентално здраве, очни болести, рехабилитация при наднормено тегло, лечение на гръбначни изкривявания и слухови проблеми при подрастващите и профилактика на сънната апнея при възрастните. Планира се и развитие на общинската инвитро програма, за която са заложени 283 000 лв. През последните 3 г. местната хазна е финансирала с над половин милион лева 219 двойки с репродуктивни проблеми. Като резултат са родени 40 бебета, отчетоха от дирекцията. Предстои бюджетът за здравни програми да бъде одобрен от местния парламент. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.20", "title": " Община Варна осигурява безплатна профилактика за близо 9000 деца и възрастни"}
{"url": "https://trud.bg/%d0%b0%d0%ba%d1%86%d0%b8%d1%8f-%d0%b4%d0%b8%d0%bc%d1%8f%d1%89%d0%b0-%d0%ba%d0%be%d0%bb%d0%b0-%d0%b2-%d1%81%d0%be%d1%84%d0%b8%d1%8f/", "text": "Мерят газовете с преносими машинки Акция димящ над нормите автомобил е в ход в София, научи “Труд”. Пътни полицаи и експерти от Столичен инспекторат следят има ли необичайни облаци дим около стари автомобили без катализатори или такива с променена конструкция. При съмнения, че пушекът от ауспуха е повече от нормалното, подават сигнал към два мобилни екипа, които на място, с преносими газ анализатори за бензин и дизел, проверяват дими ли над нормата конкретното превозно средство. Това са само част от мерките в борбата срещу мръсния въздух в града. Ако се установи, че автомобилът замърсява въздуха над позволеното, шофьорът “отнася” фиш от 50 лева, а ако откаже, полицаите му пишат акт. Налага се и принудителна административна мярка “Спиране от движение”, а на шофьора се отнема малкият талон, обясниха от КАТ. Ако попаднем в подобна ситуация, освен с глоба и без малък талон, ще трябва да доказваме пред оторизиран сервиз и стандартно замерване на изгорелите газове, че автомобилът, който управляваме, отново е в норма относно изгорелите газове. Днес концентрацията на фини прахови частици беше завишена в 9 града у нас, според Индекса за чистотата на атмосферата на Европейската комисия. Най-значителни стойности над среднодневните норми отчетоха уредите в Благоевград, където замърсяването бе 3 пъти над допустимото. Причината, според местните, е, че в града няма топлофикация и масово хората се отопляват на дърва и въглища. Общината има намерение да монтира на комините на къщи и жилища специални комини, които да пречистват праховите частици. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.20", "title": " Акция „димяща кола“ в София\t\t\t"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%81%d1%82%d0%b0%d1%80%d0%b0-%d0%b7%d0%b0%d0%b3%d0%be%d1%80%d0%b0-%d0%b6%d0%b8%d0%b2%d0%ba%d0%be-%d1%82%d0%be%d0%b4%d0%be%d1%80%d0%be%d0%b2-%d0%be/", "text": "Оттеглям жабите, които внесох в съда за обидни квалификации срещу мен, публикувани във Фейсбук. Това заяви кметът на Община Стара Загора Живко Тодоров. Като всеки нормален човек и аз имам ниво на търпимост и реших, че е редно за защитя името си. Затова внесох жалбите. Те обаче провокираха неправилни тълкувания, че искам да мачкам хората с власт. Никога не съм си го позволявал. Всеки е свободен да изразява мнението си, но смятам, че хората трябва да се изразяват културно, без обидни и нецензурни изрази – каза Живко Тодоров. Може би, защото съм представител на местната власт, не е трябвало да завеждам дела в лично качество. Затова оттеглям жалбите, за да се прекрати тази истерия, да се спре с тълкуванията, че искам да запуша нечия уста – добави още кметът на Стара Загора. „Пред мен и екипа ми предстои много работа и няма да отклонявам вниманието си, няма и да обръщам внимание на обидни квалификации” – каза още Живко Тодоров, но подчерта, че липсата на толерантност в обществото е сериозен проблем. Ще припомним, че кметът Живко Тодоров внесе жалби в съда срещу конкретни хора с профили във Фейсбук, които са отправили срещу него обидни квалификации. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.20", "title": " Кметът на Стара Загора Живко Тодоров оттегля жалбите за лични обиди в социална мрежа"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-324/", "text": "Двама шофьори на ден у нас минават на ток Над 68% ръст на регистрациите на електромобили само за година. В България вече се вкарват коли с ел. двигател втора ръка. Вече има 130 зарядни станции, слагат още 70.       Акция „димяща кола“ в София КАТ глобява с 50 лева, ако автомобилът пуши над нормата. Мерят газовете с преносими машинки.         Какво да работят общинските съветници, забраните са прекалени Те са публични фигури и не трябва да използват големите пари и активи, които контролират. На ход е парламентът – анализ на бившия председател на Комисията за конфликт на интереси д-р Николай Николов.           Състезание или подмолни интриги в медийното царство Каквото и да кажеш, всеки го тълкува в свой интерес – ТV Панорама с Иван Гарелов.         На България е нужна национална програма за социални реформи Имаме нужда да подготвим навреме хората, които ще загубят работата си заради дигиталната революция, казва португалският евродепутат Мария Жуао Родригеш в интервю за „Труд“.         Вратарят с каската Силует на Петер Чех. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.20", "title": " Вижте акцентите в броя на вестник „Труд“ в понеделник, 21 януари 2019"}
{"url": "https://trud.bg/%d1%81%d0%b4%d0%b2%d1%80-%d0%b8%d0%b7%d0%b4%d0%b8%d1%80%d0%b2%d0%b0-%d0%b8%d0%b7%d0%b2%d1%8a%d1%80%d1%88%d0%b8%d1%82%d0%b5%d0%bb%d0%b8-%d0%bd%d0%b0-%d0%b3%d1%80%d0%b0%d0%b1%d0%b5%d0%b6-%d0%b8-%d0%bf/", "text": "Издирват се извършителите на грабеж и побой в София. В ранните часове на днешния ден е получен сигнал за инцидент на паркинг в района на столичната ул. „Луи Айер”, а минути по-късно – за извършен грабеж и пострадал мъж, съобщават от МВР. На място веднага били насочени полицейски екипи, които установили, че на паркинга са блъснати и увредени седем автомобила. Според обясненията на мъжа, докато чакал в колата приятелката си, забелязал приближаването на четирима непознати, потеглил рязко, но бил настигнат от тях, бит и ограбен – отнети са му мобилният телефон и наличните пари. Мъжът е тестван за наличие на алкохол и наркотици, резултатите са отрицателни. Заради нанесените материални щети по паркираните коли спрямо него е взето отношение по Закона за движение по пътищата. Във връзка с извършения грабеж е образувано досъдебно производство, работата по което продължава под наблюдението на прокуратурата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.20", "title": " СДВР издирва извършители на грабеж и побой"}
{"url": "https://trud.bg/%d1%80%d0%be%d1%81%d0%b5%d0%bd-%d0%b9%d0%be%d1%80%d0%b4%d0%b0%d0%bd%d0%be%d0%b2-%d0%bc%d0%b5%d0%b6%d0%b4%d1%83-%d0%bb%d1%8e%d0%b1%d0%be%d0%b2%d1%82%d0%b0-%d0%b8-%d1%80%d0%b5%d0%b2%d0%bd%d0%be%d1%81/", "text": "За по-малко от месец криминалната у нас бяха извършени няколко жестоки убийства с основен мотив ревност. Последното е на 25-годишната Калина, намушкана от 23-годишния й годеник Васил Василев. Вчера Василев влезе в съдебната зала и се разплака. „Проблемът е, че много хора смятат, че когато човек ревнува, значи обича. Между любовта и ревността обаче няма нищо общо – когато обичаме някого, искаме да му се случват само хубави неща”, коментира пред  криминалният психолог Росен Йорданов. По думите му мъжът, който убива от ревност, всъщност има комплекс за малоценност – страх, че няма да може да задържи обекта на своето желание при конкуренция с други. Жените, които убиват, обикновено го правят планирано. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.20", "title": " Психологът Росен Йорданов: Между любовта и ревността няма нищо общо"}
{"url": "https://trud.bg/%d0%be%d0%b3%d1%80%d0%b0%d0%bd%d0%b8%d1%87%d0%b5%d0%bd%d0%be-%d0%b5-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%bf%d0%be-%d0%bf%d1%8a%d1%82%d1%8f-%d1%81%d0%be%d0%bf%d0%be%d1%82/", "text": "Временно се ограничава движението по пътя Сопот-Карлово заради катастрофа. Шофьорите изчакват на място, съобщават от Агенция „Пътна инфраструктура“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.20", "title": " Ограничено е движението по пътя Сопот-Карлово заради катастрофа"}
{"url": "https://trud.bg/%d0%b4%d0%b2%d0%b0%d0%bc%d0%b0-%d1%88%d0%be%d1%84%d1%8c%d0%be%d1%80%d0%b8-%d0%bd%d0%b0-%d0%b4%d0%b5%d0%bd-%d1%83-%d0%bd%d0%b0%d1%81-%d0%bc%d0%b8%d0%bd%d0%b0%d0%b2%d0%b0%d1%82-%d0%bd%d0%b0-%d1%82%d0%be/", "text": "Вече има 130 зарядни станции, слагат още 70 Хибридите на бензин по-предпочитани от дизеловите В България вече се вкарват коли с ел. двигател втора ръка Двама шофьори на ден минават на електрически автомобили, показва статистика на КАТ за регистрираните превозни средства у нас. Само за ноември и декември 2018 г. 83-ма българи са минали на ток, а в страната вече 1600 шофьори карат с ел. двигател. Увеличението за година е било с цели 68,5%, като през последния месец на 2017 г. броят им е бил 1097. 710 автомобила на ток са регистрирали българите в страната, показват данни до началото на януари 2019 г. Статистиката показва, че са регистрирани и 77 камиона, 23 автобуса и 3 електрокара, които се задвижват с електричество. Освен тях са регистрирани и 786 мотоциклета на ток, 125 АТВ-та, 4 триколки. При хибридите броят е по-висок, като последните данни показват, че 5355 българи са избрали plug-in автомобили с бензин и ел. двигател, докато броят на дизеловите е 223. Към днешна дата България може да се похвали със 131 станции за зареждане на електромобили с ускорен и бърз заряд. Една част от тях са безплатни, като вече започват да се монтират уреди за заряд и на бензиностанции в страната. “Броят на зарядните станции у нас ще се увеличи с над 50% до края на 2019 г. и може да очакваме още 70 нови уреда”, заяви за “Труд” Илия Левков, председател на УС на Национална браншова организация за електрическа мобилност (ИКЕМ).  Ако решим да пътуваме с кола на ток в Европа, гарантирано зареждане може да се осигури само при условие, че се абонираме за такава услуга към определен оператор на зарядна инфраструктура, уточни Левков. Относно серийното производство на коли на ток той смята, че: “В България може да се сглобяват електромобили, но да се произвеждат е доста амбициозна цел, която и ние от организацията искаме да се случи”. Страната ни може да се похвали с няколко проекта за електрически автомобили. Един от тях е на китайската компания Cenntro, която ще сглобява мини електрически камиони в “Тракия икономическа зона”, а другият е прототип на първия български електромобил, изработен от русенската компания Sin Cars. За постиженията на фирми в сектора, Левков коментира, че вече има български производител на зарядни станции, който има инсталирани и работещи уреди в България, Африка, Европа и Азия. “Фирмата произвежда около 15 броя за три месеца. Те са с преминали изпитателни тестове в различни лаборатории и притежава всички сертификати за това”, допълни той. В България вече се вкарват и електромобили втора ръка, стана ясно от думите на Илия Левков. Търговецът ги сервизира и дава гаранция за състоянието им.   Броим от 7 до 160 хиляди евро От 6950 евро започват цените на електромобилите в Европа, провери „Труд“. Такава е цената на двуместното Рено Туизи с пробег от 80 км с едно зареждане. „Смарт“ също се нарежда в началото на класацията с няколко модела, които струват около 22 хиляди евро, но вече са с четири места. „Киа“ и „Хюндай“ също се нареждат с по-бюджетни варианти от около 30 хил. евро. От 80 хил. евро започват моделите на „Мерцедес“, докато „Тесла“ може да се открие от 50 до 160 хиляди евро. Порше също се нарежда в края на класацията с модел за 100 хиляди евро. „БМВ“ залага на бюджет от около 40 хиляди евро. В топ 10 най-продаваните модели за 2018 г. на първо място e „Нисан LEAF“, следват го Рено ZOE”, “Фолксваген“, „БМВ i3”, „Тесла Модел S”, “Смарт“ (с две места), “Тесла МоделX”, “Хюндай Ioniq”, „Киа Соул“ и “Смарт“ (с четири места). Френско-японската група “Рено – Нисан – Мицубиши” е с най-голям пазарен дял от 40%.   Новият модел Тесла идва в Европа 70 българи у нас карат марката Tesla получи разрешение да започне доставките на своя нов eлектромобил „Model 3“ в Европа, съобщи Bloomberg, позовавайки се на информация от холандския автомобилен регулатор RDW. Очаква се доставките да стартират през февруари, като цената ще е 56 хиляди евро – това е най-евтиният електромобил на марката. Моделът ще ускорява от 0 до 100 км/ч за 5.1 секунди и може да измине между 350 и 500 км с едно зареждане в зависимост от модификацията.   Депутатите ще се возят с хибриди Фонд финансира смяната на автопарка на общини Депутатите ще се возят с хибриди, научи „Труд“ от Националния доверителен екофонд. Администрацията на Народното събрание е подала заявление за купуване на три хибридни електрически автомобила, категория – М1 по схемата за насърчаване на използването на електрически превозни средства (СЕМ). Чрез нея те ще получат финансиране в размер на десет хиляди лева за всеки закупен автомобил. Други интересни примери за използването на електромобили чрез схемата са на община Габрово, която е закупила електромобил за служителите и гостите на Етнографския музей, община Гоце Делчев, която ще разнася храната на над 400 хора в неравностойно положение, и Столичният инспекторат. Община Казанлък също планира да купи нов електрически автомобил за общинското предприятие „Комунална дейност и поддръжка на инфраструктурата“, който ще поддръжа паркове, зелени площи и пешеходни алеи. За момента е налично само финансиране за купуване на електрически и хибридни коли от държавни и общински организации и предприятия. Размерът на помощта е 10 хил. лв. за хибрид, 20 хил. за електромобил, 30 хил. за електрически ван със 7+1 или 6+1 места и до 40 хил. лв. за електрически автобуси. Схемата стартира пилотно още през 2015 г., а резултатите до момента показват, че активността все още е твърде ниска. 53 са структурите, които са подали предложения до фонда. „От тях към 15 януари 2019 г. са изпълнени 20 проекта с изплатена субсидия в размер на 480 хил. лв. В процес на изпълнение са проектите на още 17 бенефициента, които ще бъдат изплатени през 2019 г. след избора на изпълнител и доставката на превозното средство. От общият размер на средствата за финансиране на проекти, остатъчният ресурс за разплащане е 1,4 млн. лв.“, коментира Ирена Пенчева, директор на Фонда.   25 xиляди ползват услугата Репатракът в Пловдив се движи на ток Електромобили под наем дават в София. 130 коли на ток ни возят като „такси“, но без шофьор. Spark е услуга, която позволява да наемеш електрически автомобил, за да стигнеш до определена точка, през мобилния си телефон, независимо дали за няколко минути или за няколко дни. След ползване на услугата, може да паркираш колата в синя или зелена зона безплатно, разказват от компанията. Услугата за споделяне на електромобили Spark вече има 130 автомобила в София, като пробегът им може да достигне и 300 км с едно зареждане. Цената за 12 минути на новите модели „Нисан“ е 6 лв. и впоследствие по 50 ст. на минута, както и 89 лв. за цяло денонощие. Екипът, който проверява за неправилно паркирани коли в синя зона на Пловдив, също се движи с електромобил. Отскоро в Пловдив се движат и хибридни таксита. На този етап те са 80, но се планира до края на годината да станат 500, а 70 на сто от пробега да се реализира на ток. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.20", "title": " Двама шофьори на ден у нас минават на ток\t\t\t"}
{"url": "https://trud.bg/22-%d1%81%d0%b0-%d0%b2%d0%b5%d1%87%d0%b5-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b8%d1%82%d0%b5-%d0%be%d1%82-%d0%bf%d0%be%d0%b6%d0%b0%d1%80%d0%b0-%d0%b2-%d0%ba%d1%83%d1%80%d0%be/", "text": "Броят на пострадалите от  във френските Алпи нарасна до 22, съобщи днес телевизионният канал Бе Еф Ме, цитиран от световните агенции. По-рано имаше информация за 14 пострадали и двама загинали. Пожарът е избухнал в 04:30 часа местно време на два етажа на сграда, където са били настанени близо 60 сезонни работници, сред които и чуждестранни граждани. Някои от тях, в състояние на шок, са се опитали да избягат от пламъците, скачайки от балконите. Всички хора, които са били в сградата, са евакуирани. За гасенето на пожара са били задействани над 70 пожарникари, а причината за избухването му се разследва, уточни АФП. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.20", "title": " 22 са вече пострадалите от пожара в курорта Куршвел"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d1%83%d0%bc%d0%b5%d0%bd%d0%b8%d0%b5%d1%82%d0%be-%d0%b7%d0%b0-%d0%b7%d0%b0%d1%89%d0%b8%d1%82%d0%b0-%d0%bd%d0%b0-%d0%bd%d0%b0/", "text": "Желанието и умението за защита на националния интерес трябва да бъде основен критерий при избора на кандидати за евродепутати. Това заяви председателят на БСП – София Калоян Паргов в предаването „Денят започва“ с Георги Любенов по БНТ1. Според лидера на столичните социалисти това е критерият и за оценка на свършената работа на всички евродепутати в настоящия мандат, без значение от коя политическа партия са те. „Когато един евродепутат допринесе за решаване на един или друг проблем на българските граждани в рамките на Европейския съюз, тогава оценката за неговата работа ще бъде положителна, коментира Калоян Паргов. – Най-новите статистики показват, че чуждестранните инвестиции в България намаляват. Какво направиха българските евродепутати в тази посока? Защо статистиките не са добри? Проблема на българските превозвачи също го изпуснаха. Той е резултат от пасивността на българската политика по време на европредседателството ни. Евродепутатите проявиха активност наскоро, за което заслужават респект. В крайна сметка – борбата продължава, търсят компромис, дано решението да бъде в полза на българските превозвачи“. Калоян Паргов обясни, че предстоящото заседание на Конгреса на БСП следващата събота трябва да очертае рамката за участие на партията в евроизборите, както и да приеме платформата. „Няма да подреждаме листи, нито ще включваме или изключваме някого, коментира още той. – Интересът на медиите към подреждането на листите на БСП за евроизборите е нещо нормално. Случващото се при нас го има във всички партии, не е нещо невиждано и уникално. Просто БСП е малко по-отворена към медиите и обществото“. Председателят на БСП – София добави, че платформата на партията за евроизборите ще стъпи върху документа „Визия за България“. „И след Конгреса този документ ще остане отворен и ще бъде допълван, каза той. – „Визия за България“ цели да придобие по-широка подкрепа. В този документ са посочени основните приоритети, по които ние искаме България да заеме достойно място в европейското семейство. Най-важният от тях е увеличаване на доходите на всеки гражданин, за да може той да води достоен живот като истински европеец“. За предстоящите през есента на тази година местни избори Калоян Паргов обяви, че ще може да говори в конкретика след приключването на европейските през май. „През юни ще имаме пълна яснота за всичко по отношение на местните избори, коментира той. – Евроизборите ще бъдат завръзката, а местните – развръзката тази година. Ние още през 2017-а обявихме, че за кметската кандидатура за София ще заложим на модела „Румен Радев“ от президентските избори. Ще се опитаме в кампанията максимално да разтворим ветрилото, търсим надпартиен кандидат с широка обществена подкрепа. Това е концепцията ни за София и уверено вървим в посока изпълнението й“. Калоян Паргов постави много добра оценка на работата на общинските съветници от БСП, които въпреки че са само 7 в този мандат, успяват да защитават авторитета си на основна опозиционна сила в СОС. „Ахилесовата пета на нашите опоненти от ГЕРБ е в това, че не успяват да реализират политиките си в града и трупат неодобрение от хората, коментира председателят на групата на БСП в СОС. – ГЕРБ приличат на „Титаник“, а ремонтът на улица „Граф Игнатиев“ ще изиграе ролята на големия айсберг за тях. Корабът очевидно потъва. Изследванията, които правим, показват, че все повече хора се възмущават и нямат доверие на това управление на София. Кметът Йорданка Фандъкова вече е известна сред гражданите на София с политиката „ремонт на ремонта“ и „контрол на контрола“, което на практика е безсмислица и показва управленско безсилие“. Според председателя на БСП – София бъдещето принадлежи на новия социализъм. „Това не е социализмът на Сталин, категоричен е Калоян Паргов. – Това е различен тип социализъм, който предполага плуралистична система, върховенство на закона, правова държава, антирадикализъм, антимилитаризъм. Новият социализъм предполага държава, основана на солидарност и справедливост, на свобода на инициативата особено на отделния човек, който да може да развива талантите си и да ги реализира. Ценностите на православното християнство да са фундаментът на обществото. Новият социализъм не е еднопартийна система, авторитарен режим, диктатура… Новият социализъм означава отстояване на националните интерес. Хората ценят това. Те оценяват и действията, свързани с антимигрантската политика. За съжаление, в последните години тук не виждам европейската солидарност по отношение на България. А ние сме на първа линия, когато говорим за мигранти – бедната европейска държава България е поставена в ролята на филтър и трябва да охранява външната европейска граница с Турция. Турция, която не е онази държава от преди 10-15 години и която на моменти стои плашещо на картата на Европа. Турция, която е активен играч не само на Балканите, но и в световен мащаб. За съжаление, България не стои добре на Балканите. Звучи много обидно България да е встрани от балканския пъзел, на фона на който Сърбия, Гърция и Турция играят ключова роля в процесите“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.20", "title": " Калоян Паргов: Умението за защита на националния интерес е основен критерий за избор на кандидати за евродепутати"}
{"url": "https://trud.bg/%d0%bd%d0%b0-113-%d0%b3%d0%be%d0%b4%d0%b8%d0%bd%d0%b8-%d0%bf%d0%be%d1%87%d0%b8%d0%bd%d0%b0-%d0%bd%d0%b0%d0%b9-%d0%b2%d1%8a%d0%b7%d1%80%d0%b0%d1%81%d1%82%d0%bd%d0%b8%d1%8f%d1%82-%d1%87%d0%be%d0%b2/", "text": "На 113 години почина най-възрастният човек на планетата – японецът Масадзо Нонака. Близките му съобщиха, че е починал в съня си. Нонака е надживял съпругата си и три от общо петте си деца, пише „Гардиън”. Роден на 25 януари 1905 г., Нонака е израснал в голямо семейство. Наследява от родителите си малък хотел край горещи термални извори в селището Асьоро, което се намира на северния остров Хокайдо. Хотелът днес управлява внучката на столетника. Столетникът имаше шест братя и една сестра. Жени се през 1931 година. В годините след пенсионирането си е обичал да гледа сумо по телевизията и да яде бомбони. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.20", "title": " На 113 години почина най-възрастният човек в света\t\t\t"}
