{"url": "https://trud.bg/%d0%bf%d0%be%d0%bb%d0%b8%d1%82%d0%b8%d0%ba-%d0%bd%d0%b0-23-%d0%b3-%d0%b2%d0%be%d0%b4%d0%b8-%d0%b5%d0%b2%d1%80%d0%be%d0%bb%d0%b8%d1%81%d1%82%d0%b0%d1%82%d0%b0-%d0%bd%d0%b0-%d0%bb%d1%8c%d0%be-%d0%bf/", "text": "Крайнодясната френска партия Национален сбор избра 23-годишния си говорител Жордан Бардела да оглави листата с кандидати за евроизборите през май, съобщи “Политико”. Лидерката Марин льо Пен също ще бъде в списъка, но почти сигурно ще запази мястото си в Националното събрание в Париж. “Даваме шанс на младите хора от работническата класа”, обоснова решението за водещия кандидат зам.-шефът на партията Луи Алио. Последният сондаж от декември показа, че Национален сбор е първа политическа сила и ще получи 24% на евровота срещу 19 на сто за партията на президента Еманюел Макрон “Република, напред!”.", "date": "2019.01.07", "title": " Политик на 23 г. води евролистата на Льо Пен\t\t\t"}
{"url": "https://trud.bg/%d1%84%d0%b8%d0%bb%d0%bc-%d1%81-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%be-%d1%83%d1%87%d0%b0%d1%81%d1%82%d0%b8%d0%b5-%d0%b2%d0%b7%d0%b5-%d1%82%d1%80%d0%b8-%d0%b7%d0%bb%d0%b0%d1%82%d0%bd/", "text": "Димитър Маринов влиза в ролята на музикант “Зелената книга” получи отличия за най-добър филм комедия или мюзикъл, за най-добър сценарий и за най-добър актьор в поддържаща роля Филмът “Зелената книга” е големият победител на тазгодишните награди “Златен глобус” за кино и телевизионни продукции, който бяха раздадени за 76-ти път в Бевърли Хилс. Той получи три отличия – за най-добър филм комедия или мюзикъл, за най-добър сценарий на Ник Валелонга, Брайън Къри и Питър Фарели, който е и режисьор на продукцията, и за най-добър актьор в поддържаща рола за Махершала Али. Филмът е съвместна продукция на компанията на Стивън Спилбърг “Амблин Ентертейнмънт” и на “Партисипант Медия”. Любопитна подробност е, че в “Зелената книга” има и българско участие, в лицето на Димитър Маринов.  Историята се развива в 60-те години на миналия век, когато Тони Лип, италиано-американски охранител, е нает да вози и охранява Дон Шърли, известен афроамерикански джаз пианист по време на турнето му в силно консервативния американски Юг, където законите на Джим Кроу за сегрегацията все още се прилагат. Двамата трябва да използват пътеводител, известен като “Зелената книга на негро пътешественика”. Той е списван години наред от цветнокожия пощальон от Ню Йорк Виктор Грийн и представя местата, в които се приемат цветнокожи пътници. Наръчникът е известен като Библията на цветнокожия пътник. Димитър Маринов влиза в ролята на музикант от бенда на Дон Шърли – тази на руснака виолончелист Олег Малакович. “Бохемска рапсодия”, посветен на групата QUEEN, получи две награди “Златен глобус” – за най-добра драма и за най-добър актьор в драма за Рами Малек. Актьорът посвети наградата си на покойния фронтмен на групата Фреди Меркюри, който почина от СПИН през 1991 г. Режисьор на лентата е Брайън Сингър. Един от продуцентите е Робърт де Ниро. Филмът е и най-доходоносният биографичен филм на музикална тематика в историята на световния бокс офис. В същата категория бяха номинирани “Черен в клана”, “Черната пантера”, “Роди се звезда” и “Ако Бийл стрийт можеше да говори”. “Рома” на Алфонсо Куарон също грабна две статуетки – за най-добър чужд филм и за най-добър режисьор. Лентата проследява историята на мексиканско семейство през 70-те години на миналия век и е вдъхновен от живота на самия режисьор. Действието все развива в квартала Рома на мексиканската столица, откъдето идва и заглавието му. В продукцията се проследяват и протести на студенти, прераснали в насилие. Макар и да имаше по-големи очаквания мюзикълът “Роди се звезда” заслужи само една статуетка – най-добра песен за Shallow от филма. Музиката и текстът на парчето са на Лейди Гага, Марк Ронсън, Антъни Росомандо и Андрю Уаят. Песента се изпълнява от Лейди Гага и Брадли Купър. Майкъл Дъглас получи награда ”най-добър актьор в комедиен сериал или мюзикъл” за участието му в “Методът “Комински”. Това разгневи част от феновете, според които наградата трябваше да вземе Доналд Глоувър или Бил Хейдър. “Майкъл Дъглас -тази холивудска легенда, току-що спечели “Златен глобус” за телевизионно шоу, за което дори не знаех, че съществува”, написа друг разочарован потребител на Twitter. Най-добра актриса в драматичен филм за Глен Клоуз в “Съпругата” за персонажа на Джоан Касълман на шведския режисьор Бьорн Рунге. Най-добра актриса във филм комедия или мюзикъл за Оливия Колман за “Фаворитката”. Макар да влезе в наградите с най-голям брой от шест номинации, политическата комедия “Вице” за вице-президента Дик Чейни си тръгна само с едно отличие за най-добър актьор в комедия или мюзикъл за изпълнението на Крисчън Бейл. Най-добра актриса в поддържаща роля за Реджина Кинг в “Ако Бийл стрийт можеше да говори”. Най-добра анимация за “Спайдърмен: В Спайди-вселената”. Най-добра музика за Джъстин Хървиц за “Първият човек”.", "date": "2019.01.07", "title": " Филм с българско участие взе три Златни глобуса"}
{"url": "https://trud.bg/%d0%b1%d0%b0%d0%bd%d0%b5%d0%b2-%d1%82%d1%8a%d1%80%d1%81%d0%b5%d0%bb-%d1%83%d0%b1%d0%b5%d0%b6%d0%b8%d1%89%d0%b5-%d0%b2-%d1%80%d1%83%d1%81%d0%b8%d1%8f-%d0%be%d0%b1%d0%b7%d0%be%d1%80/", "text": "Иван Гешев: Това е предателство Задържаният под стража Николай Банев се е обаждал тайно от ареста на руски лобисти, с които планирали медийна и политическа кампания в негова защита и “хибридна война” срещу прокуратурата. Това разкри пред Би Ти Ви зам.-главният прокурор Иван Гешев. “Преди няколко дни в килията му (на Банев – б.р.) в кутия от натурален сок беше намерен телефон, какъвто няма право да ползва в ареста. Извадена е експертиза и се вижда комуникация с руски лобисти, които обаче не са официални представители на руската държава у нас”, каза Гешев. По думите му в съобщенията било коментирано създаването на Евразийска народна партия в България, която да защитава чужди интереси, като срещу това Баневи и децата им трябвало да получат убежище в Русия и адвокатска защита в Страсбург. Освен това планирали и кампания в подкрепа на Банев и “хибридна война” срещу прокуратурата, която да започне от “конкретен известен български журналист”. Заместник-главният прокурор каза още, че според него “това е предателство към собствената държава” и допълни, че телефонът е приобщен към досъдебното производство. Банев, съпругата му Евгения и майка му Мария са обвинени за участие в организирана престъпна група, извършвала присвоявания, данъчни престъпления и пране на пари от приватизираните от тях предприятия. Евгения и Николай Баневи и още 110 души през декември 2015 г. учредиха “Евразийски клуб България” в НДК. В програмната си реч тогава приватизаторът обяви България “за генетично и всеобхватно евразийска, а не евроатлантическа държава”. Според Банев евроатлантизмът донесъл само невиждана мизерия у нас. Негови противници още тогава посочиха, че тези му разбирания не му пречат да праща децата си в Западна Европа, а капиталите си в Швейцария и офшорни зони.   Заместник главният прокурор: Адвокатски кантори са претърсвани заради връзка с руски олигарх Бил в санкционния списък на ЕС и САЩ Претърсванията в кантори и частни домове на адвокат и негови съдружници са извършени с разрешение на съда. Когато някой е свързан с престъпна дейност, професията му не може да бъде повод да не бъде проверяван, заяви заместник главният прокурор Иван Гешев. “Става въпрос за организирана престъпна група, която се занимава с пране на пари. За част от транзакциите имаме данни, че са стигнали до офшорни дружества на руски олигарх, който е в санкционния списък на ЕС и САЩ”, обясни Гешев. Разследването е срещу адвокат Лазар Карадалиев и по него са обвинени общо 10 души. Сред тях има и шофьори на адвокати, на чиито имена са били регистрирани фирми. При обиските е открит договор с въпросния руски олигарх, каза още Гешев. Карадалиев е един от защитниците на банкера беглец Цветан Василев. Срещу него вече има три дела, включително и за натиск над свидетел по делото “КТБ”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2019.01.07", "title": " Банев търсел убежище в Русия (обзор)\t\t\t"}
{"url": "https://trud.bg/%d0%ba%d1%80%d0%b8%d1%81%d1%82%d0%b0%d0%bb%d0%b8%d0%bd%d0%b0-%d0%b3%d0%b5%d0%be%d1%80%d0%b3%d0%b8%d0%b5%d0%b2%d0%b0-%d0%bf%d0%be%d0%b5%d0%bc%d0%b0-%d0%b2%d1%80%d0%b5%d0%bc%d0%b5%d0%bd%d0%bd%d0%be/", "text": "Президентът на Световната банка Джим Йон Ким подаде оставка, предава AFP, като се позовава на официално изявление. „За мен бе голяма чест да бъде президент на тази изключителна организация, пълна с ентусиазирани хора, ангажирани с мисията да се сложи край на крайната бедност в нашето време“, се казва в разпространения текст. От него става ясно, че Джим Йон Ким напуска поста, считано от 1 февруари. Главният изпълнителен директор на банката Кристалина Георгиева ще поеме временно ръководния пост в Световната банка, съобщи базираната във Вашингтон банка в понеделник в изявление. В писмо до служителите на заемодателя Ким заяви, че ще се присъедини към частна фирма, фокусирана върху инвестициите в инфраструктура в развиващите се страни. Джим Йон Ким беше начело на институцията в продължение на шест години. По традиция президентът на Световната банка винаги е американец, а ръководството на Международния валутен фонд (МВФ) се поверява на европеец. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2019.01.07", "title": " Кристалина Георгиева поема временно ръководството на Световната банка, след като сегашния президент подаде оставка"}
{"url": "https://trud.bg/%d0%b4%d0%b0%d0%b2%d0%b0%d1%82-50-%d1%85%d0%b8%d0%bb-%d0%bb%d0%b2-%d0%b2-%d0%bb%d0%be%d1%82%d0%b0%d1%80%d0%b8%d1%8f%d1%82%d0%b0-%d0%bd%d0%b0-%d0%bd%d0%b0%d0%bf/", "text": "Регистрацията ще става чрез сканиране с телефон Голямата награда в четвъртото издание на лотарията на НАП с касови бележки отново е 50 хил. лв., научи “Труд”. След като в края на миналата година приключи предишното издание на играта вече може да се регистрират бележки за участие в новата лотария. Добре е да се знае, че в лотарията може да участвате и със стари касови бележки, издадени през миналата година, стига досега те да не са били регистрирани в предишните издания на играта. Освен голямата награда, която ще бъде изтеглена към края на годината, всеки месец един късметлия ще печели по 2000 лв. Допълнително в лотарията на НАП всяка седмица ще бъдат раздавани предметни награди на стойност около 1000 лв. Тези награди са доста разнообразни и могат да бъдат например кухненски робот или плейстейшън. Сред седмичните награди ще има още телевизори и мобилни телефони. Националната агенция за приходи разработва ново мобилно приложение, чрез което участието в играта ще става много по-лесно. Регистрацията на касова бележка за участие в играта ще може да става за секунди чрез сканиране с мобилен телефон на QR кода върху нея. В момента за участие в играта на сайта www.kasovbon.bg трябва да бъдат регистрирани датата на издаване на касовата бележка със съответния ден, месец и година (например 03.01.2019), час и минути (например – 12:12) и сума на покупката или получената услуга, изписана в левове и стотинки (например – 10.50). Регистрацията може да се направи и през мобилно приложение за GSM, разработено от НАП. Касови бележки могат да се регистрират и на телефона на Информационния център на НАП 0700 18 700. След стартиране на услугата за регистриране чрез QR кода на бележките участието в играта ще стане много по-лесно. От 1 април 2019 г. всички регистрирани по ДДС търговци трябва да издават касови бележки с QR код върху тях.  ", "date": "2019.01.07", "title": " Дават 50 хил. лв. в лотарията на НАП\t\t\t"}
{"url": "https://trud.bg/%d0%b7%d0%b0%d0%b3%d0%b8%d0%bd%d0%b0%d0%bb%d0%b8%d1%8f%d1%82-%d0%bf%d0%be%d0%b4-%d0%b2%d1%80%d1%8a%d1%85-%d0%b1%d0%be%d1%82%d0%b5%d0%b2-%d0%be%d0%bf%d0%b8%d1%82%d0%b5%d0%bd-%d0%bf%d0%bb%d0%b0%d0%bd/", "text": "Мъжът, който почина в неделя по време на поход в Стара планина между хижа “Рай” и връх Ботев в Централен Балкан, е опитен планинар. Загиналият е 54-годишният Делчо Делчев от Карлово, вероятно е паднал в пропаст при изкачване на върха, стана ясно днес. Екипи на три спасителни служби подеха акция по изваждане на тялото, което да бъде транспортирано до Калофер. Спасители от града стигнаха до хижата под върха още в неделя вечерта, където са пренощували, а днес поеха към мястото на инцидента. Според тях този маршрут е изключително опасен през зимата и препоръчват лятната пътека да не се използва в този сезон. Предполага се, че на т.нар. Тарзанова пътека Делчев се е подхлъзнал и е паднал в пропастта. Според кмета на Калофер Румен Стоянов в последните години често стават подобни инциденти с фатален край. Той посъветва туристите да не поемат рискове в желанието си да изкачват върхове и да не подценяват планината. “Хижарят ги е предупредил да не тръгват, но не са го послушали. Пътеката е сложна лятото и трудна за преход, а какво остава за зимата. Преди 1-2 години човек бе тръгнал с колело по пътеката и бе замръзнал на пътя. Неразумно е да се ходи там сега. За минути може да се сменят няколко сезона”, каза Стоянов.", "date": "2019.01.07", "title": " Загиналият под връх Ботев – опитен планинар\t\t\t"}
{"url": "https://trud.bg/mtg-%d0%bf%d1%80%d0%b5%d0%ba%d1%80%d0%b0%d1%82%d0%b8-%d1%81%d0%bf%d0%be%d1%80%d0%b0%d0%b7%d1%83%d0%bc%d0%b5%d0%bd%d0%b8%d0%b5%d1%82%d0%be-%d0%b7%d0%b0-%d0%bf%d1%80%d0%be%d0%b4%d0%b0%d0%b6%d0%b1%d0%b0/", "text": "Участието на MTG в Nova Broadcasting Group към PPF Group е прекратено, а MTG е влязъл в дискусии с други заинтересовани страни относно продажба на акциите си в най-голямата търговска медийна група в България. Това съобщиха от сайта на  . Прекратяването на договора с PPF Group е следствие от решението на Българската комисия за защита на конкуренцията да отхвърли предложената продажба на PPF Group, както и изтичането на удължена крайна дата по договора за покупко-продажба. Очаква се MTG да приключи разделянето си на две компании – MTG и NENT Group – през март 2019 г., а Nova ще остане част от MTG до приключване на продажбата. „Новият кредит ще ни предостави допълнителна гъвкавост, за да продължим да инвестираме органично и чрез сливания и придобивания, за да развиваме нашите глобални цифрови вертикални развлечения след включването на NENT Group. Оттеглянето на Nova също е част от тази стратегия и ние очакваме с нетърпение дискусиите с новите потенциални купувачи за бъдещето на този утвърден, добре позициониран и добре управляван бизнес“, заяви председателя и главен изпълнителен директор на MTG Йорген Мадсен Линдеман. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.07", "title": " MTG прекрати споразумението за продажба на Нова телевизия на чешката PPF"}
{"url": "https://trud.bg/%d0%bf%d1%83%d1%82%d0%b8%d0%bd-%d1%81%d1%82%d1%80%d0%b5%d0%bb%d1%8f-%d1%81-%d0%be%d1%80%d1%8a%d0%b4%d0%b8%d0%b5-%d0%b2-%d1%81%d0%b0%d0%bd%d0%ba%d1%82-%d0%bf%d0%b5%d1%82%d0%b5%d1%80%d0%b1%d1%83%d1%80/", "text": "Разгледа фестивал на ледените скулптури в Петропавловската крепост Президентът Владимир Путин произведе традиционния обеден изстрел с оръдие на Петропавловската крепост в Санкт Петербург, съобщи Кремъл. Държавният глава бе в Града на Нева за тържествата по случай Рождество Христово, което Русия отбелязва на 7 януари по стария (Юлиански) календар. Заедно с президента стреля и почетният строител на Русия Владимир Бендет, който днес навърши 85 г. и бе лично поздравен от Путин. В Санкт Петербург той се срещна и с възпитаници на Суворовското военно училище. След което посети фестивала на ледените скулптури “Пътешествие около света” в крепостта, където се снима с посетители и разгледа експонатите. На фестивала са представени всички континенти на Земята с характерната им архитектура, флора, фауна и подводния свят на океаните. Държавният глава посети още гробницата на императорския род Романови на територията на крепостта, както и Петропавловската катедрала. В първите минути на днешния ден Путин присъства на Рождественското богослужение в Спасо-Преображенската катедрала в Санкт Петербург.            ", "date": "2019.01.07", "title": " Путин стреля с оръдие в Санкт Петербург\t\t\t"}
{"url": "https://trud.bg/%d0%b5%d0%ba-%d0%bd%d1%8f%d0%bc%d0%b0-%d0%b4%d0%b0-%d0%bd%d0%b8-%d1%81%d0%bf%d1%8a%d0%bd%d0%b5-%d0%b7%d0%b0-%d0%b5%d0%b2%d1%80%d0%be%d1%82%d0%be/", "text": "България може да се присъедини към “чакалнята за еврото” (валутния механизъм ERM II), когато изпълни всички изисквания. Това заяви зам.-председателят на Европейската комисия Валдис Домбровскис на конференция в Рига. Домбровскис подчерта, че нито една държава няма да бъде спряна по пътя към въвеждането на еврото. След България по него върви и Хърватия, заяви зам.-председателят на ЕК. “България е готова да се присъедини към Шенген. ЕК насърчава страните, които засега са против, да променят позицията си, но това е “политически въпрос”, коментира още зам.- председателят на Европейската комисия. “Присъединяването към еврозоната означава и присъединяване към банковия съюз и нови предизвикателства, с които страната-кандидат трябва да се справи. Именно това бе подчертано и от заместник-министърът на финансите Маринела Петрова. Тя подчерта ангажимента, който България пое, за да се присъедини към обменно-валутния механизъм и за да получи доверието на останалите страни членки и на Европейската централна банка”, допълни Домбровскис.", "date": "2019.01.07", "title": " ЕК няма да ни спъне за еврото\t\t\t"}
{"url": "https://trud.bg/%d0%bf%d1%80%d0%b8%d1%8f%d1%82%d0%b5%d0%bb%d0%ba%d0%b0-%d0%bd%d0%b0-%d0%b8%d0%b2%d0%b0%d0%bd-%d0%bb%d0%b0%d1%81%d0%ba%d0%b8%d0%bd-%d0%b8%d0%b7%d0%bf%d0%b8%d1%81%d0%b0%d1%85%d0%b0-%d1%81%d0%b5-%d0%b1/", "text": "Д-р Денислава Ангелова първата жена в света, наградена от Института за мир „Перес” в Тел Авив заради нейните благотворителни кампании. С тази награда са отличени още Тони Блеър, Хенри Кисинджър, Бил Клинтън и Никола Съркози. Тя е и близка приятелка на наскоро починалия актьор Иван Ласкин. „Загубата на Иван, както се отразява зле на всички хора, които са го познавали, така най-тежка в момента е болката на Александра и София. Двете сами трябва да се  справят с неговата липса. Много хора звънят и пишат на Александра, искат да изкажат своите съболезнования, но се минава границата – цяла нощ беше звънене, писане. Алекс има нужда да обърне внимание на детето си, да събере себе си”, сподели пред   д-р Ангелова. По думите ѝ известният български актьор е бил оценен едва след смъртта му. „Изписаха се безброй публикации за неговите постижения и филми, но до вчера всички тези неща липсваха. Сещаме се, когато човек си отиде, тогава оценяваме какъв е бил и какво е дал. Иван беше много прям, директен и истински – хората не разбраха, че той има голямо сърце. Безброй пъти беше нападан с жлъчни коментари, защото хората не разбираха неговата истина”, посочи още д-р Ангелова. Д-р Денислава Ангелова е основател на Асоциация „Докосни дъгата”, неправителствената организация, която е провела най-голямата кампания за закупуване на инсулинови помпи на деца и младежи в България. Те още се борят за създаване на ученически гвардейски отряди и оркестри в цялата страна. „Наскоро ме попитаха как от диабет, стигнах до гвардейски отряди, моето обяснение е следното – всичко, което е за нашите деца, не трябва да се прави на парчета. Или правиш нещо, което обхваща от здравето на детето до неговото душевно здраве – спорт, родолюбие, запознаване с българската история и култура”, каза още тя. Д-р Ангелова заяви, че чрез кампанията на Асоциация „Докосни дъгата” са събрани средства за закупуването на 22 инсулинови помпи за деца от 2 години до 17 години. Тя допълни, че у нас има около 1600 деца с диабет тип 1, като броят им постоянно расте. По думите ѝ цената на една инсулинова помпа е от 3 500 лв. до 7 500 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com            ", "date": "2019.01.07", "title": " Приятелка на Иван Ласкин: Изписаха се безброй публикации за неговите постижения и филми, но до вчера всички тези неща липсваха"}
{"url": "https://trud.bg/%d0%b0%d1%82%d0%b0%d0%ba%d0%b0-%d0%bd%d0%b0-%d0%b1%d0%b5%d0%b7%d0%b3%d1%80%d1%8a%d0%b1%d0%bd%d0%b0%d1%87%d0%bd%d0%b8-%d1%82%d0%be%d1%80%d0%bc%d0%be%d0%b7%d0%b8-%d0%b0%d0%b2%d1%81%d1%82%d1%80%d0%b0/", "text": "Силни ветрове тласнали морските обитатели към брега Невиждано нашествие от подобни на медузи безгръбначни доведе до рекорден брой опарени плажуващи в североизточния австралийски щат Куинсланд, писа в. „Гардиън“. Само за часове в неделя над 800 души са потърсили лекарска помощ след ужилвания от съществата, наречени португалска галера на най-популярните плажове в Голд Коуст и Съншайн Коуст. В целия Куинсланд, най-вече в югоизточната му част, пострадалите са 22 282 души между 1 декември и 7 януари в сравнение с едва 6831 опарени за същия период преди година. Португалската галера (лат. – Physalia physalis) често неправилно е наричана медуза, но всъщност е сифонофора – колония от четири типа полипи. Разполагат с подобен на платно орган, който се издига около 15 см над водата и с чиято помощ се придвижват.. Именно силни ветрове са тласнали колониите от вътрешността на океана към австралийското крайбрежие.  Имат и отровни пипала, докосването до които е болезнено, дори след като галерата е прекарала седмици на сушата. За щастие ужилванията не представляват опасност за живота. Раните се промиват с топла вода или се третират с лед. В понеделник ситуацията се успокои, но въпреки това много плажове останаха затворени, а пострадалите от безгръбначните бяха поне 200 души. Според експерти случилото се е изключително необичайно, тъй като за цяла година в цяла Австралия се регистрират между 25 000 и 45 000 случая на ужилвания.", "date": "2019.01.07", "title": " Атака на безгръбначни тормози Австралия\t\t\t"}
{"url": "https://trud.bg/%d1%83%d0%ba%d1%80%d0%b0%d0%b8%d0%bd%d1%86%d0%b8-%d0%b8-%d0%bc%d0%be%d0%bb%d0%b4%d0%be%d0%b2%d1%86%d0%b8-%d1%82%d1%8a%d1%80%d1%81%d1%8f%d1%82-%d0%b6%d0%b8%d0%bb%d0%b8%d1%89%d0%b0-%d0%b2-%d0%bf%d0%bb/", "text": "Купуват вили в селата Дълго поле и Строево В Пловдив има ръст на сделките с имоти с близо 2% през деветмесечието на 2018 г. спрямо същия период на предходната година, сочат данни на брокери от града под тепетата. Купувачите са от цялата страна, като често има и такива от Украйна и Молдова. 43% от запитванията към агенциите за недвижими имоти са за тристайни апартаменти. Бюджетът на купувачите на имоти в Пловдив се е повишил като все по-често инвестицията в жилище надхвърля 70 хил. евро. Средната цена на жилище в центъра на Пловдив е 854 евро на кв.м., в кв. Кършияка достига до 827 евро на кв.м., а в кв. Смирненски доближава 708 евро на кв.м. Цената на кв.м. в кв. Кючук Париж е 691 евро, а в Тракия – 667 евро, сочат данните за сключените сделки. Всеки трети се възползва от ипотечен кредит за закупуване на жилище, като средният размер на банковия заем е 80 хил. лв. Бюджетът на клиентите в най-честия случай е до 50 хил. евро, като именно банковото финансиране е основният източник на средства. Все по-често 100% от покупката се финансира с банков кредит. Най-голямо е търсенето на имоти в пловдивския кв. Смирненски, в близост до индустриалната зона. В този район преобладаващ е българският инвеститорски интерес. Голям интерес от желаещите да си купят жилище има и към кварталите Център, Кършияка, Каменица и Гагарин. Най-търсените като тип имоти са тристаен апартамент в кв. Кършияка за живеене с цена между 80 хил. и 100 хил. евро и двустаен с цел инвестиция до 50 хил. евро в кварталите Смирненски и Западен. Възобнови се търсенето за покупка на апартаменти в строеж, като те формират около 1/3 от общите търсения. “Пловдив се оказва и изключително привлекателен за дигиталните номади, които в крак със световните тенденции избират да работят от вкъщи. Това обяснява и увеличението на дяла на жилищното строителство в града за сметка на офисните пространства”, коментират брокери. Голям интерес има и към инвестирането в имоти с цел отдаване за краткосрочно настаняване, който според брокерите се дължи на туристическия поток към Европейската столица на културата. Наемът на такова жилище варира между 30 и 60 лв. за нощувка, а този тип предприемачество се превръща в изключително доходоносна дейност за собствениците. Все повече семейства предпочитат да притежават и имот извън големия град, като търсенето на вили в близост до Пловдив е засилено. Популярни са къщите в с. Дълго поле и с. Строево, където купувачите от региона избират да прекарват уикендите си.", "date": "2019.01.07", "title": " Украинци и молдовци търсят жилища в Пловдив\t\t\t"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82-%d0%b2%d1%8a%d0%b2-%d0%b2%d0%be%d0%b9%d0%b2%d0%be%d0%b4%d0%b8%d0%bd%d0%be%d0%b2%d0%be-%d1%81%d0%bb%d0%b5%d0%b4-%d0%bf%d0%be%d0%b1%d0%be%d0%b9-%d0%bd%d0%b0/", "text": "33-годишен военен от Специалните сили е с  , след като на Богоявление е бил пребит от двама младежи близо до дома му в пловдивското село Войводиново, съобщи БТВ. Заради това хората от Войводиново излязоха на протест тази вечер. Събраха се близо 300 души, настояват да се съборят незаконните ромски къщи в селото. Жандармерия ги спря да влязат в ромската махала. Тази сутрин Валентин Димов е приет отново по спешност в болница, защото състоянието му рязко се влошава. На Йордановден участникът в три бойни мисии в Ирак и Афганистан се връща с автомобила си от ритуала по хвърлянето на кръста в Пловдив. На метри от църквата на пътя изскачат двама младежи. Прави им забележка защо така пресичат пътя. Теодора Господинова е пряк очевидец на побоя. Тя твърди, че Валентин е повален внезапно – ромите започват да го удрят и ритат в главата. Ромите се страхуват от линч и отмъщение. Двамата нападатели са задържани за 72 часа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.07", "title": " Протест във Войводиново след побой над военен"}
{"url": "https://trud.bg/%d1%80%d0%b5%d0%b0%d0%bb-%d0%b3%d1%83%d0%b1%d0%b8-%d0%bc%d0%b8%d0%bb%d0%b8%d0%be%d0%bd%d0%b8-%d0%be%d1%82-%d0%bd%d0%b8%d1%81%d0%ba%d0%b0-%d0%bf%d0%be%d1%81%d0%b5%d1%89%d0%b0%d0%b5%d0%bc%d0%be/", "text": "Трети двубой с рекордно ниска посещаемост записа „Реал“ (Мадрид). Само 53 412 фена наблюдаваха домакинската загуба от „Реал Сосиедад“ (0:2). Липсата на публика пък води до финансови загуби. Капацитетът на „Сантяго Бернабеу“ е малко над 85 000. Тези 30 000 непродадени места се равняват на загуба от 2 млн. евро. Според изчисленията на ESPN загубите на „Реал“ от непродадените билети за всичките 9 домакински мача през сезона са около 13 милиона евро. Антирекордът по посещаемост е бил регистриран на двубоя с „Хетафе“ от първия кръг – 48 346 зрители. Най-посетен пък е бил сблъсъкът с градския съперник „Атлетико“ (Мадрид) – 78 562 зрители. „Това е най-слабата посещаемост на „Реал“ от 24 години“, пише испанският вестник „Марка“. И всичко това за отбор, който печели в последните три последователни години най-силният клубен турнир Шампионска лига. В Испания твърдят, че липсата на зрителски интерес е заради слабото представяне на тима този сезон. След загубата в неделя, която е шеста в Примера дивисион, „Реал“ се срина до пето място.  Едва ли обаче е само това. „Реал“ стартира сезона на „Бернабеу“ пред малко повече от 48 000 фена, което е най-ниската посещаемост от последния мач на тима в сезон 2008/09. Точно след него е привлечен Кристиано Роналдо. И именно португалецът е големият виновник за случващото се в „Белия балет“. През юли 2009-та на представянето му, което бе в понеделник, присъстваха 80 000 души. И Кристиано не разочарова. За девет години донесе четири трофея от Шампионската лига, вкара 450 гола за „Реал“ и подобри почти всички рекорди на тима. И след като напусна, клубът едва ли ще има в близките години играч като него. А след като той си тръгна, падна средният брой посещения на феновете – от 65 824 преди година срещу 62 500 към днешна дата. А общо Примера дивисион цифрите са съвсем различни. 8% се е повишила посещаемостта на цялото първенство в сравнение от 12 месеца по-рано. „Това е неизбежно, когато суперзвездата напусне клуба – каза Гарет Балш, главен изпълнителен директор на „Ту Съркъл“, компания за спортен маркетинг. – Но вижте „Манчестър Юнайтед“. Тимът не е този, който бе при сър Алекс Фъргюсън, но продължава да е световна марка и отлив няма“. А когато губиш милиони от фенове, най-малкият проблем ще е кой да е треньор на тима. „Има нужда от промени, но не и да ни влачат за косите – каза Серхио Рамос, капитан на „Реал“. – Първенството става все по-трудно, конкурентите са много силни. Когато възникват проблеми са необходими решения“. Друг притеснителен факт е, че тимът не успя да вкара гол срещу „Реал Сосиедад“. Този сезон отбелязаните са едва 26, което е най-слабият резултат от сезон 1993/94. „Реал“ стряскаше съперниците си със средно 48 опънати мрежи в първите 18 кръга, когато в тима бе… Роналдо. Сега най-резултатният играч е Карим Бензема. Той има 7 попадения в 18 срещи. След него с по четири са Гарет Бейл и Серхио Рамос. Освен това „Кралския клуб“ загуби от „Реал Сосиедад“ на „Бернабеу“ за първи път от 2004 г. (1:4) насам. Други цифри сочат, че срещу този отбор в последните три мача, в които е играл Роналдо, португалецът е вкарал общо шест гола и е подал за други два. Разбира се, срещите са спечелени. Снимка: Twitter", "date": "2019.01.07", "title": " „Реал“ губи милиони от ниска посещаемост"}
{"url": "https://trud.bg/%d0%b7%d0%b0-%d0%ba%d1%80%d0%b5%d1%82%d0%b5%d0%bd%d0%b0-%d0%b8-%d0%bf%d0%bb%d0%b0%d0%bd%d0%b8%d0%bd%d0%b0%d1%82%d0%b0/", "text": "Преди няколко години се смяхме на Киро Хипстъра (ако го помните), а сега „това, което имаме като ърбън идиот“, е Киро Кретена. Киро Кретена, който решава да тича полугол в планината на -15 градуса, почти умира, спасен е и после става нещо като мъченик от сектата на „Прогресивистите от последния ден“. Същите „модерни градски либерали“, които смятат леденото хоро за опасна и грозна селяния, обявиха хипотермията на голия Киро за епически подвиг. Киро Кретена е млад и нагъл кретен с лудешки поглед и его по-голямо от планината. Малоумната му амбиция да демонстрира свръхчовешките си способности на Черни връх и на Нова година завърши с ледено фиаско по гащи, спасителна операция и развален празник за няколко човека. По-глупави от Киро и полуголата му простотия може би са само сравненията с алпиниста Боян Петров. Киро Кретена е местният кандидат едновременно за наградите „Дарвин“ и за главна роля в „Jackass: The Movie: Morons in the Mountain“ (“Jackass: Филмът: Кретени в планината“) Киро категорично отказва да признае какъв гигантски кретен е, с което разсейва всякакви съмнения дали всъщност е гигантски кретен. Киро не се разкайва, не се извинява, не съжалява. Като кретена, който е. Преди години световноизвестният фитнес модел и авантюрист, подготвен за екстремни ситуации, Грег Плит реши да покаже свръхчовешките си способности като се надбягва с влак и… умря след като беше блъснат от влак. Киро Кретена е като Грег Плит минус мускулите, известността и парите, но плюс живота. Киро тепърва ще доказва що за кретен е. Това няма да е последният път, в който Киро нахлува в заглавията с/като шут и с хипотермия. Не всеки е Филип Пети, който премина по опънат кабел между двете кули на Световния търговски център в Ню Йорк през 70-те години на миналия век и стана световна звезда. Някои са просто кретени.                                                    ", "date": "2019.01.07", "title": " За кретена и планината\t\t\t"}
{"url": "https://trud.bg/%d0%bd%d0%b5-%d0%bc%d0%b8-%d0%b8%d0%b7%d0%bf%d0%bb%d0%b0%d1%82%d0%b8%d1%85%d0%b0-%d0%b7%d0%b0%d0%bf%d0%bb%d0%b0%d1%82%d0%b0%d1%82%d0%b0-%d0%ba%d0%b0%d0%ba%d0%b2%d0%b8-%d1%81%d0%b0-%d0%bf%d1%80%d0%b0/", "text": "Въпрос:  Здравейте! Работодателят ми забавя изплащането на заплатата вече втора седмица. Всеки ден ме уверява, че ще я изплати утре, но така и не получавам никакъв превод. Какво следва да направя, за да си получа заплатата? З. Илиева, гр. Бургас Отговор:  Кодексът на труда гарантира изплащането на минимум 60 процента от трудовото възнаграждение, но не по-малко от минималната работна заплата за страната. Разликата до пълния размер на трудовото възнаграждение продължава да се дължи от работодателя и следва да се изплати допълнително заедно с лихва. Дори един ден забавяне на трудовото възнаграждение – заплата, премия, бонуси, командировъчни или други полагащи се парични средства на служителя, свързани с извършения от него труд, се приема за бавене и подлежи на изискване. Пълният отговор четете в броя на вестник „Труд“ във вторник. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.07", "title": " Не ми изплатиха заплатата. Какви са правата ми?"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0%d0%bc%d0%b5-%d1%81%d1%80%d0%b5%d1%89%d1%83-%d1%87%d0%b5%d1%80%d0%bd%d0%b0-%d0%b3%d0%be%d1%80%d0%b0-%d0%b1%d0%b8%d1%82%d0%ba%d0%b8%d1%82%d0%b5-%d0%b7%d0%b0/", "text": "Усилията на БФС да осигури на българските привърженици оптимални условия да посетят домакинските мачове на националния отбор се увенчаха с успех, съобщиха от централата на официалния си сайт. Непосредствено след тегленето на жребия за предстоящите квалификации за Евро 2020, футболният съюз и неговият президент Борислав Михайлов стартираха преговори с УЕФА и федерации, попаднали заедно с България в квалификационна група А, за промяна на началните часове на домакинските ни футболни срещи. Така първата футболна среща на България срещу Черна гора ще се проведе от 19:00 часа на 22-и март 2019 година. „Българският футболен съюз направи всичко възможно такава договорка да бъде постигната и за мача България – Косово на 6-и юни, но искането бе отхвърлено от европейската футболна централа“, обявиха още от БФС.", "date": "2019.01.07", "title": " Започваме срещу Черна гора битките за Евро 2020 (ПРОГРАМА)"}
{"url": "https://trud.bg/%d0%b2%d0%be%d0%b4%d0%b5%d1%89%d0%b8%d1%82%d0%b5-%d0%bc%d0%b5%d0%b6%d0%b4%d1%83-%d0%bf%d0%be%d0%b7%d0%b0%d1%82%d0%b0-%d0%b8-%d0%b7%d0%bd%d0%b0%d0%bd%d0%b8%d0%b5%d1%82%d0%be/", "text": "Добрите журналисти знаят два пъти повече от това , което говорят. Лошите журналисти знаят два пъти по-малко от това , което говорят. Това ни говореше любимият професор Боршуков в Университета. Освен това ни казваше, че от журналистиката трябва да си тръгнеш, преди тя да си тръгне от теб. Така постъпи Мариана Векилска, която напусна БТВ, за да отиде в Брюксел. Бързо я забравиха за сметка на нейната заместничка Алекс, която бе представяна и интервюирана в продължение на цяла седмица. Хвалиха я и Антон Хекимян, и Венелин Петков, а новата й партньорка Жени Марчева благосклонно разкри „Ти си красива и умна“. Самата Алекс говори толкова възторжено за новото си поприще, че мярката бе надхвърлена. Помислих си как ще се чувства , ако не дай боже , не се справи и си тръгне. За тръгващите си никой не говори. Затова смените трябва да се правят плавно, за да няма сътресения. Ако например се стигне до смяна на Жени Марчева, на нейното място например спокойно може да дойде Ани Цолова, която няма нужда от никакво представяне. А за пример на фалшива поза може да послужи „Господарите на ефира“, които представят нещата все едно телевизиите се бият за тях, а не че са опозорени. При Жени Марчева скоро гостува Найо Тицин, когото кореспондентът в Париж Деси Минчева редовно споменаваше в своите репортажи за протестите във френската столица. Предположих, че Найо най-после снима като оператор истински протести, а Деси постъпва колегиално. Найо бе показан и в един от репортажите – със синя каска и с маска , всичко както трябва. Спомням се, че той бе снимал с любителска камера по улиците на София през нощта на 10 срещу 11 януари 1997 г., след обсадата на парламента. Когато гледахме с Иван Костов в „Панорама“ репортажа на Найо, лидерът на опозицията неволно каза „Но то нищо не се вижда.“ А по време на протестите срещу Орешарски през 2013 г. Найо някак си на игра измисляше атрактивни акции, които полицията наблюдаваше равнодушно. Сега в Париж няма игра, няма шеги. Радвах се за Найо, който сега разказваше как се снима в Париж през тези дни. Засечката дойде, когато водещата поиска мнението му за самите протести. И тогава Найо обясни авторитетно, че тези протести са дирижирани от Москва. Колко елементарно, безпочвено, лишено от всякаква логика. Това са разсъждения, каквито и в кварталната френска кръчма няма да прозвучат. Французите все пак имат национално достойнство. Не можеш да приписваш собствените им протести и революции на други. Известни са политическите убеждения на Найо, но такава елементарна пропаганда звучеше нелепо. Ех ,бедни Найо, да си бе останал само оператор, а не да се излагаш. Но да разширим рамката. Тези дни патриотичната общност в нашето отечество е обзета от войнствена възбуда. Ще атакуваме и ще превземем… не, не Истанбул, а Брюксел ще превземаме. Износ на протести ще правим. След като създадохме протести-менте, които бяха предназначени за компрометиране на истинските протести, след като преминахме към „протестите на работодателите“, вече изнасяме протестите навън и ще окупираме със стотици тирове Брюксел, столицата на ЕС. Начело ще бъде миниатюрният войвода Джамбазки, който отговаря за дислокацията, ще участва и български министър, както и български евродепутати. Досега по площадите на Брюксел събирахме очите на минувачите с български хора, байраци, с всичко, което изразява българския патриотичен бум „Българи , юнаци.“ А минувачите не можеха да си обяснят на какво отгоре тези българи тупат крак по земята в някакъв странен такт, след като се оплакват, че са една от най-бедните европейски държави, че са един от най-нещастните и онеправдани народи. Питаха се, както се питам и аз. Може би това е изблик на дълго потисканото национално самочувствие и възкресение на изконните български самовнушения, че сме най-героичните, най-силните, най-красивите. Нещо като „булгар-булгар.“И ето, че сега нахлуваме с тирове в столицата на обединена Европа. И какво ще постигнем? Ще повярват ли гражданите на Европа, че протестираме, защото шофьорите ни не искат да спят в хотели, а в кабините и да не си ходят от време на време при семействата? Този лукс нас ни онеправдава. Еврочиновниците искали да разорят нашите фирми, за да ги вземат нашите шофьори на работа в техните фирми. Как да разберат, че бедният човек е винаги прекаран.  Пък ако не ни разберат, поне Джамбазки ще си вдигне увехналия рейтинг за изборите. Остава необяснимо, защо нашите телевизии не отделиха нужното внимание на космическия триумф на Китай, който първи изпрати кораб на обратната страна на Луната. Дори картофи ще сади там. Ако продължат успешно амбициозната си програма , китайците ще станат номер едно в завоюването на космоса. Междувременно Китай си поиска и Тайван и заяви, че е готов и на военно решение на този проблем. И докато се питаме в годишните обзори къде ще започне следващата война, Албания и Косово обявиха, че границата между тях вече не съществува.“ Велика Албания вече добива контури. На Балканите замириса на барут. БСП зове журналистите На среща с медийните началници и избрани водещи журналисти Корнелия Нинова призова колегите да бъдат смели в отстояването на истината. Ако присъствах на срещата, щях да запитам лидерката на главната опозиционна сила, защо БСП нито веднъж не защити някой от уволняваните журналисти, без оглед на това дали са свързани с нейната партия? Защо не използва парламентарните си права да отстоява свободата на медиите при всяко крещящо нарушение? Не е ли това постоянна грижа на една демократична партия?      ", "date": "2019.01.07", "title": " Водещите – между позата и знанието\t\t\t"}
{"url": "https://trud.bg/%d1%80%d0%be%d0%b4%d0%b5%d0%bd%d0%b8-%d1%81-%d0%ba%d0%be%d0%bf%d1%87%d0%b5-%d0%bd%d0%b0-%d0%bf%d1%80%d1%8a%d1%81%d1%82%d0%b0/", "text": "Свободата се разбира като свобода от всички и от всякакви забрани Джендъристите искат да облъчват децата още преди петата им годинка В обществения транспорт със слушалки в ушите 15-20-30-годишни общуват с някой далечен, но като че ли е редом. Нерядко с оживена мимика, понякога и с жестикулации. Виждаме ги, забили погледи в телефоните си, да се качват или слизат от автобуси и трамваи, случва се и в двете посоки без да погледнат настрани. Често застанали до вратите с подскачащи върху копчетата палци без съзнанието, че пречат на другите, че въобще има такива. Като че ли са родени с копче на пръста. Поне на два пръста със сигурност ги има, неспирно почукват върху екранчетата. Главното измерение на действителността се оказва „Онлайн“-ът. Тук на малки глътки поемат информация, ориентират се за разните трендове като склонности, тенденции и уклони, поглъщат текстове, купуват и продават, усвояват ролеви модели. Обладани от ирационални страсти в несъществувал никога преди свят от изкуствени вещи. В състоянието „Онлайн“ споделят за себе си какво ли не, запознават се и разделят, често иконки и емотикони заменят текста. Със среден период на концентрация върху един обект до 10 секунди. Околните, живите до тях са „Офлайн“. Чужди са. В днешното наше общество отчуждението е високостепенно. То пронизва отношението на човека не само към ближния и държавата, към употребяваните вещи и своята работа, но и към самия себе си. Не се преживява като активен носител на собствените сили, способности и притежания, а е пренесъл живота си върху външни сили. Където не е централна фигура и не се изживява като творец. Но пък му е лесно да придобива. С едно натискане на копчето или завъртане на контактния ключ, с малко усилия и умения се задвижват стотици конски сили. Получават се през екрана музика, игри, речи, световни събития. Пораждат се скуката, безсилието, мързелът и дори враждебността към системното обучение и упорития труд. Отчужденият човек е невротичен. Заобиколен от вещи, за чиято природа и произход почти нищо не знае. Заробен в море от стоки в свят на чужди вещи. Отчужден не само от предметите и развлеченията, които консумира, но и от обществото и живеещите в него хора. Големият бизнес моделира и характера на обществото, твърди социологът Питър Дракър. „От технологиите на масовото производство и степента, до която нашите социални вярвания и очаквания се реализират във и чрез големите корпорации.“ Собственикът е отчужден от собствеността си, тя е зависима от капризите на борсите, не той й влияе. Съпътстващите собствеността духовни ценности днес също са откъснати от нея. На съвременния капиталистически начин на производство е вътрешно присъща анонимност на обществените сили. Индивидът е съсредоточен върху своя интерес, не е воден от солидарност и любов към ближния. Индивидите-атоми живеят в атомизирана среда, в голяма степен отчуждени помежду си, но все пак се стремят един към друг. За да се използват, за да облекчават някак болезненото чувство на изолация, което по-често или по-рядко се появява у всеки. Повърхностното дружелюбие стои като пелена над безразличие и недоверие. Все повече човекът се преживява като вещ, която успешно да реализира на пазара. Чувството за собствен Аз на такъв зависи от външни за него фактори, от променливите оценки на пазара. А е естествено да произлиза от възприемането на преживяванията, преценките, действията, мисленето и чувствата си именно като свои. Тъй като вещите нямат собствено Аз. Може след време да се появи нов Ренесанс, засега все повече хора се изживяват като същества, които са одобрявани от околните и главно чрез тях оценяват себе си. Доколкото съответстват на някой от актуалните модели, усвоявани все по-често в „Онлайн“-а. Светът е такъв, каквито са доминантните ни идеи и мисли. „Вече съм на 23, а все още нищо не е сторено за безсмъртието!“, възкликнал Юлий Цезар, докато четял за делата на Александър Македонски, който на тази възраст вече е управлявал народи. Науправлявал се предостатъчно и Цезар, отказвайки се по примера на Александър от почти всички удоволствия, освен властта. Именно отказвайки се от редица радости, те са направили Себе си и изживели точно Своя живот. Преследвайки славата главно в името на род и родина. Днес продължителността на живота е доста по-дълга от онази през античните времена, значително по-отдалечено е и съзряването на хората. Мъжете търсят себе си и след 30-те, там някъде жените раждат първото си дете. Все по-голям е процентът на втренчените единствено в собствените удоволствия, непризнаващите не само идеологическите, но и житейските рамки. Свободата се разбира като свобода от всички и от всякакви забрани. Такова е разбирането на дивака. Лумпенска е житейската стратегия „Плюя на всички, те са гадняри,всички крадат и мърсуват, особено тия във властта“. Всичко да оплюят, което е останало неоплюто, после да се напият, надрусат и набезобразничат. Че да се почувстват герои и революционери, така да се оправдаят със закона на джунглата „По-силният изяжда по-слабия“. Цивилизованият обаче действа в рамките на съществуващите норми и правила. Отчуждението води до подивяване. Детето в семейството следва да научи, че ги има и думичките „не“ и „не може“. Че наред с многото позволени днес неща и действия има сред хората и един ограничителен, макар и кратичък списък. Ако израснат без него в условията на провалено семейство или пределно „демократично“ възпитание, получаваме катастрофата „всеки оцелява както може“. Без задръжки, без самоконтрол съществени успехи не се постигат.Но провалите са неизбежни. Едно от най-вредните за обществото последствия от изригналия след 1990 г. „демократер“ е разрушаването на феномена авторитет. Всички предишни са отхвърлени и оплюти, а нови не се утвърдиха в масовото съзнание. Тази е средата, в която расте следващото поколение, а за обществото е крайно важно да има общоприети и наложени за пример, гордост и подражание значими фигури. Няма ли ги, изчезва респектът спрямо държавни и обществени институции, политици, учени, учители, лечители, работодатели, културни дейци, военни, полицаи и т. н. Същевременно човекът е не само социално животно, но е и стадно с оглед оцеляването си. Без признаването на авторитет, стадо не се формира. Тогава завареното стадо се разпилява и вълци го яли, както казва поговорката. Вярно, целево се появяват глутници, но сред тях самоизяждането е често явление, затова са нетрайни. Остро необходимо е още преди пубертета у дома детето да се тренира спокойното разбиране, че няма как във всичко да е по-по-най, че има и по-умни, по-способни и по-подготвени, те следва поне да бъдат признавани, ако не уважавани. Отчужденият от себе си и околните, неуважаващият чуждия авторитет е и неадекватен като гражданин, служител или в екипен трудов процес. Неуважавайки ръководителя си, работодателя, по-старшия, по-знаещия и умелия, такива хора не се самоизграждат като отговорни, ориентирани към успешна самореализация индивиди, вградими в устойчива служебна или фирмена организация. Изобилие от такива установяваме в администрациите и частния бизнес. Сами са си авторитети. Обаче авторитетът извън стадото обикновено се превръща в мародер или маргинал. Много съществено е кога в мозъка на човека влиза дадена информация. Тази, която постъпва и се преживява на 20-годишната възраст, ляга върху предишната от 10-годишната, следващите – върху тях . И винаги са вторични, неизбежно автоматично се сравняват с първичния, извънредно трудно променяем еталон. Затова имат по-малка тежест. Ученическите години принципно са по-тежки за психиката, за мирогледа, ценностната система и себеусещането на човека. През 2017 г. 82% от световните доходи е получило 1% от населението. На този процент му трябва хората да не развиват мозъците си, да не четат „дебели книги“, да са разединени консуматори с копчета на пръстите. Ето защо се разбиват основите на семейството, а соросоидната банда е сграбчила МОН. Ето защо джендъристите искат да облъчват децата още преди петата им годинка. Защото тогава се учат на отговорност, придобиват собствен опит и познания за това, какво е добро и какво е лошо. Ето защо е важно какви филми и клипове гледат, какво попиват от мрежата. На този терен е и най-важната война за оцеляването на България.                            ", "date": "2019.01.07", "title": " Родени с копче на пръста\t\t\t"}
{"url": "https://trud.bg/%d0%b0%d0%b1%d0%b2-%d0%ba%d0%be%d0%bb%d0%ba%d0%be-%d0%bf%d0%b0%d1%80%d0%b8-%d1%81%d0%b0-%d0%b8%d0%b7%d1%80%d0%b0%d0%b7%d1%85%d0%be%d0%b4%d0%b2%d0%b0%d0%bd%d0%b8-%d0%b7%d0%b0-%d0%bf%d0%be%d0%b4%d0%b3/", "text": "Има ли решение на ОС на Община Пловдив, с което кратко и ясно се одобрява цялостната програма, бюджета и плана, по който ще се реализира номинацията на града за Европейска столица на културата? Това попита по време на пресконференция председателят на Гражданския съвет към ПП АБВ проф. Любомир Халачев., съобщават от партията. „Ние не разбрахме, освен тази тридесет метрова кула, която ще бъде демонтирана след няколко дни, какво ще остане като принос за инфраструктурата на Пловдив? Много се обясняваше, че номинацията на града за Европейска столица на културата е повод той да бъде развит. Цялата културна програма е насочена към откритите пространства. Личи си, че е наблегнато над приобщаването на околната среда към този културен празник, но на нас малко ни липсват събитията, които са разположени в зали, в читалища и т.н. Никъде не можахме да намерим отговор на един много съществен въпрос, колко струва подготовката и провеждането на Пловдив ЕСК – 2019 ? Колко от тази сума ще бъде отделена за изграждането на устойчиви инфраструктурни проекти за града и кои поименно са тези проекти ? Чухме и че някой от тези проекти няма да бъдат реализирани. Затова питаме кои са те, защо няма да бъдат осъществени и какво ще стане със средствата, които предварително са заделени за тази дейност“, посочи още проф. Халачев. По думите му АБВ има конкретни предложения за допълнения към културната програма на Пловдив. Той припомни, че града е бил традиционен домакин на конкурси като „Златен ритон“ и „Златна ракла“ (закрит през 2009 г.), които могат да бъдат включени в програмата на града, както и че тази година се навършват 90 години от рождението на Йордан Радичков, чието световно признато творчество може да бъде представено по време на събитието, например чрез театрална постановка. От АБВ посочиха с конкретни примери редица проекти, свързани с номинацията на Пловдив за ЕСК, които или се бавят, или няма да бъдат осъществени, въпреки първоначално заявените намерения и факта, че държавата е отпуснала около 20 милиона лева за осъществяването им. „Тази сума е дадена в рамките на три години. За кино „Космос“ първият милион е даден през 2017 година, а вторият през 2018 години. Знаем обаче, че там нищо не се случва. С 3,5 милиона лева е финансирана и галерия „Гладстон“, чийто строеж също се бави. Предвидени са и пари за разширение на Градската художествена галерия, а 7,5 милиона лева са дадени за площад „Централен“. Както виждаме обаче нищо от това не е налично към момента и едва ли ще бъде функционално до края на 2019 година. Затова отново повтаряме въпроса, колко ще струва това на пловдивчани? Как ще бъде усвоено във времето? И всъщност ще бъде ли създадена трайна културна инфраструктура, която да остане в наследство от номинацията на Пловдив за Европейска столица на културата?“, попита координаторът на ПП АБВ за гр. Пловдив адвокат Георги Илчев. Коментар по темата направи и председателят на Алтернатива за българско възраждане Румен Петков. Според него решението церемонията по откриването на Пловдив – Европейска столица на културата за 2019 г. да бъде на открито е недалновидно, предвид зимния сезон, в който се намираме. „Когато тръгваш да правиш нещо такова на открито, ти поемаш ангажимент „да поканиш“ и облаците и лошото време. Датата беше определена предварително, което значи, че от кмета на Пловдив зависи, кое ще бъде мястото избрано за церемонията по откриването на събитието. Аз си мисля, че да поканиш хората на площада на открито през януари месец не е добро решение. Даже нещо повече, да рискуваш да поканиш хората тогава, когато е по-очаквано да е студено и да вали дъжд или сняг е безумие. Има няколко възможности това мероприятие да се проведе на закрито в Пловдив. Това решение е обида за тези, които ще участват в програмата, но е обида и за зрителите. Да изкараш тези хора да треперят от студ през месец януари, само защото нямаш акъл да се сетиш, че в града има няколко помещения, които събират по около 5 000 души, да ги изкараш само заради презумпцията, че може да събереш 50 000 на открито – не знам какво е това“, посочи той.  „Още преди година алармирахме, че в Пловдив нищо не се върши относно подготовката на града за Европейска столица на културата. За този период правителството, народните представители от региона и на първо място общината не направиха нищо“, заяви в заключение Румен Петков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.07", "title": " АБВ: Колко пари са изразходвани за подготовката на Пловдив за Европейска столица на културата и каква трайна инфраструктура ще бъде построена с тях"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-315/", "text": "Гигантски сом връща надеждите на дунавските рибари През последните месеци реколтата на мъжете с мрежи от голямата река е доста слаба. „Една моруна – тежка 200-250 кг, пълна с хайвер, беше като шестица от тотото“.             Да си тръгнем ли от Афганистан? Въпросът е дискусионен, но по него ще има по-голямо съгласие в парламента, отколкото по избора на изтребител – коментар на Спирдон Спирдонов.         Западът има интерес от разкол в православието Албанците скоро ще извикат: „Да живее Съединението!“, казва историкът академик Георги Марков в интервю за „Труд“.             Върховният съд сбърка за гражданската конфискация Народното събрание реагира адекватно. Изходът: нов законодателен акт – анализ на Николай Николов, доктор по право.               Идолът с ръкавици Силует на Димитър Иванков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.07", "title": " Вижте акцентите в броя на вестник „Труд“ във вторник, 8 януари 2018"}
{"url": "https://trud.bg/%d1%81%d1%8a%d0%b4%d1%8f%d1%82-%d1%80%d0%b5%d1%86%d0%b8%d0%b4%d0%b8%d0%b2%d0%b8%d1%81%d1%82%d0%b8-%d0%be%d0%b1%d1%80%d0%b0%d0%bb%d0%b8-%d0%b1%d0%b5%d0%bd%d0%b7%d0%b8%d0%bd%d0%be%d1%81%d1%82%d0%b0/", "text": "Окръжна прокуратура – Велико Търново внесе в съда обвинителен акт срещу двама за извършен грабеж на бензиностанция.Обвинението срещу И. П. и С.А. е за това, че на 26 юни миналата година в съучастие отнели от служител на бензиностанцията 2140 лева от оборота. При посегателството, извършителите влачили, блъскали и удряли по главата на пострадалия. По отношение на С. А. грабежа представлява опасен рецидив. Двамата обвиняеми са осъждани и се познавали отдавна. На 25 срещу 26 юни около полунощ решили да извършат грабеж. Приготвили се, като си поставили ръкавици и шапки, които да прикриват лицата им и тръгнали към бензиностанция. Минали от задната страна, прескочили металната ограда и се прикрили зад храстите. След като оглеждали района и се убедили, че наоколо няма хора, нахлули в търговското помещение. С.А. веднага се насочил към служителя, ударил го в главата и го съборил на земята, като попитал къде е касата. През това време И.П. влязъл в склада, видял на рафта плик с пари и ги взел. Веднага двамата напуснали бензиностанцията, като по-късно си разделили сумата. Предстои насрочване на делото за разглеждане от съда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.07", "title": " Съдят рецидивисти, обрали бензиностанция край Лясковец\t\t\t"}
{"url": "https://trud.bg/%d0%b6%d0%b5%d0%bd%d0%b0-%d0%be%d0%b1%d1%8a%d1%80%d0%bd%d0%b0-%d0%ba%d0%be%d0%bb%d0%b0-%d0%bf%d0%be-%d1%82%d0%b0%d0%b2%d0%b0%d0%bd-%d0%be%d1%86%d0%b5%d0%bb%d1%8f-%d0%bd%d0%b5%d0%b2%d1%80%d0%b5%d0%b4/", "text": "22-годишна шофьорка обърна „Опел Астра“ по таван на пътното платно край шуменския квартал „Макак“ и се отърва невредима по чудо. Инцидентът станал малко след 17 часа в неделя. Несъобразена скорост е най-вероятната причина за пътното произшествие, коментираха от полицията в Шумен. При пътната каскада жената е била сама в автомобила и не е получила травми. Съставен й е обаче акт за нарушение, уточниха от полицията. Друг шофьор на 52 г. обърна колата си в ниви до шуменската община Венец и се озова в болница със счупени 6 и 7-ми шийни прешлени. Малко преди 09:30 часа в неделя Р.Б. от с. Осеновец с лек автомобил „Фолксваген“ загубил контрол, излязъл вдясно от пътя и се преобърнал. Взета му е кръвна проба за химичен анализ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.07", "title": " Жена обърна кола по таван, оцеля невредима"}
{"url": "https://trud.bg/%d0%b1%d0%bb%d0%b0%d0%b3%d0%be-%d0%b8-%d0%b7%d0%bb%d0%b0%d1%82%d0%ba%d0%b0-%d0%bd%d0%b0-%d1%80%d0%be%d0%bc%d0%b0%d0%bd%d1%82%d0%b8%d1%87%d0%bd%d0%be-%d0%bf%d1%8a%d1%82%d0%b5%d1%88%d0%b5%d1%81%d1%82/", "text": "Новите годеници Благой Георгиев и Златка Райкова заминаха на романтично пътешествие в Дубай. Двойката, която прекара празниците със семействата си и се сгоди навръх Коледа, реши да си подари и едно приятно пътуване в топлите страни в началото на новата 2019 г., пише  . Вчера бе излъчено интервю на Мон Дьо с Райкова и Георгиев, в което те коментираха изказванията на различни хора по техен адрес.  „Хора, които не са щастливи в живота, се обръщат срещу нас. Те се дразнят, че сме щастливи и биха се зарадвали на нашата любов“, каза Златка Райкова. Докато бяха в къщата на Big Brother: Most Wanted, Благой поиска пръстен, с който да предложи брак на Златка. Това обаче така и не се случи в ефира на риалити формата. Преди по-малко от седмица Райкова разкри пред Гала, че за Коледа е получила един от най-хубавите възможни подаръци – красив годежен пръстен от любимия си Благой. Георгиев организирал и завръщането на родителите на Райкова от чужбина, което също било изненада за нея и пред тях задал важния въпрос.  ", "date": "2019.01.07", "title": " Благо и Златка на романтично пътешествие в Дубай (СНИМКИ)"}
{"url": "https://trud.bg/%d0%b1%d1%83%d1%80%d0%b3%d0%b0%d0%b7%d0%bb%d0%b8%d1%8f-%d0%ba%d1%80%d0%b0%d0%bb-%d0%ba%d0%b0%d1%80%d1%82%d0%b8%d0%bd%d0%b8-%d0%b8-%d0%b8%d0%ba%d0%be%d0%bd%d0%b8-%d1%85%d0%b2%d0%b0%d1%89%d0%b0%d1%82/", "text": "28-годишен бургазлия крал икони, но бил заловен от полицаите, веднага след като ги обявил в заложна къща. 28-годишният криминално проявен мъж следил семейство, за което получил информация, че целия месец декември ще отсъства от града. Чрез взломяване на входната врата проникнал в апартамента, на ул. «Княз Борис І», като откраднал две икони, три картини, цветна графика, медицински инструменти и два видеомагнетофона. Крадецът се надявал откраднатите вещи да бъдат продадени бързо, но плановете му излезли криви и бил задържан. Констатирано е, че бургазлията извършил и кражба на осем алуминиеви джанти заедно с гумите на обща стойност 1 000 лв., осъществена на 23.12.м.г. от друг частен дом, разположен на улица «Резвая». Откраднатите джанти с гумите са намерени и иззети, съобщиха от ОД на МВР. Работата по цялостно документиране на престъпната дейност на 28-годишния бургазлия продължава от служители на Първо Районно управление – Бургас. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.07", "title": " Бургазлия крал картини и икони, хващат го"}
{"url": "https://trud.bg/%d0%bf%d1%80%d0%be%d1%84-%d0%ba%d0%b8%d1%80%d0%b8%d0%bb-%d0%bd%d0%b0%d0%b7%d1%8a%d1%80%d1%81%d0%ba%d0%b8-%d0%bc%d0%b0%d1%82%d0%b5%d1%80%d0%b8%d0%b0%d0%bb%d0%b8%d1%82%d0%b5-%d0%b7%d0%b0-%d0%bd%d0%b0/", "text": "Използваните материали за настилките са в нормативните изисквания. Това заяви ръководителят на работната група експерти, осъществила т.нар. контрол на контрола върху ремонта на ул. „Граф Игнатиев“ в София, проф. Кирил Назърски, по  . „По отношение на характеристиките, които се изискват съгласно нормативните документи, не можем да говорим за нещо, което да е проблемно. Използваните материали за настилките са в нормативните изисквания“, каза той. Ремонтът още не е завършен, подчерта проф. Назърски и добави, че това ще стане в подходящо време. По думите му ако се работи сега, това ще е само в ущърб на качеството. „В края на март ще имаме пълна информация по отношение на всичко, което е направено, за да се направят заключения за качеството и дълготрайността на изпълнените строителни работи“, каза експертът. Той обясни, че деформациите, които се наблюдават на плочките, са предпоставени от пясъчната възглавница, която е по проект.", "date": "2019.01.07", "title": " Проф. Кирил Назърски: Материалите за настилките по „Граф Игнатиев“ отговарят на изискванията"}
{"url": "https://trud.bg/%d0%bc%d0%b0%d0%ba%d0%b3%d1%80%d0%b5%d0%b3%d1%8a%d1%80-%d0%bf%d0%be%d0%b8%d1%81%d0%ba%d0%b0-%d0%b1%d0%be%d0%b9-%d1%81-%d0%bd%d0%b0%d1%86%d1%83%d0%ba%d0%b0%d0%b2%d0%b0/", "text": "Ирландската звезда в смесените бойни изкуства Конър Макгрегър поиска демонстративен мач с японския талант в кикбокса Теншин Нацукава.  „Искам да замина за Токио и до лятото да направя срещата”, обяви в социалната мрежа бившият световен шампион на UFC, най-популярната верига в ММА. Навръх 31 декември 20-годишният азиатец загуби от легендата Флойд Мейуедър още в първия рунд след три нокдауна, а демонстративният двубой бе по правилата на бокса. Мачът донесе на американеца 9 милиона долара. А през 2017-а Мейуедър нокаутира в десетия рунд и Макгрегър, също в боксова среща, с което заработи 350 000 долара. На 7 октомври Конър пък претърпя поражение от Хабиб Нурмагомедов (Русия) в битка за титлата в лека категория на UFC.", "date": "2019.01.07", "title": " Макгрегър поиска бой с Нацукава"}
{"url": "https://trud.bg/%d0%be%d0%b4%d0%b5%d1%8f%d0%bb%d0%b0-%d0%b8-%d1%88%d0%b0%d0%bb%d0%be%d0%b2%d0%b5-%d0%b7%d0%b0-%d0%be%d1%82%d0%ba%d1%80%d0%b8%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%b5%d0%b2%d1%80%d0%be/", "text": "Гостите на спектакъла, с който стартира Европейската столица на културата, ще получат шал или одеяло с логото на „Пловдив 2019“. „Одеялата са розови – за момиченца, сини – за момчета, и бежови за елфите“, обясни кметът на Пловдив Иван Тотев и се зави с бежово одеяло. От шаловете има повече цветове – сред тях има и червени, които според Тотев са за БСП. Шаловете и одеялата са общо 30 000. Раздаването им ще започне в 17.30 часа на 12 януари – час и половина преди старта на събитието. Колко точно струват поларените шалове и одеяла, не беше съобщено точно, но според шефа на фондация „Пловдив 2019“ Кирил Велчев за одеялата са платени под 15 000 лв. Това прави цената на одеяло под 1 лев. Обществена поръчка за доставката на шаловете и одеялата не беше обявена, което Иван Тотев обясни с факта, че стойността им е под прага за конкурс. В такива случаи е редно да се публикува обява за събиране на оферти, но това не беше направено. В деня на откриването целият център на Пловдив ще е пешеходна зона, в която няма да се пускат коли. Това важи за карето между централните булеварди „6 септември“, „Източен“, „Хр. Ботев“ и „Руски“. Засега няма потвърждение за участието на премиера Бойко Борисов в откриващото събитие на Културната столица. Ще присъстват обаче председателят на Народното събрание Цвета Караянчева и еврокомисарят Мария Габриел. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.07", "title": " Одеяла и шалове за откриването на Европейската столица на културата\t\t\t"}
{"url": "https://trud.bg/180-%d1%82%d0%be%d0%bd%d0%b0-%d0%bc%d0%b0%d1%82%d0%b5%d1%80%d0%b8%d0%b0%d0%bb%d0%b8-%d1%81%d1%80%d0%b5%d1%89%d1%83-%d0%b7%d0%b0%d0%bb%d0%b5%d0%b4%d1%8f%d0%b2%d0%b0%d0%bd%d0%b5-%d1%81%d0%b0-%d1%80/", "text": "Над 180 тона материали срещу заледяване – смеси от сол, пясък и химически препарат, са разпръснати по улиците във Велико Търново от началото на снеговалежите. До асфалт са почистени основните трафик улици във Велико Търново – както в централната част, така също в кварталите и останалите райони, включително и всички трасета, по които се движи общественият транспорт. Третирането на пътната мрежа с инертни материали продължава, поръчани са и допълнителни количества. Над 20 машини чистят улиците на града, а поетапно техниката вече работи и по второстепенната пътна мрежа. На места в кварталите има автомобили, които са паркирани по начин, затрудняващ снегопочистването. Седем малогабаритни машини работят по разчистването на тротоарите, пешеходните алеи с най-голям поток от хора, на входовете пред училища, детски градини, социални центрове. Община Велико Търново апелира към великотърновци, при почистване на автомобилите си да не изхвърлят снега по улиците, а да го събират на купчини, както и да паркират колите си така, че да не пречат на снегорините. Съгласно Наредбата за опазване на околната среда собствениците, наемателите и ползвателите на жилищни и офис-сгради, на магазини и други търговски обекти са длъжни сами да премахнат снега от прилежащите си тротоарни площи. Жителите на Велико Търново и населените места могат да подават сигнали за необходимостта от снегопочистване и предприемане на мерки на телефон 062/619102. В общината няма населени места без ток и вода. Общинската пътна мрежа е проходима при зимни условия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.07", "title": " 180 тона материали срещу заледяване са разпръснати по улиците във Велико Търново\t\t\t"}
{"url": "https://trud.bg/%d1%83%d1%81%d0%bb%d0%be%d0%b2%d0%bd%d0%b0-%d0%bf%d1%80%d0%b8%d1%81%d1%8a%d0%b4%d0%b0-%d0%b8-%d0%b3%d0%bb%d0%be%d0%b1%d0%b0-%d0%b7%d0%b0-%d0%b1%d1%80%d0%b0%d0%ba%d0%be%d0%bd%d0%b8%d0%b5%d1%80-%d0%b8/", "text": "След одобрено от съда споразумение, постигнато с Районна прокуратура – Велико Търново, осъдиха мъж за незаконно добиване на дървесина. Обвиняемият Г. Г. се призна за виновен в това, че в периода от 7 април до 16 август 2016 г. в землището на великотърновското село Въглевци, в имот Общинска горска територия извършил посегателството. Той използвал двама резачи, товарач и шофьор като без редовно писмено позволително сякъл и извозил от горския фонд с товарен автомобил общо 619 дървета. Поваленият зимен дъб е с обща кубатура 272,70 пространствени кубични метра на стойност 8922,93 лева, собственост на Община Велико Търново. За извършеното деяние на Г.Г. е наложено наказание лишаване от свобода за срок от една година условно с 3-годишен изпитателен срок. Осъден е и на глоба в размер на 1000 лв., както и да заплати в полза на Държавата сумата от 8497.63 лева, представляваща равностойността на открадната дървесина.  Споразумението има последици на влязла в сила присъда.", "date": "2019.01.07", "title": " Условна присъда и глоба за бракониер, изсякъл общински дървета за близо 8500 лева"}
{"url": "https://trud.bg/%d0%b6%d0%b5%d0%bd%d0%b8%d1%82%d0%b5-%d0%b2-%d1%81%d0%b0%d1%83%d0%b4%d0%b8%d1%82%d1%81%d0%ba%d0%b0-%d0%b0%d1%80%d0%b0%d0%b1%d0%b8%d1%8f-%d0%b2%d0%b5%d1%87%d0%b5-%d1%89%d0%b5-%d0%b1%d1%8a%d0%b4%d0%b0/", "text": "Жените в Саудитска Арабия ще бъдат информирани с текстови съобщения, че браковете им са анулирани. Това предвиждат промени в местното законодателство, които имат за цел да сложат край на практиката на тайните разводи. Тя позволява на мъжете в кралството едностранно да прекратят браковете си, без да информират своите съпруги. Новият регламент беше одобрен от правосъдното министерство в страната, съобщава AFP. „Жените ще бъдат известявани относно промените в техния брачен статус чрез текстови съобщения“, се казва в съобщение на ведомството, цитирано от държавната телевизия Al-Ekhbariya. Според информацията, саудитките също така ще имат достъп до „документите, свързани с анулирането на техните брачни договори“. Досега мъжете в Саудитска Арабия можеха да инициират развод едностранно, без да казват на съпругите си, а съдиите можеха да постановяват решения по тези бракоразводни дела, без да викат жените в съдебна зала.", "date": "2019.01.07", "title": " Жените в Саудитска Арабия вече ще бъдат известявани с SMS, че са разведени"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bf%d0%be%d1%80%d1%82%d0%bd%d0%b8%d1%85-%d0%b2%d0%b0%d1%80%d0%bd%d0%b5%d0%bd%d1%86%d0%b8-%d0%bd%d1%8f%d0%bc%d0%b0-%d0%b4%d0%b0-%d0%bf%d1%8a%d1%82%d1%83%d0%b2/", "text": "Варненци няма да купуват винетки до Златни пясъци, до летището, до гробищата в Тополи, както и до селата Звездица, Константиново и Казашко, увери на пресконференция кметът Иван Портних. Той посочи, че тези територии влизат в Общия устройствен план на града и в най-скоро време пътните отсечки от републиканската мрежа ще минат на поддръжка към община Варна, което няма да затрудни местния бюджет. С държавни средства продължава ремонтът на пътя Варна-Златни пясъци, като по трасето ще бъдат подменени водопроводи, които минават през частни имоти и често авариите там създават много сериозни проблеми. Очаква се инфраструктурният ремонт по пътя за курорта да продължи не по-рано от 2020 г. В ОбС ще бъде внесен проектът за изграждане на втория етап от синята зона. Предвижда се разширяването й да обхване доста голям периметър от Бизнес хотела, Колхозния пазар, МБАЛ“Св.Анна“ до Военноморското училище. Има подписки на граждани, внесени в общината, в които се настоява синята зона в центъра на града да няма почивен ден в събота и неделя, както сега. Това е логична стъпка особено през активния летен сезон, смята кметът на Варна. Доволни граждани от реда с платеното паркиране в центъра настоявали за  въвеждането му и по улици извън  синята зона.  ", "date": "2019.01.07", "title": " Кметът Портних: Варненци няма да пътуват с винетки на плаж и до гробищата\t\t\t"}
{"url": "https://trud.bg/%d1%80%d1%8a%d1%81%d1%82-%d0%bd%d0%b0-%d0%bf%d0%b8%d1%82%d0%b0%d0%bd%d0%b8%d1%8f%d1%82%d0%b0-%d0%bf%d0%be-%d0%b4%d0%be%d1%81%d1%82%d1%8a%d0%bf%d0%b0-%d0%b4%d0%be-%d0%b8%d0%bd%d1%84%d0%be%d1%80%d0%bc/", "text": "Ръст на заявленията за достъп до обществена информация отчита общинската администрация в Търговище, като за миналата година те са стигнали 92 броя, при 71 за предходната. Тенденцията за непрекъснато увеличаване на питанията по закона е трайна, като през 2014 г. те са били едва 35, показват справките на общинското кметство. През миналата година 79 от заявленията са внесени от граждани. 2/3 от тях са от един и същи човек. Питанията на неправителствени организации са били 8, а тези на фирми 5. От общинската справка става ясно, че на 87 от заявленията е даден пълен достъп до обществена информация, а частичен в 4 от случаите. Няма откази за предоставяне на информация и бавене извън срока по закон. Търсена е информация за договори, преписки по жалби, копия на скици и други документи, изготвени от Община Търговище. Заявките с искане на официална информация, като протоколи от заседания на експертни съвети, комисии и Общинския съвет, са 19. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.07", "title": " Ръст на питанията по достъпа до информация отчитат в Община Търговище\t\t\t"}
{"url": "https://trud.bg/%d0%bf%d1%80%d0%b5%d0%b3%d0%be%d0%b2%d0%be%d1%80%d0%b8%d1%82%d0%b5-%d0%bf%d0%be-%d1%81%d0%bf%d0%be%d1%80%d0%b0%d0%b7%d1%83%d0%bc%d0%b5%d0%bd%d0%b8%d0%b5%d1%82%d0%be-%d0%b7%d0%b0-%d0%be%d1%82%d1%82/", "text": "Преговорите по споразумението за оттеглянето на Великобритания от ЕС приключиха. Сега преговори не се водят, преговарящите от двете страни не участват в съвместни заседания. Това заяви днес говорител на Европейската комисия в отговор на въпроси. Очакваме и следим одобрението на споразумението от британската страна. Постигнатото споразумение е най-доброто и единствено възможното, това бе потвърдено през декември от Европейския съвет. Споразумението няма да бъде предоговаряно. Следим внимателно процеса по ратификацията във Великобритания, добави говорителят. Той изрази готовност преговорите по бъдещите отношения ЕС – Лондон да започнат веднага след подписването на споразумението за оттегляне. Продължаваме и работата по готовността ни за извънредни обстоятелства (за напускане без споразумение), посочи говорителят. По неговите думи телефонният разговор в петък между британския премиер Тереза Мей и председателя на ЕК Жан-Клод Юнкер е бил „приятелски“. Двамата са решили тази седмица да се чуят отново. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.07", "title": " Преговорите по споразумението за оттеглянето на Великобритания от ЕС приключиха"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d0%b5-20-%d0%b8-%d0%b2-%d1%81%d1%85%d0%b5%d0%bc%d0%b0%d1%82%d0%b0-%d0%b2-%d0%bc%d0%b5%d0%bb%d0%b1%d1%8a%d1%80%d0%bd/", "text": "Григор Димитров ще има тежка задача в мисията си да защити четвъртфинала си от Аустрелиън оупън миналата година. Българският тенисист е поставен под №20 в основната схема на първия турнир от Големия шлем, след като изпадна от топ 20 на ранглистата. Той е 21-и в последното издание на класацията, публикувана вчера, като отстъпи с две места след четвъртфинала на турнира в Бризбейн миналата седмица.  Така Димитров ще играе с непоставени съперници в първите два кръга, но след това жребият ще го противопостави на някой от тенисистите от 9-о до 16-о място в схемата. Това са Джон Иснър (САЩ), Карен Хачанов (Русия), Борна Чорич (Хърватия), Фабио Фонини (Италия), Кайл Едмънд (Великобритания), Стефанос Циципас (Гърция), Даниил Медведев (Русия) и Милош Раонич (Канада).  Първата ни ракета при жените Виктория Томова пък напредна с 5 места в дамската ранглиста и вече е 151-а. Тя е една от трите българки, които ще търсят място в основната схема в Мелбърн през квалификации. Първата съперничка на софиянката е Варвара Лепченко (САЩ), която е поставена под №23 в схемата на пресявките. Елица Костова пък започва с 18-ата Никол Гибс. Сесил Каратанчева също играе с американка – Ейша Мухамад. И трите мача са тази сутрин.", "date": "2019.01.07", "title": " Григор е 20-и в схемата в Мелбърн"}
{"url": "https://trud.bg/%d0%bc%d0%b5%d1%81%d0%b8-%d0%b8-%d1%81%d1%83%d0%b0%d1%80%d0%b5%d1%81-%d1%81-%d0%bf%d0%be%d0%b2%d0%b5%d1%87%d0%b5-%d0%b3%d0%be%d0%bb%d0%be%d0%b2%d0%b5-%d0%be%d1%82-%d0%b5%d0%b2%d1%80%d0%be%d1%88%d0%b0/", "text": "Лионел Меси и Луис Суарес заедно имат повече голове от целия отбор на „Реал“ (Мадрид). Двамата са разписали общо 28 пъти – 16 попадения за аржентинеца и 12 за уругваеца. „Реал“ и „Атлетико“ пък са вкарали по 26 гола в Примера дивисион през сезона. Единствено пълните тимове на „Севиля“ и „Леванте“ имат повече голове от дуото – съответно 31 и 30. А Меси и Суарес са равни със „Селта“, който също е вкарал 28 гола. „ Барселона“ победи „Хетафе“ с 2:1, където и двете звезди се записаха сред голмайсторите. А ситуацията на „Камп Ноу“ става доста трудна за Филипе Коутиньо. Миналия януари бразилецът дойде от „Ливърпул“ за 160 милиона евро. Срещу „Хетафе“ игра само седем минути. Коутиньо е изиграл 22 мача този сезон, от които 15 пъти е бил титуляр. Има пет гола и четири асистенции. Треньорът Ернесто Валверде все по-рядко дава шансове на най-скъпия футболист в историята на клуба. „ Коутиньо е играч с много опит, един от най-добрите в Европа – каза директорът Гилермо Амор. – Той е готов да играе и пет, и 90 минути. Коутиньо е от тези футболисти, които мислят повече за отбора, отколкото за себе си. Няма шанс да бъде продаден нито сега, нито през лятото.“ Лионел Меси е лидер в класацията за „Златната обувка“ за голмайстор №1 в европейския футбол. Аржентинецът вече има 16 попадения в Примера, които му носят 32 точки. На второ място е бразилецът Лилиу, който играе в естонския „Калю“. Вкарал е 31 гола, но коефициентът на първенството е 1 и съответно точките му са 31. Третата позиция е за Паулиньо от шведския „Хакен“ и Мбайе Диане от турския „Касъмпаша“. Двамата имат по 20 гола при коефициент на шампионатите 1,5.", "date": "2019.01.07", "title": " Меси и Суарес с повече голове от еврошампиона"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%b7%d0%b0%d1%81%d1%82%d1%80%d0%b5%d0%bb%d1%8f%d0%bd-%d0%b2%d1%8a%d0%b7%d1%80%d0%b0%d1%81%d1%82%d0%b5%d0%bd-%d0%bc%d1%8a%d0%b6-%d0%b2%d1%8a%d0%b2-%d0%b2/", "text": "Мъж на 75 години намерен прострелян в къщата си във варненския квартал „Аспарухово“. Сигналът е подаден тази сутрин от съседи на пенсионера на ул. „Марагидик“. На място веднага са изпратени екипи на полицията и Спешна помощ, но медиците само са констатирали смъртта на мъжа. Най-вероятно става въпрос за самоубийство. Извършен е оглед и е открито оръжието, с което пенсионерът се е прострелял, съобщават от ОДМВР-Варна. То е законно притежавано. Трупът е транспортиран за аутопсия. Образувано е досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.07", "title": " Откриха застрелян възрастен мъж във Варна"}
{"url": "https://trud.bg/%d0%b4%d0%b5%d1%81%d0%bf%d0%be%d0%b4%d0%be%d0%b2-%d0%b2%d0%b5%d1%87%d0%b5-%d0%be%d1%87%d0%b0%d0%ba%d0%b2%d0%b0-%d1%82%d1%80%d0%b0%d0%bd%d1%81%d1%84%d0%b5%d1%80/", "text": "Кирил Десподов призна, че вече очаква да направи трансфер в чужбина. Новият футболист №1 на България има оферти от Англия, а вероятно и от други дестинации. „ Не крия, че мисля за трансфер – каза звездата на ЦСКА след избирането си. – Гриша Ганчев ще реши дали ще бъда продаден. Сигурен съм, че той ще вземе правилното решение. Нямам мениджър и всичко зависи от ръководството. Много съм щастлив от приза, но бих го заменил за титла с ЦСКА. До последно не знаех дали мен ще изберат. Напълно заслужават наградите си Николай Бодуров за най-добър защитник и Валентин Антов за най-прогресиращ футболист.“ Десподов добави, че консултантът в клуба Любко Петрович ще даде много за развитието на „червените“. Младият национал е работил със сръбския корифей в „Литекс“. Петрович вече каза, че ЦСКА ще направи най-доброто за Десподов. Нападателят пък не скри, че Италия би му пасвала най-добре. „ Вече няма да правя грешките от миналото, стъпил съм здраво на земята“, гарантира Десподов. Нападателят определи победите над „Адмира Вакер“ в Лига Европа като най-добрите му мачове през годината.", "date": "2019.01.07", "title": " Десподов вече очаква трансфер"}
{"url": "https://trud.bg/%d0%b3%d0%bb%d0%be%d0%b1%d1%8f%d0%b2%d0%b0%d1%82-%d0%bc%d1%8a%d0%b6-%d1%81-%d0%bd%d0%b5%d1%80%d0%b5%d0%b3%d0%b8%d1%81%d1%82%d1%80%d0%b8%d1%80%d0%b0%d0%bd-%d0%b3%d0%b0%d0%b7%d0%be%d0%b2-%d0%bf%d0%b8/", "text": "Стотици левове ще струва на 50-годишен мъж хулиганство в игрална зала в Омуртаг заради разправия за 3 лв., при която размахал нерегистриран газов пистолет и го откарали в ареста. На тази фаза злощастният скандал още се разследва, но собственикът на пистолета вече е със ставен акт за установено административно нарушение по закона за оръжията. Грози го санкция от минимум 500 лв., поясниха разследващи. Освен това срещу него има образувано досъдебно производство за хулиганство и е задържан за денонощие. Иначе историята започнала почти безобидно, показва първоначалната информация. Мъжът от Омуртаг наел двама  от село Градец, Котел, да цепят дърва в двора му. Оставил жената си да им плати. Секачите, на 19 и 23 годни, влезли в спор със стопанката за 3 лв. Накрая тя им дала парите, но после се оплакала на мъжа си от поведението на младежите. Той пък се вбесил и тръгнал да ги търси. Открил ги в игрална зала, където размахал нерегистрирания пистолет, обиждал ги и ги ругал. От залата извикали полиция заради шумния публичен скандал. Така мъжът се озовал в ареста и се вкарал в голяма беля.", "date": "2019.01.07", "title": " Глобяват мъж с нерегистриран газов пистолет, размахал го в разправия за 3 лв.\t\t\t"}
{"url": "https://trud.bg/%d0%bc%d0%b8%d1%80%d0%b0-%d0%b4%d0%be%d0%b1%d1%80%d0%b5%d0%b2%d0%b0-%d0%b7%d0%b0-%d0%b8%d0%b2%d0%b0%d0%bd-%d0%bb%d0%b0%d1%81%d0%ba%d0%b8%d0%bd-%d1%81%d0%b1%d0%be%d0%b3%d0%be%d0%bc-%d0%bd%d0%b5%d0%bf/", "text": "„Беше много студено. Ивановден, 2014. А той, ведър, по тениска и яке, дойде на снимки. Час по-рано от уговореното. Отидохме на язовир Бебреш, край Ботевград. Щяхме да ловим риба под леда. Обаче студът не даде, пък и така хубаво ни потръгна приказката.  Чухме се в края на лятото. Тогава не подозирах, че наближава другият край. Дълговечният… СБОГОМ, Непокорнико! Ще те помня все така❤️“ С тези редове журналистът и телевизионен водещ Мира Добрева се сбогува с актьора Иван Ласкин. Добрева написа посланието си във фейсбук и „закачи“ към него видеоклип от разговор между двамата.", "date": "2019.01.07", "title": " Мира Добрева за Иван Ласкин: СБОГОМ, Непокорнико!"}
{"url": "https://trud.bg/a1-%d1%81%d1%82%d0%b0%d1%80%d1%82%d0%b8%d1%80%d0%b0-%d1%87%d0%b5%d1%82%d0%b2%d1%8a%d1%80%d1%82%d0%b8-%d1%81%d0%be%d0%b1%d1%81%d1%82%d0%b2%d0%b5%d0%bd-%d1%81%d0%bf%d0%be%d1%80%d1%82%d0%b5%d0%bd-%d0%ba/", "text": "На 21 януари   ще даде началото на своя четвърти собствен спортен канал.   ще излъчва най-интересните мачове от испанската Ла Лига. Специално за феновете на испанския футбол А1 ще обогати предаванията на Ла Лига със студиа с експертни анализи и коментари преди и след най-интересните двубои. Сред новото съдържание в канала най-сериозно впечатление правят мачовете от двете най-престижни надпревари в Южна Америка – Копа Либертадорес и Копа Судамерикана. Стартът на битките в двата турнира е съответно в края на януари за Копа Либертадорес и в началото на февруари за Копа Судамерикана. Освен тях, по MAX Sport 4 феновете ще могат да проследят и развръзките в турнирите за Купата на Франция и Турция. MAX Sport 4 ще е част от телевизионния пакет MAX Sport Plus, който до момента включва MAX Sport 1, MAX Sport 2, MAX Sport 3 и EDGEsport. До края на януари новият канал ще бъде включен в пакета безплатно, а от 1 февруари цената на MAX Sport Plus ще стане 4,99 лева на месец с 2-годишен абонамент. Той може да се заяви в магазините на А1, на *88 и 088 123, през приложението Моят А1 и на  . MAX Sport 4 е поредната крачка от разрастването на каналите  . От този сезон те излъчват футболните двубои от УЕФА Шампионска лига, италианската Серия А и испанската Ла Лига. Спортните канали на А1 излъчват над 10 000 часа съдържание на живо годишно. В програмата им попадат едни от най-гледаните спортни събития в света: тенис турнирите от сериите ATP Masters 1000, ATP 500 и ATP 250, волейболната Лига на нациите, най-големият шампионат за смесени бойни изкуства в света UFC, баскетболните Евролига и Еврокупа, лекоатлетическата Диaмантена лига, Световният шампионат по мотоциклетизъм, стартовете от NASCAR, най-интересните срещи от NHL и още много други спортове, придружени от експертни анализи и коментари.  ", "date": "2019.01.07", "title": " A1 стартира четвърти собствен спортен канал\t\t\t"}
{"url": "https://trud.bg/%d1%88%d0%b0%d0%bc%d0%bf%d0%b8%d0%be%d0%bd%d0%ba%d0%b0-%d0%bf%d0%be-%d0%bc%d0%bc%d0%b0-%d0%bf%d1%80%d0%b5%d0%b1%d0%b8-%d0%be%d0%b1%d0%b8%d1%80%d0%b4%d0%b6%d0%b8%d1%8f-%d1%81%d0%bd%d0%b8%d0%bc%d0%ba/", "text": "В съботния ден около 8 часа вечерта местно време, крадец се е опитал да задигне телефона на бразилската звезда в UFC Поляна Виана. Злосторникът не само е останал с празни ръце, а е получил болезнено напомняне да внимава кого се опитва да ограби. Виана е чакала UBER пред своя апартамент в Рио де Жанейро, когато мъжът се приближил към нея. „Когато го видях, вече беше седнал до мен. Попита ме колко е часът и му отговорих. Видях, че няма намерение да си тръгва. Затова си прибрах телефона. Тогава той ми каза „дай си телефона и не прави сцени, защото съм въоръжен“. Сложи ръката си на нещо, което се предполагаше, че е пистолет.   Беше твърде близо до мен и сметнах, че няма време да посегне към него. Изправих се, нанесох му два удара и ритник, и той падна. Задържах го и му казах, че ще чакаме полицията“, обясни Поляна. След това тя разбира, че това в джоба на крадеца изобщо не е пистолет. Било е предмет със същата форма, но направен от хартия. „Той ме накара да извикам полицията, защото го беше страх, че ще го бия още“, добавя Виана. Тя е с 10 победи и 2 загуби в MMA и една победа и една загуба в UFC.    ", "date": "2019.01.07", "title": " Шампионка по ММА преби обирджия (СНИМКИ)\t\t\t"}
{"url": "https://trud.bg/47-%d0%b3%d0%be%d0%b4%d0%b8%d1%88%d0%b5%d0%bd-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb-%d1%82%d0%b5%d0%b6%d0%ba%d0%be-%d0%bf%d1%80%d0%b8-%d0%b2%d0%b7%d1%80%d0%b8%d0%b2-%d0%bd%d0%b0/", "text": "47-годишен мъж е тежко пострадал при взрив на газова бутилка в ранния следобед в понеделник в Разград. С изгаряния и травми мъжът ще бъде откаран в болницата в Русе, съобщиха от полицията. Другият пострадал, който е 44 години, е оставен за лечение в местната болница. По първоначална информация взривът е станал около 14 часа в пристройка към къща, където двамата мъже се черпели. Били запалили газова бутилка да се топлят, е една от версиите, но по неизвестни към момента причини тя се взривила. Другата е, че бутилката е била в близост до запалена печка. Пожарникарите са погасили лумналия пожар. На мястото, след окончателно потушаване на огъня, ще бъде направен оглед от полицията за изясняване на причините и щетите, нанесени на пристройката и къщата, която била на жена.", "date": "2019.01.07", "title": " 47-годишен пострадал тежко при взрив на газова бутилка"}
{"url": "https://trud.bg/%d0%b1%d0%b0%d0%b1%d0%b0-%d0%bc%d0%b5%d1%86%d0%b0-%d1%89%d0%b5-%d0%bf%d1%80%d0%be%d1%81%d0%bf%d0%b8-30-%d0%b8%d1%8f-%d1%81%d0%b8-%d1%80%d0%be%d0%b6%d0%b4%d0%b5%d0%bd-%d0%b4%d0%b5%d0%bd/", "text": "30-годишен юбилей ще има мечката Свобода във Варненския зоопарк, която преди време се прочу в почти цял свят, след като посиня. Баба Меца ще проспи празника си, който се пада в края на януари, но поздравления за нея ще има във ФБ, каза за „Труд“ шефката на зоокъта Иванка Стоянова. Тя разказа, че една от най-старите обитателки е много своенравна, денем се прави на сърдита и не яде, а нощем, докато всички спят, омита цялата си дажба. Редовно прави хитри номера, за да привлича внимание, а може да е от деменция като при хората, казва Стоянова. Преди 5 години Свобода стана жертва на детски вандализъм, което буквално взриви социалните мрежи, а природозащитници от Европа загряха телефоните. Хлапе извърши нечувана беля при посещението си в зоопарка, като случайно или не изпусна в клетката на мечешкото семейство флакон със синя боя за графити, който гръмна в муцуната на Свобода и едва не я ослепи, но боядиса половината й глава. Трябваше да я упоят, за да я почистят, а и да й помогнат да преодолее стреса. Сега Свобода живее сама, след като нейният връстник и партньор Карамуш почина неотдавна. Той е роден в румънските Карпати, а тя е родопчанка. Двамата имат потомство само веднъж през зимата на 2010, но двете мъжки мечета след раждането си заминават за София. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.07", "title": " Баба Меца ще проспи 30-ия си рожден ден"}
{"url": "https://trud.bg/%d1%8f%d1%81%d0%bd%d0%b0-%d0%b5-%d0%bf%d1%80%d0%be%d0%b3%d1%80%d0%b0%d0%bc%d0%b0%d1%82%d0%b0-%d0%bd%d0%b0-%d0%bb%d0%b5%d0%b2%d1%81%d0%ba%d0%b8-%d0%bf%d1%80%d0%b5%d0%b7-%d0%b7%d0%b8%d0%bc%d0%bd/", "text": "Футболистите на „Левски“ се събират за първа тренировка за годината на 08.01.2019г. (вторник). Заниманието е от 10:00 часа и ще бъде открито. От 13:00 часа старши треньорът на тима Славиша Стоянович ще даде пресконфернция. Брифингът ще се проведе в залата на ДЮШ на „Герена“. След като премине задължителните медицински тестове, отборът заминава на 10.01.2019г. (четвъртък) за Кипър за подготвителен лагер. Там „сините“ ще изиграят 6 контролни срещи: 19.01 – УФА (Русия) 25.01 – „Хенан“ (Китай) 30.01 – „Висла“ (Плоцк) (Полша) 02.02 – „Урал“ (Русия) 05.02 – „Судува“ (Литва) 08.02 – „Чукарички“ (Сърбия) Отборът се прибира в България на 09.02.2019 година.", "date": "2019.01.07", "title": " Ясна е програмата на „Левски“ през зимната подготовка"}
{"url": "https://trud.bg/%d0%b2%d1%81%d0%b5-%d0%bf%d0%b0%d0%ba-%d0%bb%d1%83%d0%b4%d0%be%d0%b3%d0%be%d1%80%d0%b5%d1%86-%d0%b2%d0%b7%d0%b5-%d1%8e%d1%81%d0%b5%d0%b8%d0%bd/", "text": "„Лудогорец“ все пак успя да отмъкне Серкан Юсеин от „Ботев“ (Пловдив). Ръководство на „жълто-черните“ отказа да пусне своя талант за символична сума в Разград през зимата. Настоящият договор на играча изтича през лятото, от което са се възползвали шампионите. „Юсеин отива в „Лудогорец“, защото има предварителен договор с тях“, разкри Николай Киров, треньор на „Ботев“. От пловдивския клуб потвърдиха новината на „Труд“, като заявиха, че капитанът на тима Тодор Неделев остава в „Коматево“. „И Станислав Шопов няма да ходи никъде – призна Адалберт Зафиров, спортен директор на „Ботев“. – Клуб от Италия го искаше за 6 месеца под наем, но без да плащат. Това няма как да стане“. „Жълто-черните“ започнаха подготовка за новия сезон с група от 24 играчи. Тимът ще е в Пловдив до 23 януари. Ден по-късно „Ботев“ лети за Турция, където ще проведе заключителния етап от своята подготовка.", "date": "2019.01.07", "title": " Все пак „Лудогорец“ взе Юсеин"}
{"url": "https://trud.bg/%d0%bf%d1%83%d1%82%d0%b8%d0%bd-%d0%bd%d0%b0%d0%b3%d1%80%d0%b0%d0%b4%d0%b8-%d0%b2%d1%83%d1%87%d0%b8%d1%87-%d1%81-%d0%be%d1%80%d0%b4%d0%b5%d0%bd%d0%b0-%d0%bd%d0%b0-%d0%b0%d0%bb%d0%b5%d0%ba%d1%81%d0%b0/", "text": "Държавният глава на Руската федерация Владимир Путин удостои сръбския президент Александър Вучич ордена на Александър Невски за големия му принос в развитието на многостранното сътрудничество с Москва, предава TACC. „Ръководителят на руската държава подписа указ за награждаването на президента на Република Сърбия Вучич с Ордена на Александър Невски за големия му личен принос в развитието на многостранното сътрудничество с Руската федерация“, се казва в разпространеното съобщение.  ", "date": "2019.01.07", "title": " Путин награди Вучич с ордена на Александър Невски"}
{"url": "https://trud.bg/%d0%b2%d1%8a%d0%bb%d1%87%d0%be-%d0%b0%d1%80%d0%b0%d0%b1%d0%b0%d0%b4%d0%b6%d0%b8%d0%b5%d0%b2-%d0%be%d1%81%d1%82%d0%b0%d0%b2%d0%b0-%d0%b2-%d0%b0%d1%80%d0%b5%d1%81%d1%82%d0%b0/", "text": "Специализираният съд отказа да промени мярката на Вълчо Арабаджиев в по-лека и потвърди задържането му под стража. В началото на заседанието трима защитници на сина на хотелиерския бос Ветко Арабаджиев поискаха да бъде назначена нова комплексна съдебно-медицинска експертиза, която да отговори на въпросите какво е здравословното състояние на 21-годишния младеж, страда ли от заболяване, нужна ли е операция и може ли да пребивава в следствения арест и в болницата към затвора без опасност за здравето и живота му. Адвокатите представиха и нови медицински документи, както и становище на двама неврохирурзи. Според прокуратурата няма никаква промяна в здравословното състояние на Арабаджиев-син, а съвсем наскоро – преди 45 дни, две съдебни инстанции са приели вече изготвена експертиза и са преценили, че той може да остане в килията. От предходната експертиза ставаше ясно, че Вълчо Арабаджиев има проблеми с два шийни и два лумбални прешлена, но болките му могат да се лекуват с медикаменти и зад решетките. Според прокуратурата, а и според спецсъда, не е необходимо назначаване на нова експертиза. Самият Вълчо Арабаджиев каза, че няма основания в опасенията на прокуратурата, че може да се укрие или да извърши друго престъпление. „След първоначалната мярка задържане за 72 часа бях на свобода 9-10 дни под парична гаранция. Нито съм мислил да се укривам, нито да извършвам престъпление. Дойдох и се явих пред съда, бях арестуван в съдебната зала“, припомни Арабаджиев-син. Той каза и че прокуратурата използва фрази като „нормално“ и „не е нормално“, които според обвиняемия били субективни и нямали място в съдебната зала. Защитата му пък обърна внимание на показанията на две свидетелки и думите им, записани със СРС-та, от които ставало ясно, че той не знае нищо. Според съда обаче няма нови доказателства, които да доведат до промяна на мярката за неотклонение. Решението на спецсъда не е окончателно и може да бъде обжалвано на заседание на 15 януари. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.07", "title": " Вълчо Арабаджиев остава в ареста\t\t\t"}
{"url": "https://trud.bg/%d0%bf%d0%be%d0%b2%d0%b4%d0%b8%d0%b3%d0%bd%d0%b0%d1%85%d0%b0-%d0%be%d0%b1%d0%b2%d0%b8%d0%bd%d0%b5%d0%bd%d0%b8%d1%8f-%d0%bd%d0%b0-%d0%ba%d1%80%d0%b0%d0%b4%d1%86%d0%b8%d1%82%d0%b5-%d0%bd%d0%b0-%d0%ba/", "text": "Във връзка с извършена кражба на картини на Владимир Димитров – Майстора, Димитър Киров – Ди Киро, Вили Николов и други български художници от къща в гр. София, е образувано досъдебно производство за извършено престъпление по чл.195 ал.1 т.3 и т.4, вр. чл.194 ал.1 от НК /взломна кражба/, съобщиха от държавното обвинение. След докладване на делото в Софийска районна прокуратура наблюдаващият прокурор е повдигнал следните обвинения: 1. Срещу В.Христов, за това, че от неустановена дата през м.декември 2018 г. до 29.12.2018 г. в гр.София, от къща, като извършител, в съучастие с А.Антонов, чрез разрушаване на преграда, здраво направена за защите на на имот и използване на неустановено моторно превозно средство, е отнел чужди движими вещи  – 15 бр. картини, 1 бр. сабя с ножница, 1 бр. цигулка в калъф и 1 бр. пишеща машина от владението на П.Антонов, без негово съгласие с намерение противозаконно да ги присвои, като кражбата е извършена в условията на опасен рецидив, след като Христов е бил осъждан за тежко умишлено престъпление на лишаване от свобода не по-малко от една година – престъпление по чл.196 ал.1 т.2, вр. чл.195 ал.1 т.3 пр.1 и т.4 пр.1, вр. чл.194 ал.1, вр. чл.20 ал.2, вр. ал.1, вр. чл.29 ал.1 б.“А“ и б.“Б“ от НК. Спрямо В.Христов е взета мярка за неотклонение „Задържане под стража“ за срок до 72 часа. За това престъпление се предвижда наказание „лишаване от свобода“ от три до петнадесет години. 2. Срещу А.Антонов, за това, че от неустановена дата през м.декември 2018 г. до 29.12.2018 г. в гр.София, от къща, като извършител, в съучастие с В.Христов, чрез разрушаване на преграда, здраво направена за защите на на имот и използване на неустановено моторно превозно средство, е отнел чужди движими вещи  – 15 бр. картини, 1 бр. сабя с ножница, 1 бр. цигулка в калъф и 1 бр. пишеща машина от владението на П.Антонов, без негово съгласие с намерение противозаконно да ги присвои, като кражбата е извършена в условията на опасен рецидив, след като А.Антонов е бил осъждан за тежко умишлено престъпление на лишаване от свобода не по-малко от една година – престъпление по чл.196 ал.1 т.2, вр. чл.195 ал.1 т.3 пр.1 и т.4 пр.1, вр. чл.194 ал.1, вр. чл.20 ал.2, вр. ал.1, вр. чл.29 ал.1 б.“А“ и б.“Б“ от НК. Спрямо А.Антонов е взета мярка за неотклонение „Задържане под стража“ за срок до 72 часа. За това престъпление се предвижда наказание „лишаване от свобода“ от три до петнадесет години. 3. Срещу А.Йовчев за това, че на 29.12.2018 г. в гр.София, с цел да набави за себе си или за другиго имотна облага е придобил чужди движими вещи, за които предполага, че са придобити от другиго чрез престъпление – престъпление по чл.215 ал.1 от НК. Спрямо А.Йончев е взета мярка за неотклонение „Парична гаранция“ в размер на 5000 лева. За това престъпление се предвижда наказание „лишаване от свобода“ от една до шест години. 4. Срещу Б.Найденов за това, че на 29.12.2018 г. в гр.София, с цел да набави за себе си или за другиго имотна вреда, е спомогнал да бъдат отчуждени чужди движими вещи, за които предполага, че са придобити от другиго чрез престъпление – престъпление по чл.215 ал.1 от НК. Спрямо Б.Найденов е взета мярка за неотклонение „Парична гаранция“ в размер на 5000 лева. За това престъпление се предвижда наказание „лишаване от свобода“ от една до шест години. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.07", "title": " Повдигнаха обвинения на крадците на картини на Майстора и други художници"}
{"url": "https://trud.bg/%d1%81%d1%8a%d1%81%d1%82%d0%be%d1%8f%d0%bd%d0%b8%d0%b5%d1%82%d0%be-%d0%bd%d0%b0-%d0%bf%d1%80%d0%b5%d0%b1%d0%b8%d1%82%d0%b8%d1%8f-%d0%b2%d0%be%d0%b5%d0%bd%d0%b5%d0%bd-%d0%be%d1%82-%d0%b2%d0%be%d0%b9/", "text": "Състоянието на пребития от двама роми в село Войводиново 33-годишен военнослужещ от Специалните сили се е влошило. Младият мъж е с травми на главата и комоцио, след побоя, нанесен му на улица в пловдивското село на Йордановден. Побойниците, роми на 17 и 21 години, са арестувани. Тази сутрин Димов не можел да изговаря думи и близките му били принудени спешно да го закарат отново в болница, съобщи  . Валентин е баща на две деца, участвал в три мисии в Ирак и Афганистан. На Богоявление той се връщал от ритуала по хвърлянето на кръста в Пловдив, когато на няколко пресечки от дома му на уличното платно изскачат двама роми. Валентин слязъл от автомобила да им направи забележка. Според очевидци ромите го повалили на земята и започнали да го ритат жестоко в главата. Техни близки се страхуват от линч. Твърдят, че битият първи посегнал. От 18 ч. жители на Войводиново излизат на протест пред местната църква.  ", "date": "2019.01.07", "title": " Състоянието на пребития военен от Войводиново се е влошило"}
{"url": "https://trud.bg/%d1%89%d0%b5-%d0%b8%d0%bc%d0%b0-%d0%bc%d0%b5%d0%b6%d0%b4%d1%83%d0%bd%d0%b0%d1%80%d0%be%d0%b4%d0%b5%d0%bd-%d0%b0%d1%80%d1%85%d0%b8%d1%82%d0%b5%d0%ba%d1%82%d1%83%d1%80%d0%b5%d0%bd-%d0%ba%d0%be%d0%bd/", "text": "Варна ще обяви международен архитектурен конкурс за бъдещето на така наречената Дупка в центъра на града, съобщи кметът Иван Портних. Според него така ще се намери най-доброто решение за визията на това място и ще се сложи край на 30-годишната сага. „Аз съм против изграждане на сгради, това трябва да стане част от общественото пространство и естествена връзка между пешеходната зона, Римските терми, Епископската базилика и пристанище Варна, с експониране на културно-историческото наследство, с което е богато това място“, коментира кметът. Предстои ОбС да вземе решение за ликвидиране на търговското дружество „Централен универсален магазин“АД, което община Варна придоби, след като държавата плати на мажоритарния му собственик пловдивдския бизнесмен Георги Гергов близо 43 млн. лева. Цената предизвика много полемики, нападки и политически обвинения. Според председателя на ОбС Тодор Балабанов оценката е направена от лицензиран оценител, а по отношение на сделката каза: „Замерят ни с калта, която сами забъркаха“, предвид предните мандати на БСП, когато е пропусната възможността за увеличаване на акционерното участие на общината в съвместното дружество.", "date": "2019.01.07", "title": " Ще има международен архитектурен конкурс за варненската „Дупка“"}
{"url": "https://trud.bg/%d0%b3%d0%bb%d0%b0%d1%81%d1%83%d0%b2%d0%b0%d1%82-%d0%b7%d0%b0%d0%ba%d0%be%d0%bd%d0%be%d0%bf%d1%80%d0%be%d0%b5%d0%ba%d1%82%d0%b0-%d0%b7%d0%b0-%d0%b1%d1%80%d0%b5%d0%ba%d0%b7%d0%b8%d1%82-%d0%bd%d0%b0-15/", "text": "Гласуването в Камарата на общините за законопроекта за излизането на Великобритания от структурите на Общността ще се проведе на 15 януари, съобщава телевизионният канал Sky News, като се позовава на източници. По-рано министър-председателят на Обединеното кралство Тереза Мей загатна, че гласуването за Брекзит ще бъде насрочено за 14 или 15 януари. Припомня се, че Лондон и Брюксел съгласуваха сделката на 25 ноември миналата година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.07", "title": " Гласуват законопроекта за Брекзит на 15 януари"}
{"url": "https://trud.bg/%d1%88%d0%be%d1%84%d1%8c%d0%be%d1%80-%d0%b7%d0%b0%d0%b3%d0%b8%d0%bd%d0%b0-%d0%bf%d1%80%d0%b8-%d1%87%d0%b5%d0%bb%d0%b5%d0%bd-%d1%83%d0%b4%d0%b0%d1%80-%d0%bc%d0%b5%d0%b6%d0%b4%d1%83-%d0%b4%d0%b2%d0%b0/", "text": "Временно е затворен за движение пътят Русе–Бяла. Причината e челен удар между два товарни автомобила, съобщиха от МВР. Към 16.05 часа е постъпил сигнал за пътнотранспортно произшествие на пътя Русе – Бяла, между двата разклона за Две могили. Незабавно към мястото са насочени екипи на полицията, пожарната и Спешна помощ. Според първоначалната информация, след челен удар между два тира единият от водачите е загинал, а другият е сериозно пострадал. Пожарникари са помогнали за изваждането им от превозните средства. Предстои извършването на оглед и изясняване на причините за катастрофата. Пътни полицаи са в района на инцидента и насочват водачите на леки автомобили по обходни маршрути. За момента товарните автомобили изчакват на място.", "date": "2019.01.07", "title": " Шофьор загина при челен удар между два тира на пътя Русе–Бяла"}
{"url": "https://trud.bg/%d1%88%d1%83%d0%bc%d0%b5%d0%bd-%d1%89%d0%b5-%d1%85%d0%b0%d1%80%d1%87%d0%b8-%d0%b1%d1%8e%d0%b4%d0%b6%d0%b5%d1%82-75-%d0%bc%d0%bb%d0%bd-%d0%bb%d0%b2/", "text": "Община Шумен ще разполага за година с бюджет в размер на близо 75 млн.лв. В понеделник общината покани гражданство и институции на обществено обсъждане, а зам.-кметът по финанси Татяна Костова разясни в началото, че като отговорен финансов мениджър ръководството на общината се е стремило да направи „оптимален баланс между желаното, необходимото и възможно за реализация с наличния финансов ресурс“. Приходите с държавен характер са 44,6 млн.лв. Така увеличението на субсидиите от държавата за община Шумен е 7 млн.лв. /ръст 17% спрямо 2018 г./, от които 5 млн.лв. за образование и 2 млн. лв. за останалите функции. Има ръст от 11% на средствата за общинска администрация, което ще позволи да се компенсира ръста на минималната работна заплата и ще даде възможност за по-добро диференциране на възнагражденията между различните категории служители, отбеляза Костова. В бюджетна са предвидени близо 6,8 млн.лв. за капиталовите разходи за строителство и благоустройство. За текущи ремонти на кметства, детски градини и ясли, на спортни имоти и обекти, финансирани от европроекти са предвидени 612 000 лв. Размерът на дълга по инвестиционни кредити е 9,942 млн.лв., в това число облигационен кредит от 2011 г. – 5,250 млн.лв. към Фонд ФЛАГ от месец октомври 2015 г. – 2,500 млн.лв. От наличните от месец ноември 2015 г. задължения в размер на 35 млн. лв. са разплатени близо 26 млн. лв., а през настоящата година остават 2,200 млн.лв. Бюджетната политика на община Шумен и през 2019 г. ще бъде насочена към ефективно и законосъобразно разходване на средства и висока събираемост на собствените приходи, посочи Костова. Подробности за бюджета вижте ", "date": "2019.01.07", "title": " Шумен ще харчи бюджет от 75 млн. лв."}
{"url": "https://trud.bg/%d1%81%d1%82%d0%be%d1%8f%d0%bd%d0%be%d0%b2%d0%b8%d1%87-%d0%bd%d0%b0%d0%b2%d0%b8%d0%b2%d0%b0-%d1%80%d1%83%d1%81%d0%b5%d0%b2-%d0%b4%d0%b0-%d0%b2%d0%be%d0%b4%d0%b8-%d0%bb%d0%b0%d1%82%d0%b2%d0%b8%d1%8f/", "text": "Славиша Стоянович държи да води Латвия в предстоящите евроквалификации. Наставникът на „Левски“ пристигна по-рано днес в София и веднага се срещна със собственика на клуба Спас Русев, за да обсъдят бъдещето на двете страни. По информация на „Спортал“, опитният специалист, който има оферта от федерацията на прибалтийската страна, държи да стане селекционер, но идеята му е да съвместява двете длъжности до лятото. Тогава изтича и договорът му със „сините“. Желанието на Стоянович е по този начин да не наруши спокойствието на „Левски“, тъй като в момента клубът няма готов вариант за негов заместник. При положение, че Русев се съгласи, наставникът ще бъде пуснат за седмица през март, за да води Латвия срещу Македония и Полша. Следващите срещи са през юни, когато „сините“ ще са във ваканция.  На пристигане в София Стоянович отказа да говори пред журналистите. Той обаче ще даде пресконференция във вторник от 13 часа на базата на клуба, а тимът се събира за първа тренировка в 10:00.  На „Герена“ обявиха и програмата за лагера в Кипър, стартиращ на 10-ти януари. На острова на Афродита столичният тим ще мери сили с руските „УФА“ и „Урал“, „Хенан“ (Китай), „Висла“ (Плоцк) от Полша, „Судува“ (Литва) и „Чукарички“ (Сърбия).  От „Берое“ пък потвърдиха, че водят преговори със „сините“ за правата на Мартин Райнов. А бранителят Илиас Хасани, друг спряган за ново попълнение на „Левски“, вече е свободен агент, след като разтрогна с „Черно море“.", "date": "2019.01.07", "title": " Стоянович навива Русев да води Латвия"}
{"url": "https://trud.bg/%d0%b2-%d0%ba%d0%be%d1%88%d0%b0%d1%80%d0%b8%d1%86%d0%b0-%d0%ba%d1%8a%d0%bf%d0%b0%d1%85%d0%b0-%d0%b7%d0%b5%d1%82/", "text": "На връх Ивановден в село Кошарица, изкъпаха зет- смелчага. Традицията- мъжете сключили брак през изминалата година, да се къпят в селския вир се спазва стриктно в несебърското село. Вярва се, че това ще донесе здраве на тях и  техните семейства. В отбелязване на обичая в понеделник обаче се включи само един смелчага.  Първоначално участниците в „къпането“- новият зет в селото и двама местни ергени, се събраха  в центъра. Там пиха греяно вино за да се затоплят и да добият кураж, преди да влязат в студените води на местния вир. След като мъжете се сгряха достатъчно, под съпровода на фолклорни ритми, начело с кмета  Павел Павлов и жители на селото,  се отправиха към мястото за къпане.  Още няколко мъже от публиката се престрашиха да се хвърлят в ледените води, за компания на зетя.", "date": "2019.01.07", "title": " В Кошарица къпаха зет"}
{"url": "https://trud.bg/%d1%81%d1%8a%d0%b7%d0%b2%d0%b5%d0%b7%d0%b4%d0%b8%d0%b5-%d0%be%d1%82-%d1%88%d0%b0%d0%bc%d0%bf%d0%b8%d0%be%d0%bd%d0%b8-%d1%80%d0%b5%d0%ba%d0%bb%d0%b0%d0%bc%d0%b8%d1%80%d0%b0-%d1%81%d0%b2%d0%b5%d1%82/", "text": "Звезди на световните ски се включиха в клипа на предстоящия турнир AUDI FIS Ski World Cup Bansko, който ще се проведе в родния курорт в края на февруари. „Планът ми – да се движа със скоростта на светлината“, казва в промо видеото американецът Тед Лигети. „Елате да ни подкрепите, ще карам за вас“, призовава българската надежда в ските Алберт Попов. „Очаквам с нетърпение да бъда в Банско и ще опитам да победя там“, обещава австриецът Марсел Хиршер. „Марсел, отпусни се, вече не се състезавам“, отговаря му шеговито легендата Марк Жирардели. Сблъсъкът на титаните под връх Тодорка ще се състои на 22, 23 и 24 февруари в Банско. Първият ден най-добрите скиори в света ще участват в Алпийската комбинация (Супер-Г и Слалом). Вторият ден ще продължи със Супергигантски слалом и в последния трети ден ще се проведе Гигантският слалом. Сглобяема трибуна за 5000 души ще бъде построена на Бъндеришка поляна за стартовете от световната купа. Организаторите канят всички любители на белите спортове да проследят на живо изпълнените с емоции спускания на най-добрите алпийци в света.", "date": "2019.01.07", "title": " Съзвездие от шампиони рекламира световната ски купа в Банско (ВИДЕО)"}
{"url": "https://trud.bg/%d0%be%d1%87%d0%b0%d0%ba%d0%b2%d0%b0%d1%82-%d1%81%d0%b5-%d0%be%d1%84%d0%b5%d1%80%d1%82%d0%b8%d1%82%d0%b5-%d0%b7%d0%b0-%d0%b4%d0%b2%d0%b0%d1%82%d0%b0-%d0%bf%d0%b0%d1%80%d1%82%d1%80%d1%83%d0%bb%d0%bd/", "text": "В ход е процедурата за построяването на два многоцелеви патрулни кораби за флота и през февруари се очаква да бъдат подадени офертите на фирмите, каза командирът на ВМС контраадмирал Митко Петев. Заедно с този проект бойният ни флот продължава да работи по още три, свързани с НАТО и ЕС. Предстои синхронизиране на изискванията по модулния подвижен комплекс за ВМС с партньорите по проекта от Гърция и Франция.Продължава работата и по проекта за морска осведоменост, където водещпартьор е Гърция. Българският координационен елемент ще бъде в Пункта за базиране – Варна, като се очаква през 2019 г. той дадостигне първоначална оперативна способност.ВМС ще се включат в 11 международни учения тази година, като Варна ще бъде домакин на българското учение“Бриз“. В пункта за базиране във Варна и Бургас имаше официална церемония с военен ритуал за откриване на новата учебна година. След това от борда на моторен катер „Васил Левски“ във Варна имаше епизоди от занятия по приемане на леки товари и поща, подготовка за бой и поход на военен кораб, борба с пожар, спасяване на пострадал и транспортирането му до УМБАЛ „Св.Марина“ с вертолет „Пантер“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.07", "title": " Очакват се офертите за двата партрулни кораба на ВМС"}
{"url": "https://trud.bg/%d0%bf%d0%b0%d0%bf%d0%b0%d1%82%d0%b0-%d1%80%d0%b0%d0%b7%d1%82%d1%80%d0%b5%d0%b2%d0%be%d0%b6%d0%b5%d0%bd-%d0%be%d1%82-%d0%b2%d1%8a%d0%b7%d1%85%d0%be%d0%b4%d0%b0-%d0%bd%d0%b0-%d0%bd%d0%b0%d1%86%d0%b8/", "text": "Папа Франциск днес изрази загриженост от възхода на национализма в света и донякъде обвини за това недостатъците на глобализацията. Без да цитира държави или политически партии, главата на Римокатолическата църква изрази съжаление за национални политики, които насърчават „бързо пристрастно единодушие“ за сметка на търпеливи усилия за общото благо, предаде БТА. В годишната си реч пред дипломатите, акредитирани към Светия престол, папата отбеляза безпокойството в Европа и Северна Америка по отношение на мигрантите и произтичащите от това ограничения за преминаването им през границите, включително и транзитно. „На такъв всеобхватен въпрос не може да бъдат давани частични решения“, подчерта папата. Франциск похвали Колумбия за това, че е приела голям брой хора, избягали от икономическите трудности във Венецуела. Същевременно папата каза, че е ужасен от продължителните конфликти в Украйна и Сирия, и похвали диалога между Северна и Южна Корея, като предупреди срещу засилването на надпреварата във въоръжаването. Що се отнася до самата Католическа църква, папата отново каза, че осъжда насилието срещу деца, и потвърди обещанието си да изчисти Църквата от свещеници педофили. „Насилието върху непълнолетни е едно от най-гнусните и отвратителни престъпления, които може да бъдат извършени“, и то „причинява непоправими щети за цял живот“, подчерта Франциск. Той отбеляза, че „Светият престол и Църквата като цяло работят, за да се противостои и да се предотвратят тези престъпления и тяхното укриване, за да се установи истината (за престъпления, извършени от) духовници, и да се въздаде правосъдие за непълнолетните, преживели сексуално насилие, утежнено от злоупотребата с власт и съвест“.    ", "date": "2019.01.07", "title": " Папата разтревожен от възхода на национализма"}
{"url": "https://trud.bg/600-%d0%bd%d0%b0%d1%88%d0%b8-%d0%ba%d0%b0%d0%bc%d0%b8%d0%be%d0%bda-%d0%b1%d0%bb%d0%be%d0%ba%d0%b8%d1%80%d0%b0%d1%82-%d0%b1%d1%80%d1%8e%d0%ba%d1%81%d0%b5%d0%bb/", "text": "Протестиращите летят с чартъри Над 600 шофьори ще се включат в международния протест в Брюксел срещу новите правила, които предлага пакета “Мобилност”. В мащабния митинг ще участват още водачи от Полша, Унгария, Румъния и Литва, коментира пред “Труд” евродепутатът от ГЕРБ/ЕНП Андрей Новаков. Транспортните компании се обявяват против предлаганите промени, които ги задължават на всеки четири седмици шофьорите да се прибират в страните, където са регистрирани фирмите им. От Съюза на международните превозвачи вече обявиха, че общо 360 водачи от България ще летят с два чартърни полета от София, а останалите българи ще се присъединят на място на деня за протест – 10 януари. Тогава евродепутатите от транспортната комисия трябва да гласуват новите правила по “Мобилност”. Очаквано, мястото за протеста е на площад “Люксембург” – точно срещу централния вход на сградата на Европарламента. Точно там от дни обаче се събират на протест и част от “жълтите жилетки” на Франция. Припомняме, че още в края на месец май миналата година евродепутатът Андрей Новаков пропътува разстоянието от София до Брюксел с ТИР, в знак на подкрепа на българските фирми и шофьори срещу пакета “Мобилност”. Тъй като поправките бяха лансирани и подкрепени от френския президент Еманюел Макрон, новите текстове бяха наречени и пакета “Макрон”. Още в първите работни дни на тази година представители на браншовите сдружения в сектор “Автомобилен транспорт” проведоха работна среща във връзка с организирането и провеждането на международния протест на превозвачите на 10 януари 2019 г. на площад “Люксембург” в Брюксел. В срещата взеха участие транспортният министър Росен Желязков, вицепремиерът Томислав Дончев, както и евродепутатите Ангел Джамбазки и Андрей Новаков и др. Междувременно от прессекретариата на държавния глава съобщиха, че президентът Румен Радев ще се срещне днес с представители на браншови организации за автомобилен превоз.", "date": "2019.01.07", "title": " 600 наши камионa блокират Брюксел\t\t\t"}
{"url": "https://trud.bg/%d0%bc%d0%b0%d1%85%d0%b0%d1%82-%d0%ba%d0%b0%d1%81%d0%be%d0%b2%d0%b8-%d0%b0%d0%bf%d0%b0%d1%80%d0%b0%d1%82%d0%b8-%d1%81-%d0%b1%d1%83%d1%82%d0%be%d0%bd%d0%b8/", "text": "Правилата при плащане в брой се променят с наредбата на НАП за отчитане на продажбите, съобщиха от компания за разработка на софтуер. Много фирми ще трябва да подновят софтуера и бизнес практиките си. Например вече няма да е позволена досегашната практика, при която продажбите в магазините се въвеждат (маркират) в софтуер, а касовата бележка се набира на бутоните на касовия апарат отделно. Двете системи ще трябва да са свързани и фискалното устройство да издава касовата бележка автоматично. Това означава, че в повечето търговски обекти (освен най-малките) отделни касови апарати с бутони занапред няма да се използват, посочват от компанията. Новите текстове влизат в сила от 31 март за регистрираните по ДДС фирми и от 30 юни за останалите. Друго важно нововъведение е, че при печат на фискално устройство задължително ще трябва да се включва и т.нар. Уникален Номер на Продажбата (УНП). Ако за продажбата няма генериран такъв номер, по нея няма да може да се плати в брой. Отпада и широко използваната практика, при която за множество поръчки се заплаща накрая наведнъж и се издава една обща фактура и една касова бележка за цялата сума. При еднократно плащане по много поръчки, вече няма да може да се издава една касова бележка, а ще трябва да се печатат толкова касови бележки, колкото поръчки има. Освен това вече няма да се допуска тестване в търговския обект на нови софтуерни решения или нови версии на използвания софтуер. Това се прави тъй като преминаването в тестов режим се използва от редица търговци за укриване на обороти. Занапред тестването на софтуера ще трябва да се прави извън търговските обекти.", "date": "2019.01.07", "title": " Махат касови апарати с бутони\t\t\t"}
{"url": "https://trud.bg/%d1%82%d1%83%d1%80%d0%b8%d1%81%d1%82%d0%b8%d1%82%d0%b5-%d0%b2-%d1%8f%d0%bf%d0%be%d0%bd%d0%b8%d1%8f-%d0%bf%d0%bb%d0%b0%d1%89%d0%b0%d1%82-9-%d0%b7%d0%b0-%d0%b8%d0%b7%d0%bb%d0%b8%d0%b7%d0%b0%d0%bd%d0%b5/", "text": "Япония въведе днес такса от 1000 йени (около 9 долара) за излизане от страната на всички туристи, съобщи ТАСС.  Таксата ще бъде включена в цената на самолетните или круизните билети. Така няма да е необходимо пътниците да извършват допълнителни действия. Изключение е предвидено за пътуващите с частни самолети, които ще трябва да плащат преди излитането. Чуждестранни дипломати и членовете на екипажите на самолети и кораби няма да бъдат облагани с таксата. Тя няма да се събира и от деца до две години, транзитно преминаващи, които ще напуснат Япония до 24 часа, хора, които подлежат на депортация, както и пътници, оказали се в страната поради извънредни обстоятелства, като аварийно кацане например. Планира се допълнителните приходи да бъдат използвани за развитие на туристическата инфраструктура преди летните олимпийски игри в Токио през 2020 г.", "date": "2019.01.07", "title": " Туристите в Япония плащат $9 за излизане от страната\t\t\t"}
{"url": "https://trud.bg/%d0%b8%d0%b7%d1%8f%d0%bb%d0%b8-%d1%81%d0%bc%d0%b5-%d0%b1%d0%bb%d0%b8%d0%b7%d0%be-11-%d1%85%d0%b8%d0%bb%d1%8f%d0%b4%d0%b8-%d1%82%d0%be%d0%bd%d0%b0-%d1%81%d0%b8%d1%80%d0%b5%d0%bd%d0%b5-%d1%81-%d0%bf/", "text": "От 13 януари забраняват продажбата на имитиращи продукти без опаковка Изяли сме 10 681 тона сирене с палмова мазнина през миналата година. Това показват данните на Министерство на земеделието, храните и горите. Най-големи количества от имитиращия продукт са били произведени през юни – 1529 тона, а най-малко през февруари – 764 тона. Все пак данните сочат, че консумацията на сирене с растителни мазнини намалява през последните години. За цялата 2017 година у нас са произведени и съответно изконсумирани 13818 тона фалшиво сирене, а през 2016 г. – 14 559 тона. От 13 януари вече ще бъде забранено да се продават насипно имитиращи продукти. Тогава изтича срокът, който беше даден на търговци и производители да въведат промените в Наредбата за специфичните изисквания към млечните продукти. Според тях продуктите с растителни мазнини вече няма да може да носят етикети “мляко”, “сирене”, “кашкавал” и други. Те вече трябва да бъдат задължително с опакова и разположени на отделени щандове с надпис “Имитиращи продукти”. Миналата година беше приета и наредбата за хигиената на храните, която забрани на една мандра да произвежда едновременно сирене от мляко и с растителни мазнини. Тя е в сила от 19 юли, като на производителите бе дадена възможност сами да определят какви храни ще произвеждат. Справка в Българската агенция по безопасност на храните показва, че 28 от общо 258 млекопреработвателни предприятия в България са избрали да произвеждат имитиращи продукти. Експертите от Центъра за икономически изследвания в селското стопанство очакват намаление на изкупните цени на кравето мляко през пролетта на тази година. Причината е намаленото потребление в световен мащаб, заради растящия риск от забавяне на икономическия растеж и спад в заетостта, на фона на растящото предлагане на мляко. Средната цена на кравето мляко отчетена от националната статистика у нас за 2018 г. е около 0,61 лв./кг, което е малко по-ниско от изкупната цена за 2017 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.07", "title": " Изяли сме близо 11 хиляди тона сирене с палма\t\t\t"}
{"url": "https://trud.bg/%d1%81%d0%be%d0%ba%d0%be%d0%bb%d0%be%d0%b2-%d1%81%d1%80%d0%b5%d1%89%d1%83-%d0%ba%d0%b0%d0%b7%d0%b8%d0%b9%d1%81%d0%ba%d0%b8-2422/", "text": "Цветан Соколов заби 24 точки за „Кучине Лубе“, а Матей Казийски с две по-малко – 22 за „Калцедония“ (Верона) в дербито на италианската Суперлига по волейбол. Тимът от Чивитанова спечели битката трудно срещу гостите, като се наложи да играе три гейма в препълнената зала „Еуросуоле Форум“ – 3:2 (-23, 24, -23, 19, 12).  Казийски и Соколов бяха в “дрийм тийма” на Тренто от 2009 до 2012 година, където играеха под ръководството на Радостин Стойчев. Бяха заедно и в националния отбор, а сега се изправиха един срещу друг. Въпреки това си останаха приятели и преди битката публикуваха снимка в социалните мрежи, на която са прегърнати.  Соколов бе най-резултатен за вицешампионите, като записа 5 блокади, един ас и имаше 53 процента ефективност в атака. А за Верона най-много точки отбеляза Стефан Бойер – 25.  След този успех „Лубе“ запази третото си място с 14 победи, 2 загуби и 38 точки, на точка след шампионите от Перуджа. Двата тима ще се срещнат в супердербито на кръга в събота.  А Казийски и компания се изкачиха до шесто място с 8 успеха, толкова поражения и 23 точки. Същият баланс има и „Монца“. В неделя „Калцедония“ посреща слабака „Кастелана Гроте“.", "date": "2019.01.07", "title": " Соколов срещу Казийски – 24:22"}
{"url": "https://trud.bg/%d1%82%d0%be%d0%ba%d1%83%d0%b4%d0%b0-%d0%be%d1%81%d1%8a%d0%b4%d0%b8-%d0%b7%d0%b4%d1%80%d0%b0%d0%b2%d0%bd%d0%b0%d1%82%d0%b0-%d0%ba%d0%b0%d1%81%d0%b0-%d0%b7%d0%b0-34-%d0%bc%d0%b8%d0%bb%d0%b8%d0%be/", "text": "НЗОК е възразила срещу иска Болница Токуда осъди Здравната каса на рекордно висока сума от 3,4 млн. лв. Става въпрос за стари задължения от 2015 г. на НЗОК към лечебницата, които са за извършена от нея, но въпреки това неизплатена медицинска дейност – т.нар. надлимитна. По тази линия само за три години – от 2015-а до 2017-а НЗОК е задлъжняла към лечебните заведения в страната общо с около 123 млн. лв., в резултат на което те започнаха лавинообразно да предявяват съдебни искове към финансовата институция. Присъденото обезщетение за Токуда е с решение на Софийския градски съд. То включва: 2 576 330,00 лв.– възнаграждение за оказана болнична медицинска помощ, 671 178,04 лв. лихви за забавяне, 362 289,60 лв. – стойността на вложените медицински изделия, 95 062,32 лв. – лихви за забавяне и 148 154,36 лв. разходи по делото. НЗОК е възразила на иска с два аргумента. Единият е, че касата има задължение по договор да плаща само до определения лимит, а другият – че болницата не е предоставила в посочените в договора срокове фактура и спецификация за надлимитната дейност. В тази връзка съдът изтъква, че „не споделя тезата, че разходната част на приетия бюджет определя лимит на отговорността на НЗОК към изпълнителите на болнична помощ”. Магистратите посочват още, че пропуснатият срок за документи и фактури за средства над лимита не се явява нарушение на договора. Освен това няма причина здравноосигурените лица да бъдат лишавани от медицински грижи заради това, че са изчерпани целево предписаните средства, пише още в мотивите. Присъденото обезщетение е на първа инстанция и по всяка вероятност НЗОК ще обжалва. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.07", "title": " Токуда осъди здравната каса за 3,4 милиона лева\t\t\t"}
{"url": "https://trud.bg/%d0%b2-%d0%b1%d0%b0%d1%81%d0%ba%d0%b5%d1%82%d0%b1%d0%be%d0%bb%d0%b0-%d0%b2%d0%b7%d0%b8%d0%bc%d0%b0%d1%82-%d0%bc%d0%b5%d1%80%d0%ba%d0%b8-%d0%b7%d0%b0-%d1%80%d0%b5%d0%b4%d0%b0-%d0%bd%d0%b0-%d0%bc%d0%b0/", "text": "Баскетболната федерация ще обсъжда мерки за опазване на обществения ред по време на спортни мероприятия. Тази точка е включена в дневния ред на управителния съвет, който ще заседава на 14 януари. Решението е провокирано от зачестилите ексцесии на мачове. В неделя неприятни сцени имаше и по време на сблъсъка между „Левски Лукойл“ – „Балкан“ (77:73). В сряда двата отбора отново ще се изправят един срещу друг в двубой от евротурнира за ФИБА къп. Домакин на срещата е Ботевград. Същевременно Александър Везенков изигра силен мач за „Олимпиакос“, който разгроми АЕК със 101:75 в първенството на Гърция. Българинът влезе титуляр и се отличи с 11 точки, 4 борби, две отнети топки и един чадър за 21 минути. Най-резултатен за победителите бе Янис Тима със 17 т. „Олимпиакос“ е лидер с 23 т., следван от „Панатинаикос“ с 22 т., но и мач по-малко.", "date": "2019.01.07", "title": " В баскетбола взимат мерки за реда на мачове"}
{"url": "https://trud.bg/%d1%80%d0%b5%d0%bc%d0%be%d0%bd%d1%82%d0%b8%d1%80%d0%b0%d1%82-%d1%82%d1%80%d0%b0%d0%bd%d1%81%d0%bf%d0%be%d1%80%d1%82%d0%bd%d0%b8%d1%8f-%d0%b0%d0%bd-30/", "text": "Машината е специализирана за въздушна фотография Военното министерство ще ремонтира транспортния самолет АН-30. Ведомството пусна обществена поръчка за ремонт на съветската машина, произведена преди близо 40 години, както и на оборудването. Стойността е 5 млн. лв. без ДДС, а срокът за изпълнение е до 12 месеца, считано от датата на избрания изпълнител. Армията ни разполага с един АН-30, който е специализиран за въздушна фотография. Той се използва предимно в мисиите по договора “Открито небе”. През 1998 година е летял над САЩ, където е снимал военни обекти. Изпълнявал е и донорски задачи. Нашият АН-30 е летял и до Афганистан. На борда му бе делегация начело с президента Георги Първанов, който отиде да инспектира службата на нашите рейнджъри в Кабул и Кандахар. Машината е съветско производство, но след разпада на СССР заводът остана в Украйна, така че като производител той държи лиценза за летателна годност. Компаниите, които желаят да участват в търга, трябва да са правили поне един подобен ремонт през последните 3 години. Офертите ще бъдат отворени в края на януари. През 2018 г. военното ведомство обяви търгове за рамкови споразумения за ремонт и възстановяване на изтребителите МИГ-29 от Граф Игнатиево и щурмовите самолети СУ-25 от Безмер. Сумите по тях могат да достигнат общо около 200 млн. лв. за няколко години. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.07", "title": " Ремонтират транспортния АН-30\t\t\t"}
{"url": "https://trud.bg/%d0%b7%d0%be%d0%b3%d1%80%d0%b0%d1%84%d1%81%d0%ba%d0%b8-%d1%81-%d1%80%d0%b5%d0%ba%d0%be%d1%80%d0%b4-%d0%bd%d0%b0-%d1%87%d0%b5%d1%82%d0%b8%d1%80%d0%b8%d1%82%d0%b5-%d1%88%d0%b0%d0%bd%d1%86%d0%b8/", "text": "Влади Зографски постигна своеобразен рекорд на престижната верига по ски скок  „Четирите шанци“. Българинът зае 28-о място в последното състезание в Бишофсхофен (Австрия) със сбор от 209,6 точки след опити от 125,0 метра и 119,0 м. Така той за пръв път в кариерата си спечели точки от всичките четири състезания от надпреварата около Нова година.  Зографски е 18-и в класирането за „Четирите шанци“ с 872,4 т. Невероятен успех пък постигна японецът Рьою Кобаяши, който спечели всичките стартове и логично грабна трофея с 1098 т.", "date": "2019.01.07", "title": " Зографски с рекорд на „Четирите шанци“"}
{"url": "https://trud.bg/%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81-%d0%b5%d0%ba%d0%b8%d0%bf%d0%b0-%d0%bd%d0%b0-%d0%b1%d1%81/", "text": "Днес целият екип на Българска свободна телевизия – 50 журналисти, водещи, оператори, режисьори се срещнаха с председателя на БСП Корнелия Нинова. В момента се провеждат техническите проби и се подготвят първите предавания, съобщиха от „Позитано“ 20 преди старта на партийната медия. Акцент в програмата на БСТВ ще бъдат новините, за които ще отговаря Валерия Касиян, и публицистичните предавания. Водещ на сутрешния блок ще бъде журналистът Стоил Рошкев. Предавания в телевизията ще имат и журналистите Александър Симов и Велизар Енчев.  ", "date": "2019.01.07", "title": " Корнелия Нинова се срещна с екипа на БСТВ  (СНИМКИ)\t\t\t"}
{"url": "https://trud.bg/%d1%84%d0%b5%d1%80%d0%b0%d1%80%d0%b8-%d1%81%d0%bc%d0%b5%d0%bd%d1%8f-%d1%88%d0%b5%d1%84%d0%b0/", "text": "„Ферари“ ще посрещне новия сезон във Формула 1 с нов шеф. Досегашният Маурицио Аривабене ще бъде освободен, а на мястото му идва Матия Биното. Решението е на президента Джон Елкан, наследник на фамилията Аниели, който пое поста след смъртта на Серджо Маркионе миналото лято. Явно богаташът не е доволен, че през изминалия сезон „скудерията“ за пореден път остана на второ място след „Мерцедес“ както при пилотите, така и при конструкторите.  Биното работи във „Ферари“ от 1995-а, има стаж като състезателен инженер на титулярните пилоти, а след 2016-а стана технически директор на мястото на напусналия Джеймс Алисън.", "date": "2019.01.07", "title": " „Ферари“ сменя шефа"}
{"url": "https://trud.bg/%d0%be%d1%82-%d1%83%d1%82%d1%80%d0%b5-%d1%89%d0%b5-%d0%ba%d1%83%d0%bf%d1%83%d0%b2%d0%b0%d0%bc%d0%b5-%d0%b2%d0%b8%d0%bd%d0%b5%d1%82%d0%ba%d0%b8-%d0%b2-%d0%bf%d0%be%d1%89%d0%b5%d0%bd%d1%81%d0%ba%d0%b8/", "text": "От 12.00 часа на 8 януари започва поетапно продажбата на електронни винетки за 2019 г. в пощенските станции. Това съобщиха от пресцентъра на „Български пощи“. Продажбата ще се извършва на каса в офисите на „Български пощи“ ЕАД в рамките на работното време на съответната пощенска станция.", "date": "2019.01.07", "title": " От утре ще купуваме винетки в пощенските станции"}
{"url": "https://trud.bg/%d0%bf%d1%83%d1%81%d0%ba%d0%b0%d1%82-%d1%82%d1%8a%d1%80%d0%b3%d0%b0-%d0%b7%d0%b0-%d0%ba%d1%80%d1%8a%d0%b3%d0%be%d0%b2%d0%be%d1%82%d0%be-%d0%bd%d0%b0-%d0%b3%d0%b0%d0%b1%d1%80%d0%be%d0%b2%d0%be/", "text": "Пътната агенция пуска търга за изграждане на кръгово кръстовище на входа на Габрово, съобщиха от ведомството. Обявените обществени поръчки са две – за изпълнител и за строителен надзор при реконструкцията и изграждането на кръгово кръстовище на пътя при входа на града, когато се влиза в него от Велико Търново. Новото съоръжение ще замени кръстовището на улица “Орловска”, която съвпада с първокласния път I-5 в град Габрово и улиците “Търновско шосе”, “Лазурна” и бул. “Бойката”. Индикативната стойност на проекта е 1,482 милиона лева без ДДС. Проектът се финансира от пътната агенция. Избраните изпълнители ще трябва да изградят кръговото кръстовище за срок от 160 дни. Реконструкцията предвижда полагане на нова асфалтова настилка, предпазни ограждения и пътна маркировка. Ще се възстанови отводняването на платното. Ще бъдат обновени тротоарите, бордюрите и прилежащите зелени площи. Кръговото кръстовище ще бъде с ново енергоефективно осветление.", "date": "2019.01.07", "title": " Пускат търга за кръговото на Габрово\t\t\t"}
