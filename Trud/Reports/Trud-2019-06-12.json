{"url": "https://trud.bg/%d0%bb%d0%b5%d0%bf%d1%8f%d1%82-%d0%b3%d0%bb%d0%be%d0%b1%d0%b8-%d0%bd%d0%b0-%d0%ba%d0%b0%d1%82-%d0%bf%d0%be-%d0%b2%d1%85%d0%be%d0%b4%d0%bd%d0%b8%d1%82%d0%b5-%d0%b2%d1%80%d0%b0%d1%82%d0%b8/", "text": "Влизат в сила, ако до седмица няма реакция от нарушителя. Предвиждат промени в Закона за административните нарушения и наказания (ЗАНН)  Призовки и наказателни постановления ще влизат в сила, ако са били залепени на входната врата на дома или офиса на нарушителя и 7 дни той не е реагирал. Това предвижда една от многото промени в Закона за административните нарушения и наказания (ЗАНН), публикувани за обществено обсъждане. Ако правилото влезе в сила, по него ще могат се лепят и съобщенията за електронни фишове на КАТ с глоби за превишена скорост. В момента те се връчват лично от служители на МВР с таблети на пътя, по куриер, или по пощата с обратна разписка, но често не стигат до собственика на автомобила, заснет с камери. Промените в ЗАНН предвиждат всеки гражданин да посочва едновременно и постоянен, и настоящ адрес. Призоваването може да става и по месторабота. Създава се и възможност на хората и фирмите да посочат, че желаят наказателните им постановления да бъдат изпращани до персонален профил, регистриран в информационната система за сигурно електронно връчване на Единния портал за достъп до административни услуги по Закона за електронно управление. “Честитките” могат да се връчват от служител на институцията, съставила акта, или да се изпращат с обратна разписка чрез фирма, лицензирана за пощенски услуги. Връчителят трябва да спази няколко условия. Ако известието е за физическо лице, призовкарят трябва да посети два пъти настоящия му адрес, като единият път е задължително в почивен ден. В случай, че не го откри, следва да направи едно посещение на постоянния му адрес и едно на адреса по месторабота. Ако носи известие за едноличен търговец, юридически лица и неперсонифицирани дружества, трябва да направи две посещения на адреса на управление през 7 дни в работно време. Едва тогава “честитката” може да се залепи на входната врата, като за посещенията и самото залепване се прави протокол, а за дата на връчване се счита тази на последното посещение на адреса. Тези правила по ЗАНН обаче ще се прилагат в случаите, когато със специален закон не е предвиден друг ред за връчване. Друга от предлаганите промени в ЗАНН за първи път предлага регламент за заплащане на възнаграждение на един адвокат или юрисконсулт, в случай, че атакуваното с техни услуги наказателното постановление бъде отменено от съда. Сумата ще е за сметка на бюджета на органа, издал отменения акт в размер, определен от съда. Ако заплатеното възнаграждение за адвокат е прекомерно съобразно действителната правна и фактическа сложност на делото, съдът може по искане на насрещната страна да присъди по-нисък размер на разноските в тази им част, но не по-малко от минимално определения размер в Закона за адвокатурата. Подготвя се е въвеждане в ЗАНН на съкратено съдебно производство, в случаи, че наказателното постановление е обжалвано само в частта за вида или размера на административното наказание, и нарушителят признава фактите, изложени в наказателното постановление и е съгласен да не се събират още доказателства.   Плащаш 80% от минимума на акта В проекта за промени в ЗАНН се допуска споразумение между наказаващия орган и нарушителя. При такава случаи размерът на глобата се определя на 80% от минимума. Например – ако наказанието по закон е от 100 до 300 лв., сумата следва да е 80 лв., като се посочи и какъв е размерът без споразумение – да речем 200 лв., обясниха юристи Нарушителя се задължава да не обжалва и да плати в 14-дневен срок. Ако не се издължи, тогава споразумението не влиза в сила и той ще дължи определените 200 лева. Споразумение не може да се сключи, ако в едногодишен срок прегрешилият е наказан за същото деяние, ако то съставлява престъпление – например шофиране с над 1,2 промила алкохол. Промените в ЗАНН включват и по-общо правило за плащане на 80% от глобата, в случай, че в 14-дневен срок тя не е обжалвана и е издължена. В момента такова се прилага за електронните фишове на КАТ, които до 2 седмици се плащат на 70% от определената глоба по Закона за движение по пътищата.   1000 нарушители заснети за 2 дни от камери над BUS-лентите КАТ обработва записите и праща глоби от 50 лв.  1000 автомобила на нарушители, преминали през BUS-лентите на 7 столични булеварда, са заснети само за първите 2 дни, съобщиха от Столична община. Както писа “Труд”, видео устройствата, свързани с Центъра за управления на трафика в София бяха пуснати на 10 юни. Те следят участъци от 7 централни булеварда и местоположението им не е тайна (виж картата). Заснети са клипове, на които се виждат ясно номерата на автомобилите. Глобата за това нарушение е 50 лв. и през цялата 2018 г. от КАТ-София са били санкционирани около 3100 шофьори, а до средата на май т.г. – 1600. Записите ще бъдат изпратени в “Пътна полиция”, откъдето ще призоват собствениците на автомобилите да се явят за съставяне на акт или фиш. Според експерти в случая не може да се издаде електронен фиш и да се прати по пощата, тъй като не става дума за Автоматизирани технически средства или системи, собственост на МВР или МРРБ, каквито са камерите от тол системата. Обсъжда се идеята общините да получават част от шофьорските глоби, ако сами изграждат свои системи за видеоконтрол.   Разрешено е да се налагат и санкции под най-ниските в закона За първи път в ЗАНН се въвежда възможност за налагане на наказание под най-ниското, посочено в административно-наказателните разпоредби на съответния закон. Необходимо е за нарушителя да има множество смекчаващи вината обстоятелства, а дори най-леката санкция да се окаже несъразмерно голяма. В такива случаи наказващият орган вече ще може да определи глобата и имуществената санкция в по-нисък размер от предвидения в закона минимум, но с не повече от една втора. В случай се налага наказание за временно лишаване от право да се упражнява определена професия или дейност – за срок от един до шест месеца, но не повече от предвиденото в закон. В новите правила се урежда процедура за предупреждаване на нарушителя в “маловажен случай” и “явно маловажен случай”. Според дефинициите маловажен е случаят, в който няма или са незначителни вредните последици, или е с по-ниска степен на обществена опасност в сравнение с обикновените случаи на същото нарушение. “Явно маловажен” е случаят, когато деянието е с явно незначителна степен на обществена опасност.   Богдан Милчев, шеф на Института за пътна безопасност:  Подобни мерки има в много европейски страни “Смятам, че мярката със залепването на известието на входната врата е правилна. Дори е закъсняла”, – коментира пред “Труд” бившият шеф на КАТ-София Богдан Милчев, който сега е председател на Института за пътна безопасност. Според него такава практика е възприета в много европейски страни, за да се намалят случаите на хора, които се укриват умишлено. “Във Франция се слагат призовки и глоби под чистачката на автомобила, защо трябва българският шофьор нарушител да е поставен при по-различни условия от френския?”, попита Милчев. “Категоричен съм, че трябва да има споразумение за намаляване на глобата и даже трябва да е с повече от 20 процента. Нали разбирате какъв ресурс спестява това на администрацията, процесът се опростява и приключва бързо, без да се стига до принудителни мерки за събирането”, добави шефът на Института за пътна безопасност.   Адвокат Петър Славов:  Да се гарантира, че призовкарят е добросъвестен “Предлаганата норма е взаимствана от начина, приет в ГПК, но е много важно да се гарантира, че призовкарят е добросъвестен, – каза пред “Труд” адвокат Петър Славов, специалист по административно право. – Хората, които доставят известието, следва да изпълнят правилно изискванията да са посетили адреса два пъти, в почивен ден и т.н., преди да залепят документа на вратата. Ако говорим за призовки на КАТ, връчването им често се възлага на районните инспектори и не бива те да се превръщат в пощальони. Положително е предложението разноските по обжалването, включително за адвокат, да са за сметка на актосъставителя, ако санкцията е отменена от съда. В 43-то НС съм го предлагал два пъти, но по друг начин – разноските да са за сметка на загубилия делото. А после институциите, от чийто бюджет се плаща, могат с вътрешен механизъм да си удържат тези суми от възнагражденията на служителите, съставили неправилно актове”, поясни адвокатът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.12", "title": " Лепят глоби на КАТ по входните врати\t"}
{"url": "https://trud.bg/%d0%be%d0%bb%d0%b8%d0%b2%d0%b8%d1%8f-%d0%ba%d1%83%d0%bb%d0%bf%d0%be-%d0%b5-%d0%bd%d0%b0%d0%b9-%d1%81%d0%b5%d0%ba%d1%81%d0%b0%d0%bf%d0%b8%d0%bb%d0%bd%d0%b0%d1%82%d0%b0-%d0%b6%d0%b5%d0%bd%d0%b0/", "text": "Моделът Оливия Кулпо оглави класацията на Maxim за 100-те най-сексапилни жени. „ „, написа Оливия в Instagram пост. Красивата брюнетка има над 4 милиона последователи в социалните мрежи и е носителка на титлата Мис Вселена 2012. В началото на тази година, Оливия дори пусна своя колекция дрехи за жени. 27-годишната американка е израснала в голямо семейство – тя е третото от пет деца – и от малка свири на чело. Въпреки че родителите й не подкрепят идеята Оливия да се занимава с мода, тя все пак упорито следва пътя си и постига успех след успех. Бъдещето си Оливия вижда както в модния свят, така и във филмовия.", "date": "2019.06.12", "title": " Оливия Кулпо е най-сексапилната жена"}
{"url": "https://trud.bg/%d0%b6%d0%b0%d0%bd-%d0%ba%d0%bb%d0%be%d0%b4-%d1%8e%d0%bd%d0%ba%d0%b5%d1%80-%d0%b0%d0%ba%d0%be-%d1%81%d1%8a%d1%80%d0%b1%d0%b8%d1%8f-%d0%b8-%d0%ba%d0%be%d1%81%d0%be%d0%b2%d0%be-%d0%bd%d0%b5-%d1%80/", "text": "Председателят на Европейската комисия Жан-Клод Юнкер заяви, че ако Белград и Прищина не успеят да разрешат споровете помежду си, няма да могат да влязат в Европейския съюз, предава обществената „Радио и телевизия Косово“ (RTK). „Винаги съм бил за конструктивен диалог между Сърбия и Косово. Не съм доволен, че процесът не върви в правилната посока“, подчерта председателят на ЕК. „Ако спорът между Сърбия и Косово не бъде разрешен, нито едната от тях няма да може да стане член на ЕС… Не искаме да излагаме ЕС на нестабилност. Ние искаме да изнесем стабилност в тези страни, или както и да ги наричате“, подчерта Юнкер. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.12", "title": " Жан-Клод Юнкер: Ако Сърбия и Косово не разрешат спора, нито едната от тях няма да е в ЕС"}
{"url": "https://trud.bg/%d0%bd%d0%b0%d0%bc%d0%b5%d1%80%d0%b8%d1%85%d0%b0-%d0%be%d1%81%d1%82%d0%b0%d0%bd%d0%ba%d0%b8%d1%82%d0%b5-%d0%bd%d0%b0-6-%d0%b3%d0%be%d0%b4%d0%b8%d1%88%d0%bd%d0%be-%d0%bc%d0%be%d0%bc%d0%b8%d1%87%d0%b5/", "text": "След многоседмично издирване кипърските власти са открили човешки останки в езерото Меми на острова, съобщава кипърският вестник „Филелефтерос“, цитиран от  . Предполага се, че става дума за тялото на 6-годишната Сиера, дъщеря на една от жертвите на обвинения за серия от убийства  . , с които се е свързал в сайтове за запознанства. Сред предполагаемите жертви са и две момичета – на 6 и на 8 години, които са дъщери на изчезналите. Смята се, че две от жертвите са от Филипините – майка и дъщеря. Майка и дъщеря от Румъния също са сред предполагаемите жертви на убиеца, както и една жена от Непал. Повечето от чужденките са работели като домашни помощнички на острова и са изчезнали между септември 2016 г. и август 2018 г. С тялото, открито днес, броят на намерените останки от жертви на убиеца става седем. Телата на три от жертвите, румънка и 8-годишната й дъщеря и филипинка, бяха открити в куфари в токсичното Червено езеро близо до меден рудник. Според информация на „Филелефтерос“ полицията продължава да издирва три жени, които са разговаряли със заподозрения и все още не са открити. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.12", "title": " Намериха останките на 6-годишно момиченце, станало жертва на серийния убиец от Кипър"}
{"url": "https://trud.bg/%d1%88%d0%be%d1%84%d1%8c%d0%be%d1%80-%d1%83%d0%b4%d0%b0%d1%80%d0%b8-%d0%bc%d0%be%d1%82%d0%be%d1%86%d0%b8%d0%ba%d0%bb%d0%b5%d1%82%d0%b8%d1%81%d1%82-%d0%bf%d1%80%d0%b8-%d0%bc%d0%b0%d0%bd%d0%b5%d0%b2/", "text": "Водач на лек автомобил при маневра на заден ход удря водач на скутер, съобщи  . Инцидентът е станал край Новата поликлиника. Пострадалият се е оплакал от болки във врата и крак. Откаран е за преглед в МБАЛ-Шумен. Водачът на Реното е 48-годишен, правоспособен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.12", "title": " Шофьор удари мотоциклетист при маневра назад в Шумен"}
{"url": "https://trud.bg/%d1%81%d1%8a%d0%b4%d1%8f%d1%82-%d0%bc%d1%8a%d0%b6-%d0%b8%d0%b7%d0%bd%d1%83%d0%b4%d0%b2%d0%b0%d0%bb-%d0%ba%d1%80%d0%b0%d1%81%d0%b0%d0%b2%d0%b8%d1%86%d0%b0-%d1%81-%d0%b3%d0%be%d0%bb%d0%b8-%d1%81%d0%bd/", "text": "26-годишен мъж от Кресна застава на подсъдимата скамейка по обвинение в изнудване, притежание на порнографски материали и др., съобщиха от прокуратурата. А.Б. е семеен с дете. Имал добри компютърни познания по програмиране и софтуер. Бил запознат с различни начини за влизане в чужди профили в социални мрежи и електронни пощи. През 2013 г. А.Б. започнал да сваля от различни сайтове порнографски материали. до март 2018 г. вече имал на лаптопа си 21 файла с подобно съдържание и с участието на непълнолетни. Обвиняемият ползвал интернет мрежата за задоволяване на сексуалните си желания. Разглеждал различни профили на момичета и жени във Фейсбук. По неправомерен начин успявал да проникне в профилите им и гледал техните снимки и видеофайлове. Записвал ги на компютъра си и събрал множество снимки на голи жени и видеоклипове със сексуално съдържание. На 30 декември 2017 г. открил профил на 23-годишна жена от Благоевград, разбил го и влязъл в него. За 40 минути променил, пренесъл и изтрил компютърни данни в чуждия профил. Нулирал и сменил паролата, имейл адреса, изтрил телефонния номер на жената и пренесъл данни за избраните й приятели. Блокирал нейния достъп и се сдобил с нейни голи снимки. След това опитал да я принуди да му изпрати и други голи снимки. От 1 до 4 януари 2018 г. А.Б. изпратил на електронната поща на жената 14 заплашителни съобщения. Искал да получи нейни голи снимки с посочени от него конкретни указания за вида им. В противен случай Б. заплашил жената, че няма да й върна достъпа до профила й в информационната система и ще публикува всички нейни голи снимки в публичното пространство. Младата жена не изпълнила исканото, а подала сигнал в полицията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.12", "title": " Съдят мъж, изнудвал красавица с голи снимки от фейсбук"}
{"url": "https://trud.bg/%d0%b2-%d1%85%d0%be%d0%bb%d0%b0%d0%bd%d0%b4%d0%b8%d1%8f-%d0%be%d1%82%d0%ba%d1%80%d0%b8%d1%85%d0%b0-%d0%bd%d0%b0%d0%b9-%d0%b3%d0%be%d0%bb%d1%8f%d0%bc%d0%b0%d1%82%d0%b0-%d1%84%d0%b0%d0%b1%d1%80%d0%b8/", "text": "В Холандия отвори врати най-голямата в света ферма за производство на насекоми. Фабриката на стойност 45 милиона евро ще осигурява суровини за хранителни смески в животновъдството. Еколигично чисто произведените протеини ще се използват при производството на храна за домашни любимци и на фураж за птицеферми. Ларвите на мухата „Черен войник“, известни с изключително бързия си растеж, се произвеждат на база растителни отпадъци под изкуствена светлина. Когато дойде време за прибиране на „реколтата“ те се измиват и смилат на паста. Използването на животинска храна от насекоми в момента е законно при отглеждането на риба в ЕС. Законите в общността забраняват използването на животински протеини за храна на добитък или хора. Мерките обаче са наследство от времената на „лудата крава“ и са приети, за да ограничат разпространението на заболяването преди години. Днес интересът в земеделския сектор към протеините от насекоми става все по-голям, тъй като това производство е по-евтино и по-щадящо околната среда.", "date": "2019.06.12", "title": " В Холандия откриха най-голямата фабрика за насекоми (ВИДЕО)"}
{"url": "https://trud.bg/%d0%bf%d1%80%d0%b0%d0%bd%d0%b4%d0%b8-%d0%bc%d0%b8-%d0%ba%d0%b0%d0%b7%d0%b2%d0%b0%d1%88%d0%b5-%d0%b2%d0%bb%d0%b8%d0%b7%d0%b0%d0%b9-%d0%b8-%d1%81%d0%b5-%d0%be%d0%bf%d1%80%d0%b0%d0%b2%d1%8f%d0%b9/", "text": "Силвано Пранди много ми помогна в израстването, даде ми перспектива – призна най-добрият ни волейболист Цветан Соколов. – Той ми предостави първата възможност да играя в националния отбор през 2008-а. Бях млад, неопитен, но ме пускаше в игра. Казваше: Влизай и се оправяй! Оказа се голям плюс за мен да излизам срещу много силни отбори. Соколов се включва в третия турнир от Лигата на нациите във Варна срещу Австралия, Япония и Италия (14-16 юни). Диагонал пропусна последните 2 г. в представителния тим заради травми. А този сезон ликува с титлата на Италия и Шампионската лига с „Кучине Лубе“. „Надявам се да зарадваме публиката, в крайна сметка и ние сме едни запалянковци, които просто играят“, допълни той.", "date": "2019.06.12", "title": " Пранди ми казваше:  Влизай и се оправяй"}
{"url": "https://trud.bg/%d0%b1%d1%80%d1%8e%d0%ba%d1%81%d0%b5%d0%bb-%d0%ba%d1%8a%d0%bc-%d0%b1%d0%b8%d0%b7%d0%bd%d0%b5%d1%81%d0%b0-%d0%b8-%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%b0%d1%82%d0%b0/", "text": "Европейската комисия препоръча на правителствата на страните от ЕС и европейския бизнес да се възползват от дадената на Великобритания отсрочка до 31 октомври за излизането на страната от Съюза и да се подготвят по-добре за Брекзит без сделка, се казва в изявление, публикувано от пресцентъра на ЕК. „Комисията напомня, че е отговорност на икономическите субекти да се подготвят за всички сценарии. Сценарият за липса на споразумение остава възможен изход, затова ЕК активно призовава всички играчи да се възползват от допълнителното време, образувало се при отсрочката, за да предприемат всички необходими мерки за подготовка за този сценарий на излизане на Великобритания от ЕС“, се казва в съобщението. „Днес ЕК представи подробности за широките приготовления, които предприемат 27-те държави от ЕС, в сфери, като предоставяне на жителство, социално осигуряване, данъци и мита, транспорт, риболов, банкови услуги, както и медицински услуги, лекарства и техните компоненти“. Комисията напомня, че сценарият за Брекзит без сделка предполага, че „Обединеното кралство ще бъде чужда страна за ЕС от момента, в който излезе без никакви преходни периоди, оттогава нататък всички видове европейски норми няма да се прилагат за Обединеното кралство“. Това ще доведе до „значителни проблеми за гражданите и бизнеса и ще причини значителни икономически щети, които ще се усетят повече за Обединеното кралство, отколкото за страните от ЕС“. Европейската комисия също така съобщи, че в сряда на редовно заседание на Европейската комисия е направена повторна оценка на всички 19 законодателни инициативи, приети от Комисията в подготовка за излизането на Обединеното кралство от ЕС без споразумение, което трябваше да се проведе на 29 март. Европейската комисия заключи, че всички тези мерки остават уместни и не изискват преразглеждане в контекста на отлагането на датата на излизане от Обединеното кралство от ЕС до 31 октомври.", "date": "2019.06.12", "title": " Брюксел към бизнеса и правителствата в ЕС: Подготвяйте се за Брекзит без сделка!"}
{"url": "https://trud.bg/%d1%82%d1%80%d0%b8%d0%bc%d0%b0-%d0%b4%d1%83%d1%88%d0%b8-%d0%bf%d0%be%d1%81%d1%82%d1%80%d0%b0%d0%b4%d0%b0%d1%85%d0%b0-%d0%bf%d1%80%d0%b8-%d1%82%d0%b5%d0%b6%d0%ba%d0%b0-%d0%ba%d0%b0%d1%82%d0%b0%d1%81/", "text": "Трима души са ранени при тежка катастрофа в Искърското дефиле, съобщи  . Инцидентът е станал този следобед край Черепишкия манастир на второкласния път за София. По неясни засега причини са се ударили два леки автомобила. При сблъсъка единият е изхвърчал в канавката, а другият се е обърнал по таван. Няма опасност за живота на пострадалите, които са транспортирани в болница. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.12", "title": " Трима души пострадаха при тежка катастрофа в Искърското дефиле"}
{"url": "https://trud.bg/285-%d1%80%d0%b0%d0%b7%d1%80%d0%b5%d1%88%d0%b5%d0%bd%d0%b8%d1%8f-%d0%bf%d0%be%d0%b2%d0%b5%d1%87%d0%b5-%d0%b7%d0%b0-%d1%81%d1%80%d1%81/", "text": "Дадените разрешения за използване на специални разузнавателни средства (СРС) за 2018 г. са с 285 повече в сравнение с 2017 г., исканията са със 114 повече, а отказите са със 170 по-малко. Завишеният брой искания за разрешения е в резултат на работата на Специализираната прокуратура, тъй като тя обуславя повече от половината от общия им брой. Това сочи годишният доклад за дейността на Комисията за контрол над службите за сигурност, прилагането и използването на специалните разузнавателни средства и достъпа до данните по Закона за електронните съобщения за 2018 г., одобрен от депутатите. По данни на ВСС през 2018 г. в съдилищата по Закона за специалните разузнавателни средства (ЗСРС) и от наблюдаващите прокурори са постъпили общо 6096 искания за използване на специални разузнавателни средства. Дадени са разрешения за 5353 от исканията, отказано е в 752 от случаите. За сравнение през 2017 г. постъпилите искания са били 6012, по които са дадени 4619 разрешения, а отказите са били 1362. Изготвените искания за прилагане на специалните средства по отношение на престъпления, извършени от съдии, прокурори и следователи са 7, сочат данните на ВКП, цитирани в документа.", "date": "2019.06.12", "title": " 285 разрешения повече за СРС"}
{"url": "https://trud.bg/%d0%b8%d0%bd%d0%b4%d0%b8%d0%b0%d0%bd%d1%86%d0%b8-%d0%be%d1%82-%d0%b1%d0%be%d0%bb%d0%b8%d0%b2%d0%b8%d1%8f-%d0%bd%d0%b0-%d1%82%d1%80%d1%8a%d1%81%d1%82%d0%b8%d0%ba%d0%b0%d1%82%d0%b0/", "text": "Плавателният съд ще е по скални рисунки от Египет Двама индианци от Боливия – баща и син, пристигнаха вече във Варна и започнаха да строят прототип на древен тръстиков кораб за новата международна експедиция АБОРА IV, за която „Труд” съобщи. Червенокожите майстори от племето Аймара са част от 20-членния екип на д-р Доменик Гьорлиц, инициатор и ръководител на експедицията. На брега на Белославското езеро, на терена на стъкларския завод на частната компания Инхом, са стоварени трите контейнера тръстика, които също идват от Боливия с презокеански транспорт. „Чака ни много работа, всеки ден до залез слънце, за да наваксаме закъснението от близо 1 месец”, обясни археологът Теодор Роков от РИМ Варна, който е единственият български участник. Първоначалните намерения бяха изследователският кораб да е готов и да поеме по маршрута на Северния копринен път от Близкия изток през Черно до Егейско море в средата юли, но сега това може да стане най-рано в края на юли или началото на август. Индианците са от племето, което обитава бреговете на езерото Титикака в Боливия. „Днес само тази народност притежава нужните умения да строи от тръстика”, обясни на първата си пресконференция във Варна д-р Гьорлитц. Бащата се казва Фермин, а синът му Юрий и носи името на руския учен, медик и изследовател Юрий Сенкевич, който е участвал в експедициите на известния норвежки пътешественик Тур Хейердал. „С АБОРА IV ще отбележим и половинвековния юбилей от плаването на РА II”, посочва нашият археолог. Той припомня, че за кръстник на новия тръстиков кораб е поканен най-големият син на Тур Хейердал, който ще му даде името „АБОРА”. Това е дума от езика на гуачите – коренното население на Канарските острови. С нея те наричат светлината, която покрива океана при изгрев и залез, когато слънчевият диск докосва хоризонта. Това сияние се е приемало за божествената енергия, стояща в основата на сътворението. Най-интересното е, че произнесена на местното наречие тази дума звучи като „Аурора”, което означава зора на древногръцки, обясни Роков. Корабът на тази експедиция се строи по скални изображения на плавателните съдове от времето преди династиите и възкачването на първия фараон на власт в Египет. Индианците владеят уникалната древна технология да направят конструкцията от тръстика много плътна, но и лека, пластична, с малко газене. Сноповете разпределят външния натиск равномерно във всички посоки и това предотвратява пробив. Наличието на множество килове, разположени в четири точки на корпуса намаляват до минимум риска от преобръщане, каза археологът, който е специалист по морска история и подводна археология. Той посочи, че д-р Гьорлитц се е познавал лично с Тур Хейердал и детайлно е изучил конструкцията на неговите кораби Ра и Ра II. Но първият е строен от африканци с тръстика от езерото Чад и по-късно се разрушава по време на плаването. Корабът „Абора” ще бъде дълъг 14 м, широк 4 м и висок 2 м. Всички части ще бъдат изработени в съответствие с изискванията на експерименталната археология. Екипажът ще се състои от 12 души – учени от Германия, Боливия, Холандия, Русия, САЩ, Турция, Гърция, Кипър и България. Всички хора са с различна професия. Сред тях е Том Мърфи от пожарната служба в Ню Джърси, участник в спасителните операции при удара върху световния търговски център на 11 септември, Марк Пийлс от Холандия, член на сдружение за възстановка на викингския бит и култура, представители на Медицинския университет във Варна и др, както и ще има двама оператори, които ще снимат. Основната цел на предстоящото плаване, което по предварителни прогнози ще продължи 3 месеца през 3000 км, е да докаже сведенията на Херодот за наличието на търговски контакти между цивилизациите от Източното Средиземноморие – Египет, Крит, Кипър, и народите, обитавали бреговете на Черно море още от дълбока древност. Твърденията на бащата на историята се потвърждават от множество различни археологически находки с произход от Централна и Северна Европа-кехлибар от Балтика, калай от района на Германия и Чехия, използван в състава на бронзови предмети, намерени в Египет и Крит. Връзките в обратна посока се доказват от находките в цяла Европа на гривни от черупката на мида от вида „спондилус”, която живее само в топлите води на Егейско море. Идеологът на това плаване д-р Доминик Гьорлитц, който е защитил дисертация по биология, открива в множество египетски мумии следи от никотин и кокаин, което поражда много въпроси – откъде и как са внесени в страната на пирамидите и фараоните. Германският учен основава частна Асоциация АБОРА по експериментална археология, в която членуват хора от цял свят. Тя е провела три експедиции. Маршрутът на АБОРА IV тръгва от Варна, преминава през Босфора, Истанбул, Чанак-кале (Троя) – Дарданелите – егейските острови Милос, Лимнос, Скирос, Санторини. Плаването трябва да приключи на остров Крит. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.12", "title": " Индианци от Боливия „на тръстиката” във Варна\t"}
{"url": "https://trud.bg/%d0%b8%d1%82%d0%b0%d0%bb%d0%b8%d1%8f-%d1%89%d0%b5-%d0%b3%d0%bb%d0%be%d0%b1%d1%8f%d0%b2%d0%b0-%d0%ba%d0%be%d1%80%d0%b0%d0%b1%d0%b8-%d1%81-%d0%bc%d0%b8%d0%b3%d1%80%d0%b0%d0%bd%d1%82%d0%b8/", "text": "Правителството на Италия одобри налагането на солени глоби на кораби, спасяващи мигранти, които нарушат заповедта да стоят извън италиански води, предаде АП. Мерките са предвидени в указ, за който съобщи вътрешният министър Матео Салвини. Той въвежда глоби от 10 000 до 50 000 евро на кораби, ако влязат без разрешение в италиански териториални води. В случай на рецидив се предвижда конфискация на кораба. Същата разпоредба улеснява и полицейските разследвания под прикритие на операции за трафик на мигранти, както и облекчава получаването на разрешение за електронно подслушване на заподозрени трафиканти на хора.", "date": "2019.06.12", "title": " Италия ще глобява кораби с мигранти"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0-%d0%bf%d0%b0%d0%b7%d0%b0%d1%80%d0%bb%d1%8a%d0%ba%d1%8a%d1%82-%d0%b7%d0%b0-%d0%bf%d0%b0%d1%80%d1%82%d0%b8%d0%b9%d0%bd%d0%b8%d1%82%d0%b5-%d1%81%d1%83%d0%b1/", "text": "Народното събрание одобри 1 лв. на глас на първо четене Утре решават за надписаните милиони Със 117 гласа “за” Народното събрание прие на първо четене изменението на Бюджет 2019, внесено от Министерския съвет, партийните субсидии да се намалят до 1 лев на глас от 1 юли. “Против” гласуваха 90 депутати от БСП и ДПС. Драстичното орязване на издръжката освен от ГЕРБ се подкрепя от “Воля”, “Атака” и НФСБ, които общо имат 123 депутата – теоретично мнозинство, което на практика трудно ще се събере. От БСП се обявиха за намаляването, но не на 1 лв., за поставяне на горна граница на сумата и връщане на натрупаното на депозити. От ВМРО ще предложат 5 лв. на глас. А от ДПС – 0 лв., но с вдигане на забраната за финансиране от юридически лица. “Отворено финансиране от американски тип от ясни и прозрачни донори”, обясни депутатът Делян Пеевски. Юлиан Ангелов от ВМРО призова решението да се съобрази с другия проект на МС – за промени в Закона за политическите партии, предвиждащ възстановяване на надписаните през последните три години 14,5 млн. лв. субсидии. Той беше приет от НС единодушно на първо четене, а обсъждането по същество започва утре в правната комисия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.12", "title": " Започна пазарлъкът за партийните субсидии (обзор)\t"}
{"url": "https://trud.bg/%d1%81-%d0%bd%d0%b0%d0%b4-30-%d0%bd%d0%be%d0%b2%d0%b8-%d0%ba%d0%b0%d0%bc%d0%b5%d1%80%d0%b8-%d0%be%d1%85%d1%80%d0%b0%d0%bd%d1%8f%d0%b2%d0%b0%d1%82-%d0%b6%d0%b5%d0%bd%d1%81%d0%ba%d0%b8%d1%8f-%d0%bf/", "text": "32 камери, най-висок клас на оборудването, ще бъдат монтирани до две седмици в зеленчуковия сектор на Женски пазар (между ул. Кирил и Методий и бул. Сливница) и това ще повиши значително сигурността на търговци и посетители на пазарното пространство. Това съобщи Драгомир Димитров, изпълнителен директор на Пазари Възраждане ЕАД, общинското дружество което стопанисва най-стария пазар на територията на София. Близо 100 хиляди лева са инвестирани в мащабния ремонт на търговските площи на Женски пазар, включително и за подмяната на видеонаблюдението на пазарното пространство. За последните 8 години не са извършвани никакви ремонти дейности в зеленчуковия сектор на Женски пазар. Боядисани са и ремонтирани всички 181 търговски маси на пазара, подменени са тентите и механизмите, сменена е подовата настилка в сектора, поставено е LED осветление на пазарната площадка и LED осветлението на алеите, подменени са надземната част на контейнерите за боклук, озеленени са градинките. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.12", "title": " С над 30 нови камери охраняват Женския пазар в София"}
{"url": "https://trud.bg/%d0%b8%d0%b7%d0%b1%d0%b8%d1%80%d0%b0%d1%82-%d0%ba%d0%be%d0%bd%d1%86%d0%b5%d1%81%d0%b8%d0%be%d0%bd%d0%b5%d1%80-%d0%bd%d0%b0-%d0%bb%d0%b5%d1%82%d0%b8%d1%89%d0%b5-%d1%81%d0%be%d1%84%d0%b8%d1%8f-%d0%bf/", "text": "Офертите били по 600 – 800 страници  Възможно е още през юли да бъде избран концесионер на летище София, обясни министърът на транспорта Росен Желязков пред ресорната комисия в парламента. По думите му все още не се разглеждат в пълнота офертите. “В момента комисията, заедно с консултантите, изследват бизнес модела, който съставлява същината на концесионния договор. Работата е изключително обемна. Само за илюстрация, офертите са между 600 и 800 страници всяка, без да броим приложенията към тях”, каза Желязков. Според него работата трябва да приключи най-късно 90 дни след отварянето на офертите, което стана на 9 май, и комисията ще се опита да спази този срок. “През следващата седмица ще бъдат изпратени въпроси до всички участници, които трябва да дадат ясноти по бизнес моделите си. Срокът за отговори ще бъде около 5 дни, това ще бъдат уточняващи въпроси около някои неясноти”, обясни транспортният министър.", "date": "2019.06.12", "title": " Избират концесионер на летище София през юли\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8%d1%8f%d1%82-%d0%bf%d1%80%d1%8a%d1%82-%d0%b2-%d0%ba%d0%be%d0%bb%d0%b5%d0%bb%d0%be%d1%82%d0%be-%d0%bd%d0%b0-%d0%bf%d0%b5%d1%81/", "text": "БСП вече черпи все повече от реторическата школа на Льо Пен, Орбан и Салвини Статията с това оригинално заглавие препечатваме от сайта dutchnews. Преводът е на вестник „Труд“. Евроизборите показаха, че електоратът на Стария континент все по-малко вярва на досегашните фаворити, макар те да остават лидери. Най-ощетена е Европейската народна партия (ЕНП), която загуби цели 44 мандата и ще може да разчита на 180 мандата. Резултатът прилича на наказателен вот срещу ЕНП. Сходно е положението и с втората политическа сила – Партията на европейските социалисти (ПЕС), която губи 38 места и ще има 148 мандата. „През април спечелихме в Испания и Финландия, тази седмица спечелихме в Холандия, в неделя ще спечелим в България“, коментира във Фейсбук два дни преди вота в родината си лидерът на Партията на европейските социалисти Сергей Станишев.  За родината си обаче той сгреши. Защо? Първо и последно – поради вътрешното разцепление на социалистите в неговата страна. Избраната преди 3 години със съмнения за машинации председателка на БСП Корнелия Нинова явно е била прекалено самоуверена, че партията u може да победи ГЕРБ (част от ЕНП в Европа). На нейна страна бяха силните конюнктурни предимства, свързани с разкритията за имотните далавери на хора от върхушката около премиера и председател на ГЕРБ Бойко Борисов. Сигурна в победата тя извади отбор с ограничен брой партийни членове. В челната петица – на първо, трето и на четвърто място стояха имена на кандидати от гражданската ктвота – Елена Йончева (бивша приятелка на Станишев), Цветелина Петкова и Иво Христов (доскорошен член на екипа на президента, подкрепяният от БСП Румен Радев). Безапелационната категоричност на лидерката буквално разтресе социалистите. Нинова самоволно изхвърли от списъка на кандидатите за евродепутати председателя на ПЕС Сергей Станишев. Вътрешната u опозиция веднага реагира и се наложи спешно да бъде свикан Националният съвет на партията. Колективният орган върна избрания за втори мандат за председател на ПЕС Сергей Станишев на избираемо място в листата на БСП. В крайна сметка Станишев с огромен преференциален вот се класира втори в списъка за Брюксел. Нинова първо отказа да подаде оставка, но след това намери атрактивна формула, хем да подаде оставка, хем да си гарантира преизбирането на поста – пряк избор на председател на БСП от всички партийни членове. Едва ли има трезвомислещ човек в България, който да вкара партията в такова приключение, каквото е вътрешният вот, точно преди местните избори, насрочени за тази есен. Да предложиш на структурите братоубийствена война в навечерието на избори е голяма грешка. Затова първата битка ще е на Конгреса на партията – да има или не пряк избор сега. Опозицията ще оспори възможността за такъв, позовавайки се на устава, според който вот може да се проведе след изтичане на мандата на конгреса и действащите партийни органи, и ще поиска гласуване на временен лидер от конгреса за следващата 1 година до пълния цикъл отчети и избори в партията. Истината е, че тези правила са писани преди година, след като в устава бе вкарана възможността за пряк избор. След това обаче бяха сложени на трупчета и на никого не му се занимаваше с тях поради горещината на темата. Но след дадените от Нинова директиви за вот сега приемането им придоби спешен характер. Затова и изненадващо в правилата е бил вкаран един текст, който предвижда, че „в случаите, когато провеждането на прекия вътрешнопартиен избор за председател на БСП не съвпада с пълния цикъл отчети и избори в партията, НС на БСП с решение насрочва провеждането му в съкратени срокове“. Въпросният член 6 обаче е един от отхвърлените на драматичното заседание на комисията по партийна дейност на 4 юни, когато са се обсъждали правилата. Тогава опонентите на лидерката поне 5 пъти са поискали да се спре работата по правилата и отлагане на вота. Нито едно от предложенията обаче не било подложено на гласуване от шефката на комисията Анна Янева. След тричасови разправии и виждайки, че мнозинството е на страната на опозицията, тя просто прекратила заседанието с обяснението, че „явно повечето не са съгласни с правилата“. Не ги подложила обаче на гласуване като цяло. Заради което другари я подозират, че ще ги внесе направо на следващото заседание на Националния съвет в събота. Междувременно обаче Нинова подготвя предателство, за което само незначителна част от колегите й подозират. На тях им направило впечатление, че тя се е заиграла с остатъците от разпадналото се дясно в България. Председателката на БСП внедрява външни за БСП хора, защото тайният план е чрез тях да се подготви коалиция между БСП, „Да,България“ и ДСБ, твърдят запознати. През месеца на изборите Нинова изрази на няколко пъти съжаление, че в България нямало автентично дясно. Протежето й и водач на листата на ГЕРБ за евроизборите Елена Йончева го повтори почти наизуст: „Левите и десните сме на дъното в България“. Президентът Радев, подкрепен за избора му и от десницата, стори поклон на десницата, която пък на приключилите избори излезе от състоянието си на хибернация с избор на Радан Кънев за евродепутат. Румен Радев наблегна на това, че „най-големият успех е за „Демократична България“. Може би така си върна жеста към десни хора, които подкрепиха кандидатурата му преди 2 години и се опита да ги притегли отново. Защото, както беше коментирал ген. Атанас Атанасов: „вече сме си набелязали група от гласоподаватели, за които ще се борим – всички десни избиратели, които на балотажа за президентските избори гласуваха за подкрепения от БСП ген. Румен Радев“. Така че размяната на любезности продължава. А ген. Атанасов се свързва в България с тоталитарната Държавна сигурност и с кадруване в тайните служби след падането на диктатора Тодор Живков през 1989 г. На 2 септември 1997 г. правителството на Иван Костов предлага на президента Петър Стоянов да назначи един от секретарите на МВР, полк. Атанас Атанасов, за директор на Национална служба „Сигурност“. Няколко дни по-късно се оказва, че Атанасов май е заемал позицията секретар на МВР (назначен е през февруари 1997 г. от служебното правителство на Стефан Софиянски) незаконно, защото не отговарял на изискванията на Закона за МВР. Според чл. 31 и 32 на този закон, секретар на МВР „може да бъде лице с професионален стаж не по-малко от 10 години.“ Оказва се, че Атанас Атанасов към онзи момент има едва 4 години работа в МВР и това възпира тогавашния президент за известно време да назначи Атанасов за директор на НСС. Стоянов го назначава за временно изпълняващ, но скоро е подложен на силен натиск от Иван Костов и в крайна сметка Атанас Атанасов оглавява Национална служба „Сигурност“. Пресцентърът на МВР увърта по килифаревски за несъответствието с действащия закон за МВР и в официално прессъобщение заявява – Атанас Атанасов притежава висше образование, по професия е юрист и неговият професионален стаж е над 10 години. Според юристи проблемът с назначаването на Атанасов първо за секретар на МВР, а после и за директор на НСС, възниква, защото авторите на закона за МВР не са уточнили изрично какво означава „професионален стаж“. Казано накратко – това изискване за 10 години професионален стаж днешният Атанасов използва като алиби защо е изпоназначил къде що има ченгета от Държавна сигурност на възлови места в службата. Миналото на Нинова всъщност е синьо. В далечната 1997 година, след много битки, поражения и разочарования, опозиционната на социалистите СДС печели изборите, парламентът е със синьо мнозинство, президентът също е син. Няколко правителства преди това са се опитвали да правят приватизация, но тя все се оказвала половинчата и неудачна. Останали са обаче големи и апетитни „хапки“ за приватизиране като външнотърговските дружества – „Техноимпекс“ и гиганта „Техноимпортекспорт“. Това са две „златни мини“ и то предимно валутни. Тогава се случва „чудо“ – за изпълнителен директор на „Техноимпекс“ е назначена неизвестната, твърде млада – на 28 години и без никакъв управленски опит Корнелия Нинова. Тя е назначена и на поста председател на борда на директорите на „Техноимпортекспорт“ – друго външнотърговско дружество – гигант. Тогава Корнелия Нинова е юрист и има 2 години трудов стаж. Преди това Нинова е контрольор на ИНКО ЕООД – една от ключовите тайни организации създадени от Държавна сигурност, търгуваща с оръжие. Но там престоят й е много кратък, защото започва „мистериозният“ й възход. През септември 2005 година, съвсем неочаквано, от квотата на БСП, тъмно синята Корнелия Нинова е назначена в кабинета на тройната коалиция за зам.-министър на икономиката и енергетиката в мегаминистерството с министър Румен Овчаров, зам-председател на БСП и председател на най-голямата партийна организация на социалистите – Софийската. По-късно е уволнена от своя премиер… Сергей Станишев. Много аналитици смятат, че десният завой на БСП крие опасност не само за лявата Столетница, но и за европейското семейство, в което тя членува. Членството на БСП в ПЕС е „конфузно“, написа преди време германският „Франкфуртер Алгемайне Цайтунг“. Авторът Райнхард Везер споменава БСП като една от трите проблемни партии в ПЕС. Везер коментира: „За една партия, която се води социалдемократическа, БСП също застава на изненадващи позиции. Така например тя инициира успешна кампания срещу ратифицирането на Истанбулската конвенция против домашното насилие.“ България се нарежда до Русия и Азербайджан, единствените в Европа, които не са я подписали. БСП вече черпи все повече от реторическата школа на Льо Пен, Орбан и Салвини. Проект на партията, оглавявана от Корнелия Нинова, беше представен за първи път в края на юли 2018. Документът е пропит от стремежа да бъдат прегърнати ценностите на популистката радикална левица и десница в Европа. Очевидна е целта на този зов за завръщане към кредото на „ранната БСП“, когато без свян пропагандираше нежеланието си България да стане член на НАТО.", "date": "2019.06.12", "title": " Българският прът в колелото на ПЕС\t"}
{"url": "https://trud.bg/%d0%bf%d1%80%d0%b8%d1%82%d0%b5%d1%81%d0%bd%d0%b5%d0%bd%d0%b8%d1%8f%d1%82%d0%b0-%d0%bd%d0%b0-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd/", "text": "Едва ли, когато през 1990 г. се дипломира в СУ „Св. Климент Охридски“, като магистър по история, Красимир Кракачанов е предполагал какво го чака след близо три десетилетия. Т.е. сега, когато трябва да обяснява на приятели и на недоброжелатели не национално освободителното движение в Македония и Тракия, а тактико-техническите данни на най-съвременното въоръжение и неговата необходимост от гледна точка на бойните способности на войската ни. И да убеждава политиците в това, за което някои априори си имат друго мнение. „Не казвам, че е така, но имам притеснения.“ С такива думи обича да внася яснота в някои недотам ясни ситуации и процеси. В последно време се подредиха няколко такива притеснения. Те са свързани с изпълнението на приетите от Народното събрание проекти за модернизация на Въоръжените сили. Имам притеснение, каза министър Каракачанов от парламентарната трибуна, ако се наложи да платим сумата за самолетите наведнъж. Тогава би могло да „възникнат ситуации, при които нещо може да се забави“. И уточнява, че имал притеснения, но нямало такива индикации. Според него не е справедливо модернизацията на един от проектите да бъде за сметка на другите. Само че за паралелно движение на трите проекта, което той нарече невъзможна амбиция, настояваха както от опозицията, така и от управляващите. Очевидно от негова страна се предполага възникване на проблем при еднократно плащане на изтребителите. Да, но финансовият министър Владислав Горанов каза, че има пари и тези 2 млрд. лв. можем да ги платим кеш на американското правителство. Така той реши финансовата част от преговорите, макар че проектодоговорът все още не е дошъл у нас. Дано е помислил за последствията, които могат да предизвикат притеснения. Какво следва от тази радостна на пръв поглед новина? Поне още две притеснения! Нямало къде да дойдат самолетите. Самият министър Каракачанов призна, че по сделката за покупка на F-16 има да се строи инфраструктура, която не влиза в настоящия пакет. Там ще трябва да се направи еднократен разход. За разлика от другите държави, които купуват F-16 Block 70, имат предишна практика с F-16 и разполагат с изградена инфраструктура за тях, ние нямаме, казва той. Този беше отдавна въпрос е публична тайна, но щом министърът го поставя вече, очевидно е и притеснителен. Второ, дали цената на еднократното плащане няма да е за сметка на хората в армията. Предизборни спекулации бяха наречени от министъра на отбраната приказките, че се обсъжда намаляване на еднократното парично обезщетение до 20 заплати при уволнение от военна служба. Такова нещо нито е обсъждано, нито предстои, бе категоричен той, пред депутатите от Комисията по отбрана. Нещо повече, Красимир Каракачанов гарантира, че в бюджета за следващата година отново ще има средно 10-процентно увеличение на военните заплати. Освен това се предвиждало и разширяване на социалния пакет за военнослужещите. Все пак обаче подобни приказки има. Този слух за 20-те заплати се пуска периодично в последните 24 години. Докато преди време имаше някакъв резултат, т. е. подаване на рапорти от военнослужещи за уволнение, за да не се минат, казано на жаргонен език, днес подобно усилие няма смисъл. Тогава се търсеше и естествено намаляване на личния състав. В момента има достатъчно незаети длъжности във Въоръжените сили, за да се разчита на подобна хибридна „война“ спрямо българската армия. Тази война обаче съществува и не може да не е притеснителна. Засега министърът разсея зловещите предсказания, че подобно социално ощетяване на военнослужещите, ще се наложи, ако трябва да платим много над предвидените пари за изтребителите. Или, ако все пак, САЩ ни наложат да внесем еднократно договорената сума за 8 самолета F-16 Block 70. Според него, подобен начин на плащане не само няма да се отрази на 20-те заплати, но и на другите два проекта за бойните машини на пехотата и за патрулните кора на Военноморские сили. Така, поне засега, индикации, според неговите думи, няма. Нормално е най-голямото притеснение да бъде свързано с очакването на предложенията с конкретните суми от страна на САЩ. Напоследък прозира интересна игра с оферти. При първоначалните разговори от наша страна офертата за самолетите е била значително по-малка от сумата, която е гласувал Конгресът и въпреки това била по-висока от нашите разбирания и представите на Народно събрание, става ясно от думите на министъра. По-късно обаче се е стигнало до определено намаляване на тази сума. Какво ще получим след седмица или две все още не е ясно, което също си е притеснително. „Ще получим едно предложение с конкретни суми. Ако тe не удовлетворяват нашите разбирания и специалисти, разговорите ще продължат, за да стигнем до онази цена, която е взаимно приемлива и разумна“, прогнозира министърът. Т.е. засега чакаме. Да си сложиш подписа под 2 млрд. лв. народни пари, не е лесно решение.   Очаква го горещо лято Създалите се вече очаквания, че до края на годината ще трябва да има сключени договори за придобиване на изтребители, бойни машини на пехотата и патрулни кораби предвещават горещо лято за министър Каракачанов. В края на краищата с неговия подпис договореното ще трябва да бъде внесено в правителството и гласувано от парламента. Времето за отпадане на притесненията е до началото на есенната сесия на Народното събрание.", "date": "2019.06.12", "title": " Притесненията на министър Каракачанов\t"}
{"url": "https://trud.bg/%d0%bd%d0%b5-%d1%81%d0%bc%d0%b5-%d0%b7%d0%b5%d0%bc%d1%8f-%d0%bd%d0%b0-%d0%b3%d0%b5%d0%b9%d0%be%d0%b2%d0%b5-%d0%bd%d0%be-%d0%b3%d0%b8-%d0%b8%d0%bc%d0%b0/", "text": "„Педераст“ тръгва от капитализма и се утвърждава през социализма заедно със съкратената форма „педал“ Българинът е кораво хетеросексуален. Като царевичен кочан. Затова отново възропта срещу парада на хомосексуалните. Над 5000 дефилираха в столицата миналата събота. Нашата земя не е на гейове, но все пак ги има. Орфей е първият, загърбил женското и обърнал взор към мъжкото. Древните извори сочат, че след като загубил Евридика сладкогласният певец тешал мъката си в алкохол и мъжки прегръдки. Отмъстителните менади го разкъсали, заради презрението му към нежния пол. През Средновековието у нас шета сектата на адамитите. Ходят голи като Адам и Ева, отричат брака и социалните норми. Организират церемонии, в които безразборно се съвокупляват. През 1350 г. Теодосий Търновски провежда църковен събор против ересите. Заедно с богомилите и месалианите са разгромени и адамитите. Тогава думата „гей“ още я няма в българския език. Тя е със старофренски произход и влиза в английския през XII век като „весел“, „радостен“, „игрив“. Следващите столетия мутира в „разпуснат“, „похотлив“, разватен“, за да стигне до „хомосексуален“. През Средните векове у нас битува „содомит“, а по-време на игото – „манаф“. Първото значение на тази дума е „малоазиатски турчин“, сексуалното е вторично. Тя влиза в ономастиката като фамилно име, живо и днес. Трудно е да се установи притежателят потомък на извратен ли е, или на ренегат. Христо Манафов например след Освобождението е народен представител. „През времето на ужасите на Фазлъ паша той доносничел с Хесапчиевци и други побългарени анадолци“, пише Константин Иречек за погрома над Габрово, откъдето е въпросният депутат. Княз Фердинанд се захласвал по фусти, но си падал и по панталони. Това не е феномен, защото Александър Македонски също е бисексуален, а създава най-обширната империя в човешката история. Дворцовият учител по български език Добри Ганчев разказва: „За Фердинанда вървеше упорита мълва, че той бил дълбоко заразен от древногръцки порок. Обичал красивите момчета. Може туй да е измислица на вра­говете му, на враговете на приближените, на любимците му, ала има факти, има свидетелства на достопочтени хора, офи­цери и други служещи, които високо изобличават българския господар в скандалиозно морално разтление.“ По-късно Кокон Харизанов води обратното братство. „Истински франт с бомбе, кожени ръкавици, жакет, велурена жилетка, копринен чадър или изящен бастун с позлатен монограм“, портретува го журналистът Петър Карчев. „Кокон Харизанов – продължава той, – макар и да беше млад, не поглеждаше към жените. Интересуваха го хубавите мъже, здравеняците, младежите със смел поглед. Към мъжете, които му харесваха, Кокон Харизанов – независимо от това дали се познаваше с тях или не – отправяше с възторженост поздрава си с високо вдигнато бомбе и с грациозното извиване на тялото.“ Банков чиновник, през 1928 г. Кокон е поканен да изиграе себе си във филма „Весела България“. Тук му партнират други знаменитости като Борю Зевзека, Димитър Даскала и Атанас Телефончето. Първите гонения са при Богдан Филов. Той е министър-председател от 1940 до 1943 г., после е регент. Копира националсоциализма с репресии срещу евреите и хомосексуалистите. В обратно поведение са обвинени редица интелектуалци, между които писателят Владимир Полянов и журналистът Панайот Чинков. Есента на 1941 г. се обсъжда кандидатурата на някой си Каракушев за софийски областен директор. На 1 ноември Филов записва в дневника си: „По-рано Царят напълно одобрил тази комбинация, но сега се противопоставял. Изкарали и Каракушев педераст като Полянов и Чинков!“ „Педераст“ е грешен синоним на „гей“. Думата иде от „пайдогогос“, възпитател на момчета в древна Гърция. Сексуалното значение е привнесено, защото някои посягали на младоците. В този смисъл „педераст“ се припокрива с „педофил“, а не с „гей“. Днес в уличния речник „педераст“ е ругатня за „мръсник“, „подлец“ и другите сродни квалификации. „Ей, педераст, кой ти даде книжката!“, вика шофьорът на такси. На езика му не лепне думата „гей“. „Педераст“ тръгва от капитализма и се утвърждава през социализма заедно със съкратената форма „педал“. В студията „Комунизъм и хомосексуализъм в България“ доц. Михаил Груев пише: „На този феномен се гледа като на „буржоазен остатък“, който предстои да бъде напълно и окончателно ликвидиран заедно със самата буржоазия и с проявленията на нейния начин на живот.“ През 1946 г. е приет Закон за трудово мобилизиране на безделниците и празноскитащите. „Във връзка с приложението на закона – отбелязва Груев – вътрешният министър А. Югов изпраща специална инструкция до регионалните звена на милицията и до кметовете на общините, в която изисква да бъдат направени подробни списъци не само на „битово и морално разложените“, на хората „прекарващи времето си в безцелно шляене из кръчми, гостилници и кафенета“, но и на хомосексуалистите или на набедените за такива. Всъщност този контингент рекрутира немалка част от бъдещите концлагеристи и затворници.“ Наказателният закон от 1951 г. постановява: „За полово сношение или полово удовлетворение между лица от еднакъв пол наказанието е лишаване от свобода до 3 години. Ако това е извършено чрез насилие или чрез използване положение на зависимост, виновният се наказва с лишаване от свобода от 2 до 5 години.“ През 1964 г. Георги Парцалев е сред 28 подсъдими в гей процес по поръчка на хетеросексуалната комунистическа партия. С него са още куп творци, между които и литературният критик Атанас Свиленов. Емил Димитров също трябвало да бъде на скамейката, но предупреден заминава за Франция. В обвинителния акт пише: „Повлияни от упадъчното влияние на Запада, обвиняемите станали вносители и проводници на уродливия западен морал, постоянно възхвалявали западния начин на живот и заявявали, че само на запад имало свободна любов между мъже и мъже и между жени и жени…“ В ония години табло с ликовете на „опасните“ е сложено в Централна баня. За него ми е разказвал покойният журналист Евгений Станчев. Ако разпознаеш съмнителна физиономия, да не се навеждаш за сапуна! Обществените бани и тоалетни бяха средоточия на гей контактите. В София кенефът в Докторската градина, в Пловдив нужникът на гарата. Хисарските и Красновските бани също бяха средища. Изгря демокрацията и гейовете изпълзяха от подмолите. Йордан Соколов, известен като Данчето, оглави Народното събрание. Патриотичната „Атака“ пък излъчи класически извратеняк. Владимир Кузов го хванаха в еротични контакти с невръстно циганче. През 2006 г. му свалиха имунитета, осъдиха го три години условно и партията изгуби ценен кадър. Днес гей обществото у нас битува под псевдоними. Мис Пълнолуние, Мирела Френи, Леля Скруч, Кака Тонка, Драго Чая се мотаят наоколо. Срам ги е да излязат с истинските си имена. Леонардо, Микеланджело, Оскар Уайлд, Лорънс Оливие, Марсел Пруст са били техни побратими. Хомосексуализмът е генетична грешка. И без нея обаче превратност може да те обърне срещу природата. Както Орфей, далеч преди нашата ера.", "date": "2019.06.12", "title": " Не сме земя на гейове, но ги има\t"}
{"url": "https://trud.bg/%d0%b2%d0%b0%d1%80%d0%bd%d0%b0-%d0%bf%d0%be%d1%81%d1%80%d0%b5%d1%89%d0%b0-%d1%8f%d1%85%d1%82%d0%b5%d0%bd%d0%b8%d1%8f-%d0%b5%d0%bb%d0%b8%d1%82/", "text": "Във Варна се провежда Европейската купа по ветроходство в клас „Лазер“, като организатор е Българската федерация по ветроходство, а домакини са община Варна и СК „Черно море Бриз“. Оспорваната надпревара е в два олимпийски и един детски клас. Състезанието е генерална репетиция за домакинството ни на Европейското първенство през 2021 г.с над 350 участници, което ще е част от програмата на Варна – Европейски град на спорта. За Европейската купа има подадени заявки от 45 участници, като 28 от тях са от България. Останалите страни  са Украйна, Румъния, Кувейт, Русия и Франция. Състезанието е в 8 гонки в трапецовидна дистанция, а всеки от трите класа ще стартира отделно. Събитието се провежда максимално близо до брега и централния плаж, за да може публиката да бъде максимално въвлечена в магията на този спорт на морето и вятъра. Във Варна ще бъде изградена водна база край залива, или под Аспаруховия мост, която да събере всички морски спортове на едно място, анонсира Кристиан Димитров, шеф на дирекция „Спорт“ в общината. Очаква се до края на годината да е готов проектът и Европейското първенство по ветроходство през 2021 г.  да се проведе на новото съоръжение.", "date": "2019.06.12", "title": " Варна посреща яхтения елит"}
{"url": "https://trud.bg/%d0%b4%d0%b5%d0%bb%d0%be%d1%82%d0%be-%d1%81%d1%80%d0%b5%d1%89%d1%83-%d1%83%d1%87%d0%b8%d1%82%d0%b5%d0%bb%d0%ba%d0%b0%d1%82%d0%b0-%d0%ba%d1%80%d0%b8%d0%bb%d0%b0-%d0%b4%d0%b2%d0%b5-%d0%b3%d0%be%d0%b4/", "text": "Окръжен съд – Бургас назначи повторна съдебно-медицинска експертиза. Вещите лица трябва да отговорят чрез нея на въпроси, касаещи причината за   на Димитър М. Съдът намери за основателно и искането за разпит като свидетел на един от лекарите, прегледал пострадалия и поставил диагнозата „полиневропатия“, през 2012 г. След като взеха това решение, магистратите отложиха делото срещу учителката Веселина Г. Тя е обвинена че в дома си, при условията на продължавано престъпление, противозаконно лишила от свобода Д. М.- неин съпруг. Тя го държала заключен в една от стаите в жилището, като деянието е извършено по начин опасен за здравето на пострадалия и лишаването от свобода е продължило повече от две денонощия. Човекът дори пускал бележки от прозореца си с молби за помощ, които съседи намирали. Като разбрала, жената зазидала прозореца. Случаят лъсна през месец май 2013 г., след като съпругът не бил виждан дълго време от комшиите и те алармирали в полицията. Бившата учителка е обвинена, че с користна цел, по особено мъчителен начин, предумишлено умъртвила Д. М., като системно не му е давала достатъчно количество храна, вода и необходимите за заболяването му лекарства, лишила го е от необходимата квалифицирана медицинска помощ и грижи в болнични условия, вследствие на което на 01.08.2014 г. е настъпила смъртта му. Тя обаче не сигнализирала за това, а за да продърли да получава пенсията му, скрила трупа в контейнер за смет в морската градина.  Тялото било намерено от работници по чистотата, които също се обадили в полицията и така случаят се разплел. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.12", "title": " Делото срещу учителката, крила две години трупа на мъжа си, продължава\t"}
{"url": "https://trud.bg/%d0%b8%d0%b2%d0%b0%d0%bd%d1%87%d0%b5%d0%b2%d0%b0-%d0%bf%d0%b5%d1%82%d0%ba%d0%be-%d0%b4%d1%8e%d0%bb%d0%b3%d0%b5%d1%80%d0%be%d0%b2-%d0%b5-%d0%bf%d0%be%d0%bb%d1%83%d1%87%d0%b8%d0%bb-%d0%b8%d0%bd%d1%84/", "text": "Бившият кмет на столичния район „Младост“ Петко Дюлгеров и обвиняем по делото срещу Десислава Иванчева и Биляна Петрова, е получил инфаркт. Това съобщи във фейсбук самата Иванчева, позовавайки се на „свои източници“. „В момента Дюлгеров е в тежко състояние в болница и лекарите споделят, че е слабо контактен и едва говори“, пише подсъдимата кметица на „Младост“. Защитата на Дюлгеров се очаква утре да му иска отмяна на домашния арест.", "date": "2019.06.12", "title": " Иванчева: Петко Дюлгеров е получил инфаркт, едва говори"}
{"url": "https://trud.bg/%d0%b2%d1%8a%d0%b7%d0%bc%d0%be%d0%b6%d0%bd%d0%b8-%d1%81%d0%b0-%d0%b2%d1%80%d0%b5%d0%bc%d0%b5%d0%bd%d0%bd%d0%b8-%d0%b7%d0%b0%d1%82%d1%80%d1%83%d0%b4%d0%bd%d0%b5%d0%bd%d0%b8%d1%8f-%d0%bf%d1%80%d0%b8-2/", "text": "Днес, 12 юни, след 17.00 часа, поради подмяна на основни мрежови устройства, се очакват временни минимални затруднения в достъпа до сайта на МВР. Това съобщиха от пресслужбата на Министерството на вътрешните работи. От ведомството предварително поднасят своите извинения за евентуални неудобства. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.12", "title": " Възможни са временни затруднения при ползването на сайта на МВР"}
{"url": "https://trud.bg/%d0%be%d1%82%d0%bc%d1%8a%d0%ba%d0%bd%d0%b0%d1%85%d0%b0-%d1%87%d0%b0%d0%bd%d1%82%d0%b0-%d1%81-%d0%b4%d0%be%d0%ba%d1%83%d0%bc%d0%b5%d0%bd%d1%82%d0%b8-%d0%be%d1%82-%d0%ba%d0%be%d0%bb%d0%b0%d1%82%d0%b0/", "text": "Полицаи от Шесто РУ задържаха двама криминално проявени след сигнал, получен на 5 юни от млада жена, която се оплакала в полицията, че от автомобила й е открадната дамска чанта с лични документи, дебитни и кредитни карти, мобилен телефон и пари. В резултат на предприетите бързи оперативно-издирвателни действия в рамките на образуваното досъдебно производство са установени и задържани двама мъже, на 48 и 49 години. Откраднатите чужди вещи са намерени и иззети. След доклад на материалите в Софийска районна прокуратура, на 49-годишния е повдигнато обвинение и му е наложена мярка за неотклонение подписка. Другият е разпитан като свидетел и освободен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.12", "title": " Отмъкнаха чанта с документи от колата на жена в столицата, задържаха двама мъже"}
{"url": "https://trud.bg/%d0%b5%d0%ba-%d0%bf%d1%80%d0%b5%d0%b4%d1%83%d0%bf%d1%80%d0%b5%d0%b4%d0%b8-%d0%b2%d0%b5%d0%bb%d0%b8%d0%ba%d0%be%d0%b1%d1%80%d0%b8%d1%82%d0%b0%d0%bd%d0%b8%d1%8f-%d1%87%d0%b5-%d1%89%d0%b5-%d1%82%d1%80/", "text": "Европейската комисия предупреди, че Великобритания ще трябва да върне дела от съществуващия бюджет на ЕС, дори ако напусне Съюза без споразумение за оттегляне, предава AFP. В изявление за подготовката за излизането на Великобритания от структурите на Общността, Брюксел заяви, че няма да влезе в преговори за бъдеща търговия, докато Лондон не отчете „финансовите задължения, които Великобритания е направила като държава-членка“. Според споразумението за Брекзит, договорено миналата година между британския премиер Тереза Мей и нейните колеги от ЕС, Великобритания ще дължи на Съюза приблизително 39 млрд. паунда (около 44 млрд. евро). Тази сума ще покрие бюджетните ангажименти в рамките на преходния период до края на следващата година, но британският парламент отказа да ратифицира договора, а Брекзит бе отложен до 31 октомври. Мей планира оттегляне от властта, а някои от претендентите за поста й – като Борис Джонсън, вече заявиха, че са готови да осигурят излизане на страната от Европа без споразумение.", "date": "2019.06.12", "title": " ЕК предупреди Великобритания, че ще трябва да върне дела си от европейския бюджет дори да напусне съюза без сделка"}
{"url": "https://trud.bg/%d0%bc%d0%b1%d0%b0%d0%bf%d0%b5-%d0%b7%d0%b0%d0%b4%d0%bc%d0%b8%d0%bd%d0%b0-%d0%bc%d0%b5%d1%81%d0%b8-%d0%b8-%d1%80%d0%be%d0%bd%d0%b0%d0%bb%d0%b4%d0%be/", "text": "Голът на Килиан Мбапе за Франция във вратата на Андора за 1:0 се оказа под номер 100 за него в официален мач на клубно и национално поле. Това нападателят постигна на едва 20 години и 173 дни в 180-ия си двубой. Така талантът задмина в това отношение двете суперзвезди Лионел Меси и Кристиано Роналдо. Аржентинецът достигна този брой попадения на 22 години и 97 дни. Роналдо го направи малко по-късно – на 22 години и 356 дни. 27 от головете на Мбапе са с екипа на „Монако“, 60 с този на „Пари Сен Жермен“, а останалите 13 са в мачовете му за Франция, с която миналата година стана световен шампион.  В Испания все още се надяват, че талантът ще се озове в „Реал“. Мбапе е сред основните цели на сънародника му и треньор на „Кралския клуб“ Зинедин Зидан. В сряда в Мадрид представиха Лука Йович. Нападателят бе купен за 60 млн. евро от „Айнтрахт“. „Сложихме началото на нов проект, тъй като изпратихме незадоволителна година – каза Флорентино Перес, президент на „Реал“, при представянето на Йович. – Работим за по-доброто бъдеще на клуба. Сега представяме Лука, който като малък е спал с екип на „Реал“, а днес осъществява своята мечта“.", "date": "2019.06.12", "title": " Мбапе задмина Меси и Роналдо"}
{"url": "https://trud.bg/%d1%81%d1%8a%d0%b4%d1%8f%d1%82-%d0%bc%d1%8a%d0%b6-%d0%b7%d0%b0-%d0%b1%d0%bb%d1%83%d0%b4%d1%81%d1%82%d0%b2%d0%be-%d1%81-12-%d0%b3%d0%be%d0%b4%d0%b8%d1%88%d0%bd%d0%b0-%d0%bf%d1%80%d0%b8%d1%8f%d1%82/", "text": "Млад мъж от Петрич застава на подсъдимата скамейка с обвинение за блудство с малолетно момиче. Районната прокуратура в Петрич е предала на съд 26-годишния Н. С. и се очаква насрочване на делото. На 24 февруари 2018 г. С. разбрал, че дванадесетгодишната Р. М. е на гости при сестра му и ще остане да пренощува при нея. Късно през нощта той отишъл в стаята на спящото момиче и легнал до него. Запушил устата й с ръка, за да не вика. Свалил й дънките и долното бельо, след което осъществил в нея блудствени действия по възбуждане и удовлетворяване на полово желание без съвкупление. Останал в леглото с нея до сутринта, след което си тръгнал. На следващия ден малолетната Р. М. споделила за случилото се на майка си и баба си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.12", "title": " Съдят мъж за блудство с 12-годишна приятелка на сестра му"}
{"url": "https://trud.bg/%d0%b5%d0%bc%d0%b8%d0%bb-%d0%ba%d0%be%d1%88%d0%bb%d1%83%d0%ba%d0%be%d0%b2-%d0%bf%d1%80%d0%b5%d0%b4-%d1%81%d0%b5%d0%bc-%d0%b1%d0%bd%d1%82-%d0%b5-%d0%b2-%d0%bf%d1%80%d0%b0%d0%ba%d1%82%d0%b8%d1%87%d0%b5/", "text": "„Ние сме в практически фалит. Трябва да спасим БНТ“ – това заяви временно изпълняващият длъжността генерален директор на обществената телевизия Емил Кошлуков, пред Съвета за електронни медии (СЕМ), където заедно с управителния съвет представя нейния отчет. До края на годината се очаква дефицитът на БНТ да стигне 44 млн. лева, уточни Кошлуков, който неотдавна зае временно поста на Констанин Каменаров, принуден да напусне заради присъда за шофиране след употреба на алкохол, предаде  . „Реалните задължения са за 37 милиона лева, като 30 от тях са за сключени договори за спортни предавания и права. Сред тях има първенство по канадска борба. Развалихме договори, сключени от ръководството, за милиони. Това са договори за закупуване на програми, за реклами, които са вредни и опасни, прекратени са съмнителни обществени поръчки“, каза още пред медийния регулатор Кошлуков, който до неотдавна беше програмен директор на БНТ. Той призова членовете на СЕМ за подкрепа за съдействие от правителството и финансовото министерство. Представителите на БНТ съобщиха, че двете най-скъпи предавания в програмата са „Референдум“ – заради сключен договор със социологическа агенция (с „Алфа рисърч“ – б.р.) и „Стани богат“ (за година контрактът е за 4,4 млн. лева). По време на отчета се разбра още, че членовете на регулаторния орган нямат достъп до търговските споразумения, които са били сключвани от телевизията през годините назад. Очаква се кандидатите в конкурса за генерален директор, който вече тече, да могат да ползват данни от отчета за концепциите си. Вчера СЕМ реши, че не може да допусне до конкурса един от кандидатите – телевизионният водещ от близкото минало Къци Вапцаров, защото е собственик на няколко търговски дружества. Така в надпреварата останаха Емил Кошлуков, Сашо Диков, Сашо Йовков, Стоил Рошкев, Никола Тодоров, Явор Симов и Радостлав Главчев.", "date": "2019.06.12", "title": " Емил Кошлуков пред СЕМ: БНТ е в практически фалит\t"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%ba%d0%b0%d1%82%d0%be-%d0%bf%d1%80%d0%b8%d0%b4%d0%be%d0%b1%d0%b8%d0%b5%d0%bc-%d0%bd%d0%be%d0%b2/", "text": "Като придобием новите изтребители, ще пазим въздушното пространство и на Северна Македония. Това каза пред журналисти на учебен полигон „Ново село“ премиерът Бойко Борисов. На въпрос кое в наблюдаваното учение го е впечатлило най-много, Борисов заяви, че него нещо трудно може да го впечатли, защото е участвал в стотици такива занятия. „Даже на колегата му казах, че има доста да коригират в стрелбата“, коментира той. „Първо, много бих искал тези, които ни критикуват, че имаме българо-американска база в „Ново село“, да видят какво прекрасно съоръжение е. Второ, днес тук участват и колегите от Гърция, Албания, Северна Македония, САЩ – така ще се извъртят всички. В България всички идват на учения – другите държави ги прескачат, но в България абсолютно всички идват. Имаме надеждна техника, която модернизираме. А и с колегата Зоран Заев говорихме миналата седмица – живот и здраве, сега, като придобием новите изтребители, ще пазим въздушното пространство и на Северна Македония“, заяви Борисов. Той посочи, че това ще е добре и за тях, и за нас. „Защото така или иначе тези самолети не могат да завият толкова близо и ходят над Северна Македония. Така че тези учения ни дават бойно другарство. Всички ни знаят в света, че продължават цяло лято занятията тука. Над 5000 американски военнослужещи минават и се обучават“, каза още министър-председателят. „И не случайно на 6 май толкова се радват хората на военната техника. И сега продължаваме да окомплектоваме това, което през годините е разрушено. Продължаваме да си модернизираме танковете, да ги ремонтираме, казармите. Проектите вървят“, заяви Борисов АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.12", "title": " Премиерът Борисов: Като придобием новите изтребители, ще пазим въздушното пространство и на Северна Македония"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%b1%d0%be%d0%b5%d0%bd-%d0%b0%d1%80%d1%81%d0%b5%d0%bd%d0%b0%d0%bb-%d0%b8-%d0%b4%d1%80%d0%be%d0%b3%d0%b0-%d0%b2-%d0%b4%d0%be%d0%bc%d0%b0-%d0%bd%d0%b0-%d0%bc/", "text": "42-годишен жител на варненското с. Дюлино е задържан и обвинен в незаконно притежание на огнестрелни оръжия, съобщиха от Областната дирекция на МВР-Варна. При обиск в дома на мъжа на 10 юни униформени открили и иззели карабина, гладкоцевна пушка и боеприпаси. Те не били регистрирани, а собственикът нямал разрешително за притежание на бойно или ловно оръжие. При претърсването полицаите намерили и 19,60 грама марихуана. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.12", "title": " Откриха боен арсенал и дрога в дома на мъж от варненско село"}
{"url": "https://trud.bg/%d0%bb%d0%be%d0%ba%d0%be-%d1%81%d0%be%d1%84%d0%b8%d1%8f-%d0%bf%d0%b0%d1%80%d0%b0%d1%84%d0%b8%d1%80%d0%b0-%d1%81-%d0%b1%d0%b8%d0%b2%d1%88-%d0%b2%d1%80%d0%b0%d1%82%d0%b0%d1%80-%d0%bd%d0%b0/", "text": "Ръководството на „Локомотив“ (София) успя да затвори още два входящи трансфера в часовете преди първата тренировка. В „Надежда“ подписаха официално със стража Ивайло Василев. Юношата на „Левски“ ще смени друг кадър на „сините“ – Александър Любенов, играл под наем през последната година. Василев идва от „Монтана“, където игра през последните два сезона. С „железничарите“ парафира и Китан Василев. Халфът идва от „Царско село“. Другите нови са Том, Мики Орачев, Димитър Георгиев и чуждестранен халф-бек, който утре пристига в София.", "date": "2019.06.12", "title": " „Локо“ (София) парафира с бивш вратар на „Левски“"}
{"url": "https://trud.bg/bulgarskiqt-futbol-e-samo-tscetq-i-rozi/", "text": "Всяко чудо за три дни. Тази поговорка за пореден път се затвърди в родния футбол. Всичко у нас отново е цветя и рози що се отнася до най-масовия спорт в света. Това поне съобщи Борислав Михайлов, президентът на БФС. По-малко от 72 часа след загубата от Косово с 2:3 в София от квалификациите за Евро 2020, шефът на футбола ни отказа да коментира наболелите теми и опита да убеди медиите, че проблеми няма.  „Много ви харесвам медията, но няма да отговарям на други въпроси – обясни бившият вратар по време на пресконференция по повод представянето на топката, с която ще се играе по родните терени през 2019/20. – Мисли се за бъдещето, това са следващите футболисти, така че няма какво да кажа. Днес (б.а сряда) е хубав повод, клубовете чакат жребия за новото първенство, последните три бяха много оспорвани. Новият формат всички го харесват, дори медиите, телевизиите… Излъчват се всички мачове от кръга. Много малко държави от нашия аршин могат да си го позволят.“  А Михайлов коментира лаконично и още една гореща тема – скандала с играчите на „Черно море“, минали полиграф през месец май.  „Решава се от компетентните органи, а не от БФС.“  Преди тегленето на жребия за новия сезон бе представена и топката, с която ще се играе в Първа, Втора и Трета лига, както и в елитните групи при 15 и 17-годишните – „Adidas Conext 19”. Отборите от елита ще получат по 60 броя от тях, тези от втория ешелон 20, а представителите на четирите трети дивизии – по 10.", "date": "2019.06.12", "title": " Българският футбол е само цветя и рози"}
{"url": "https://trud.bg/11-%d1%85%d0%b8%d1%82%d1%80%d0%b8%d0%bd%d0%b8-%d0%b2-%d0%ba%d1%83%d1%85%d0%bd%d1%8f%d1%82%d0%b0-%d0%b2%d0%b8%d0%b4%d0%b5o/", "text": "Независимо дали сте начинаещи или професионалисти в готвенето, тези 11 полезни съвети и тайни ще ви спестят много време и най-вече ще улеснят подготовката на много от храните. Ако сте направили домашни бисквити, може да удължите живота им като в кутията, където ги съхранявате, добавите и филия пресен хляб. След 24 часа бисквитите ще са поели от влажността на хляба, а филията ще е изсъхнала. Подобен е и съветът за стар и изсъхнал хляб, който може да „съживите“ като облеете с вода, а после изпечете във фурната. След това той ще е мек и пухкав отново. Колкото до беленето на продуктите – за джинджифила използвайте лъжица, а мангото нарежете на парчета, чиято кора свалите на ръба на стъклена чаша. Чесънът ще обелите най-лесно и бързо ако го поставите в кутия, която раздрусате докато обелките не паднат. Същото важи и за сварени яйца, но е важно да сипете малко вода в кутията, която ще раздрусате. Кората на портокал пада бързо, ако отрежете горната и долната му страна, а после направите вертикален прорез по стените на плода и след това разгънете портокала като акордеон. Ягодите ще почистите лесно, ако прекарате сламка от върха към основата им, като така ще избутате зелената част. За да използвате лимоновия сок на 100%, пуснете го за 15 секунди в микровълновата, а след това изсипете във форма за лед. Кубчетата може да добавите към вода или смути за повече свежест, а годността им в хладилната камера е 1 година. На последно място е трикът за приготвяне на бита сметана. В буркан смесете 1 ч.ч. готварска сметана с 1 с.л. ванилия и 1 с.л. пудра захар. Затворете буркана и отново раздрусайте. Резултатът може да намажете върху ябълков пай или да добавите към мелбата си. Цялото видео с подробни инструкции за триковете, тук: Източник: Nifty", "date": "2019.06.12", "title": " 11 хитрини в кухнята (ВИДЕO)\t"}
{"url": "https://trud.bg/%d1%80%d0%b0%d0%b7%d1%88%d0%b8%d1%80%d1%8f%d0%b2%d0%b0%d1%82-%d0%bf%d0%b0%d1%80%d0%ba-%d0%b2%d1%8a%d0%b7%d1%80%d0%b0%d0%b6%d0%b4%d0%b0%d0%bd%d0%b5-%d0%b2-%d1%81%d0%be%d1%84%d0%b8%d1%8f-%d1%81/", "text": "Разширяваме парк „Възраждане“ с нови 25 дка – от тях 19 дка е парковата час с над 600 нови дървета и на 6 дка изграждаме за пръв път общински аквапарк. Това съобщи столичният кмет Йорданка Фандъкова. Аквапаркът е с 5 открити басейна и обслужващата сграда, в която са закрит басейн и СПА зона. Проектът се финансира от общинското дружество „Софийски имоти“. Басейните на аквапарка ще са с минерална вода. Тази година възстановяваме изцяло банята в Банкя и до дни обявяваме процедурата за възстановяване на банята в „Овча купел“. Преди няколко дни обявихме процедурата за парк „Дружба“, където ще обновим детски площадки, ще се изгради зона за спорт и ще се оформи пространството към понтона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.12", "title": " Разширяват парк „Възраждане“ в София с нови 25 дка\t"}
{"url": "https://trud.bg/%d0%b4%d0%b8%d0%b3%d0%b8%d1%82%d0%b0%d0%bb%d0%bd%d0%b0%d1%82%d0%b0-%d1%82%d1%80%d0%b0%d0%bd%d1%81%d1%84%d0%be%d1%80%d0%bc%d0%b0%d1%86%d0%b8%d1%8f-%d0%bd%d0%b0-%d0%b1%d0%b0%d0%bd%d0%ba%d0%b8%d1%82/", "text": "В София се провежда поредното издание на Финансовия форум „Иновации“. Събитието в столичния хотел „Хилтън“ се организира от Асоциация „Банка на годината“ и е единственото по рода си у нас, посветено на финансовите иновации. Във форума се включиха Изпълнителният директор и член на Управителния съвет на Fibank Севдалина Василева, банкерът Левон Хампарцумян, Главният изпълнителен директор на „Алианц Банк“ Георги Заманов, както и представители на ръководствата на компании и експерти от финансовия сектор в България и чужбина. Изпълнителният директор на Fibank Севдалина Василева бе сред участниците в първия панел „Stairway to heaven ли са дигиталните финанси“, дискутиращ развитието на технологиите в българските банки, бъдещето на традиционните банкови клонове и дигиталните тенденции в инвестициите, които банките правят. Пред гостите бяха представени проучвания за възхода на мобилното банкиране, постиженията на една от най-големите норвежки дигитални банки, а модераторът на панела Димитър Попов  обобщи резултатите от изследването „Дигитално развитие на българските банки“, направено от Deloitte. Севдалина Василева очерта основните насоки, в които се развива дигиталната трансформация в банките – промяна в отношението към клиента, което е все по-персонализирано и директно, с грижа за неговите потребности. „Ако трябва да обобщя в едно изречение защо банките трябва да се дигитализират, то е за да подобрят ефективността и оптимизират операциите си, за да генерират ръст и да запазят своите позиции, за да отговорят на регулациите и да намалят рисковете, и най-вече, за да обслужват по-добре клиентите си“, сподели г-жа Василева. Тя засегна и темата за банковите клонове, които ще имат своето място в обозримото бъдеще, но ще бъдат интегрирани с дигиталните канали и фокусирани върху консултиране и експертна помощ. Севдалина Василева очерта една от стратегическите цели на Fibank в следващата година и половина: „Амбицията ни е 80% от трансакциите и 40-50% от обема на кредитиране за физическите лица да се изпълняват в дигиталните канали на банката“. Тя обобщи: „В крайна сметка дигитализацията е двустранен процес, за който и банките, и клиентите трябва да са подготвени, за да имаме положителен резултат.“ В момента се провежда последния панел на форум „Иновации“ – „Клуб-Innovation manager.BG“, в който участие има и директорът „Дигитално банкиране“ във Fibank Лъчезар Венков. В един експертен разговор професионалистите дигитални иноватори в банките обсъждат темите за предсказуемото банкиране/A driven predictive banking/, отвореното банкиране/Open banking/, финансовите стартъпи и ролята на финтех индустрията.", "date": "2019.06.12", "title": " Дигиталната трансформация на банките поставя фокуса върху клиента и ефективността"}
{"url": "https://trud.bg/%d1%82%d1%8a%d1%80%d0%b3%d0%be%d0%b2%d0%b8%d1%89%d0%b5-%d0%b5-%d0%b4%d0%be%d0%bc%d0%b0%d0%ba%d0%b8%d0%bd-%d0%bd%d0%b0-%d0%bf%d1%80%d0%b0%d0%b7%d0%bd%d0%b8%d1%86%d0%b8-%d0%bd%d0%b0-%d0%b6%d0%b5%d0%bd/", "text": "11 празници на женските и девически хорове  „Проф. Лилия Гюлева” започват в петък в Търговище. В тридневната проява участие ще вземат хорове от България и Румъния. Те ще поставят началото на празниците в 17 часа в петък с дефиле, което ще премине през централната пешеходна зона до площад „Свобода”. Там, на сцената пред Общината, всеки от хоровете ще изпълни по едно избрано произведение. Концертната програма започва час по-късно в читалището. В неделя ще има сборен концерт на всички участници. Организатор е представителният женски хор към  Община Търговище „Златна лира”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.12", "title": " Търговище е домакин на празници на женските хорове"}
{"url": "https://trud.bg/%d0%bc%d0%b0%d1%80%d0%ba%d0%b0%d1%82%d0%b0-%d0%b7%d0%b0-%d0%bc%d0%b5%d1%81%d0%bd%d0%b8-%d0%bf%d1%80%d0%be%d0%b4%d1%83%d0%ba%d1%82%d0%b8-meat-revolution-%d0%bf%d0%be%d0%bb%d1%83%d1%87%d0%b8-%d1%83/", "text": "Иновативната кауза, стартирала в Попово, вече ще реализира своята дейност изцяло с електроенергия, произведена от възобновяеми енергийни източници. Специалното удостоверение за 100% зелена енергия беше връчено на г-н Валентин Русчев, собственик и управител на Тандем-Попово ООД, фирмата, която произвежда за марката MEAT (R)EVOLUTION, от г-н Богомил Недевски, началник Продажби ключови клиенти в енергийното дружество. “От самото създаване на компанията и най-вече от зараждането на MEAT (R)EVOLUTION като концепция, ние се стремим да бъдем иноватори на пазара и да отговорим да високите очаквания на потребителите към нас. Безупречното качество е задължително за покриване на тези изисквания. Непрекъснатото усъвършенстване и професионализъм в работата ни, както и стриктното спазване на интегрираните във времето стандарти за безопасност на храните, ни доведоха до тук. От тук ние надграждаме с огромно внимание към природата и изобщо към всичко, което се случва около нас, тъй като то е основополагащо и за това, което се случва и в чинията ни. Щастливи сме, че в лицето на ЕНЕРГО-ПРО Енергийни Услуги, намерихме отличен партньор в желанието си да предлагаме не просто качествен продукт, но и продукт, произведен по екологичен начин. Смятам, че с възприемането на „зелената идея“, MEAT (R)EVOLUTION и  Тандем – Попово за пореден път ще спечелят доверието на своите клиенти освен с отлично качество на продукцията си, и с отговорното си отношение към околната среда“, сподели г-н Русчев. ЕНЕРГО-ПРО Енергийни Услуги насърчава производството и търговията с електроенергия, генерирана по екологичен начин. Компанията издава удостоверения за зелена енергия в уверение на това, че продадената електрическа енергия е произведена изцяло от възобновяеми източници. Документът се базира на Гаранции за произход, издадени от Агенция за устойчиво енергийно развитие, които се прехвърлят на името на клиента в регистъра на Агенцията.", "date": "2019.06.12", "title": " Марката за месни продукти MEAT (R)EVOLUTION получи удостоверение за зелена енергия от ЕНЕРГО-ПРО"}
{"url": "https://trud.bg/%d0%ba%d1%80%d0%b0%d0%bb%d0%b5%d0%b2-%d1%86%d1%81%d0%ba%d0%b0-%d0%bd%d1%8f%d0%bc%d0%b0-%d0%b4%d0%b0-%d0%b8%d0%b7%d0%bb%d0%b8%d0%b7%d0%b0-%d0%be%d1%82-%d1%80%d0%b0%d0%bc%d0%ba%d0%b8%d1%82%d0%b5-%d0%bd/", "text": "Красен Кралев, министърът на младежта и спорта, увери, че ЦСКА няма да излиза от рамките на стадион „Българска армия“ при строежа на новото съоръжение. Както вече стана ясно, конфликтната точка е, че общината не иска да разреши разширяване на размерите на арената.  „Това съоръжение с леки козметични промени не може да бъде съживено – обясни Кралев. – Така че, да, в рамките на сегашната „чаша“ на стадиона, без да се разширява, но трябва да бъде изграден чисто нов стадион. Това е нашето предложение, то е подкрепено от ЦСКА, и ще го отстояваме. Говорим на един език, просто трябва да бъдат отразени нещата и промените в ПУП-а. Искам да се избегнат спекулациите, че ще се върши строителство в Борисовата градина.“  И докато министърът даде разяснение за проекта на стадиона, феновете научиха и кога ще се състои първото дерби ЦСКА – “Левски“ през сезон 2019/20. Жребият отреди то да се играе в VIII-ия кръг на Първа лига. Интересното е, че същият уикенд под пара ще бъде и Пловдив, където „Локомотив“ ще приеме големия градски съперник „Ботев“. Това ще бъде и първи сблъсък между двата тима след финала за купата на България, спечелен през месец май от „смърфовете“ с 1:0.", "date": "2019.06.12", "title": " Кралев: ЦСКА няма да излиза от рамките на стадиона"}
{"url": "https://trud.bg/%d0%bf%d1%83%d1%81%d0%bd%d0%b0%d1%85%d0%b0-%d0%bf%d0%be%d0%b4-%d0%b3%d0%b0%d1%80%d0%b0%d0%bd%d1%86%d0%b8%d1%8f-%d0%ba%d0%b0%d0%bf%d0%b8%d1%82%d0%b0%d0%bd%d0%b0-%d0%bd%d0%b0-%d0%bf%d0%be%d1%82%d1%8a/", "text": "Капитанът на кораба, който потъна във водите на река Дунав в Будапеща преди две седмици, беше пуснат под гаранция. Това съобщи БТА. Защитата му заяви, че той е разстроен от станалото и отрича да е допуснал грешка. Размерът на паричната му гаранция е 15 милиона форинта (53 000 долара). Припомняме, че при потъването на туристическото корабче „Русалка” загинаха 26 южнокорейски туристи и двамата унгарци от екипажа. Още четирима души са в неизвестност и са смятани за мъртви.", "date": "2019.06.12", "title": " Пуснаха под гаранция капитана на потъналото в река Дунав корабче"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%bf%d1%80%d0%be%d0%b2%d0%b5%d1%80%d1%8f%d0%b2%d0%b0-%d0%b4%d0%be%d0%ba%d1%83%d0%bc%d0%b5%d0%bd%d1%82%d0%b8-%d0%b2/", "text": "Прокуратурата влезе в офиса на „Алфа финанс холдинг“ на Иво Прокопиев на столичния булевард „Цар Освободител“. Шефът на Специализираната прокуратура Димитър Петров обясни, че акцията е заради повдигнатото обвинение на Прокопиев и други лица от миналата седмица. Днес получихме разрешение от Специализирания наказателен съд за претърсване на офиса на „Алфа финанс холдинг“, обясни той. Целта на това претърсване е да се намерят документи, които считаме, че са необходими за разследването, каза още Петров, уточнявайки, че „един от обвиняемите е на място заедно с неговите защитници“. Документите, които търсят прокурорите, са свързани с покупко-продажбата на „Каолин“.", "date": "2019.06.12", "title": " Прокуратурата обискира офис на Иво Прокопиев\t"}
{"url": "https://trud.bg/%d0%b3%d0%be%d0%bb%d0%b8-%d0%b8-%d0%bf%d0%be%d0%b4%d0%b8%d0%b3%d1%80%d0%b0%d0%b2%d0%b0%d1%82%d0%b5%d0%bb%d0%bd%d0%b8-%d1%81%d0%bd%d0%b8%d0%bc%d0%ba%d0%b8-%d0%bd%d0%b0-%d1%82%d1%83%d1%80%d0%b8%d1%81/", "text": "Мини-сериалът на НВО „Чернобил“ предизвика огромен медиен шум, а рейтингът му дори надмина този на „Игра на тронове“. Популярността на сериала повиши и потока туристи, отправили се към Припят, но някои от тях прекалиха като публикуваха голи и подигравателни снимки от изоставения град. Най-известни станаха кадрите на една млада рускиня, която се осмели да позира по бельо пред безлюдна сграда с липсващи прозорци. Тя получи хиляди отрицателни коментари, обвиняващи я в неуважение към случилото се, жертвите и техните семейства: „Такива кадри ме карат да се откажа от социалните мрежи!“, „Не те ли е срам да качваш такива снимки? Много си глупава“. Други туристи и посетители в Припят пък се снимаха без никаква екипировка и предпазни средства в близост до изоставени автомобили, увеселителни паркове и т.н. Потребители в Instagram ги предупреждават, че това е опасно за здравето заради все още високите нива на радиация в града. Друг турист, занимаващ се с фотографиране на индустриални зони, сподели кадри, на които се преструва на зомби, позирайки в безлюдна квартира в Припят. „Отвратително е“, коментираха потребители в социалната платформа. С хаштага #chernobyl и #pripyat в Instagram има още редица изображения от туристически екскурзии до Припят и централата.", "date": "2019.06.12", "title": " Голи и подигравателни снимки на туристи от Припят"}
{"url": "https://trud.bg/%d1%82%d1%80%d0%b8-%d1%84%d0%b8%d1%80%d0%bc%d0%b8-%d0%b8%d1%81%d0%ba%d0%b0%d1%82-%d0%b4%d0%b0-%d1%81%d1%82%d1%80%d0%be%d1%8f%d1%82-%d0%bf%d1%80%d0%b5%d1%87%d0%b8%d1%81%d1%82%d0%b2%d0%b0%d1%82%d0%b5/", "text": "Три фирми са кандидатствали за изпълнители на дългоочакваната пречествателна станция за питейни води на Шумен. Известно е, че общината се водоснабдява от язовир „Тича“ и повече от 30 г. само се говори за изграждане на пречиствателна. Сега кандидати са „Геострой“ АД, Строително предприемачески Холдинг и обединението „Кристални води“, в което има и чуждо участие. Това обявиха от ВиК-Шумен на пресконференция в сряда и уточниха, че в момента върви втория етап – разглеждане на техническите предложения на фирмите. До 20 юли комисия ще излезе с оценка на предложенията. За изграждане са осигурени 22 млн.лв. по ОП „Околна среда“, като преди това държавата плати работния проект. Много важна е и подмяната на довеждащия водопровод от язовира, която ще струва 55 млн.лв. В момента той непрекъснато аварира. За целта ВиК-Шумен трябва да има средства за съучастие в реализация на проектите в размер на 15-16 млн.лв. В сряда новият управител на дружеството Илиян Илиев, който е временно изпълняващ длъжността до провеждане на конкурс, заяви, че „пробойните са доста във ВиК“, ще се промени структурата с цел да си събират по-лесно парите от длъжници. Илиев не обеща положителна развръзка по болната тема – намаляване цената на водата.  Както „Труд“ писа, при визита в Шумен през март министър Николай Нанков каза, че новият управител може да я намали. „Аз не виждам и необходимост за намаляването. Единственото, най-лошото нещо, което можем да направим на това дружество, е да намалим цената“, каза Илиев. Той уточни, че ако тя падне с 10 стотинки /от 3,40 лв. сега на 3,30 лв. за кубик б.а./ ефектът за едно тричленно семейство ще е 1 лев месечно, ако ползва 10 кубика вода. „Ако това е проблема на едно семейство…“, коментира той. И напомни, че ако се намали цената, после няма да има финансова институция, която да помогне на ВиК-Шумен за нужното парично самоучастие в проекта за изграждане на Пречиствателна станция за питейни води и довеждащ водопровод. „Нанков е политик, а аз съм икономист“, коментира Илиев. Междувременно предходния управител на ВиК-Шумен инж.Красимир Марков, който напусна преди изтичане на договора му, също не пожела да инициира намаление от цената, определена от КЕВР.", "date": "2019.06.12", "title": " Три фирми искат да строят пречиствателната станция на Шумен\t"}
{"url": "https://trud.bg/%d0%bf%d0%be%d0%ba%d0%b0%d0%b7%d0%b2%d0%b0%d1%82-%d0%b8%d0%b7%d0%bb%d0%be%d0%b6%d0%b1%d0%b0-%d0%b7%d0%b0-%d1%85%d0%bb%d1%8f%d0%b1%d0%b0-%d0%b8-%d0%b2%d0%b8%d0%bd%d0%be%d1%82%d0%be/", "text": "В Археологическия музей във Варна ще бъде открита в петък изложбата „Хлябът и виното – от древността до наши дни“. В нея са представени разнообразни археологически артефакти-керамични съдове, хромели, печати за хляб, предмети, свързани с бита, с православието и фолклорните ритуали. Проследява се историята на хляба и виното през ХХ век и промишленото производство. В изложбата е копието на едно от най-прочутите тракийски съкровища – Боровското, предоставено от музея в Русе. Сребърният сервиз за вино е забележителен със своята украса, разказваща в образи за тайнствена религия на траките. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.12", "title": " Показват изложба за хляба и виното"}
{"url": "https://trud.bg/%d0%b3%d0%bb-%d0%ba%d0%be%d0%bc%d0%b8%d1%81%d0%b0%d1%80-%d0%bd%d0%b8%d0%ba%d0%be%d0%bb%d0%be%d0%b2-%d0%bf%d0%be-%d0%b4%d1%83%d0%bd%d0%b0%d0%b2-%d0%bd%d1%8f%d0%bc%d0%b0-%d0%ba%d1%80%d0%b8%d1%82%d0%b8/", "text": "Няма критична ситуация по течението на река Дунав, въпреки че са въведени плановете I степен „Мониторинг“. Това каза в Благоевград шефът на Главна дирекция „Пожарна безопасност и защита на населението“ гл. комисар Николай Николов. Нивото на Дунав, на вход в България край Ново село е със спаднало ниво около 34 см. В долното течение край Силистра пък се е вдигнало с 12 см. „Очакваме увеличение и утре не повече от 5-6 см, след което ще има спад. Започнали сме и подготовка за изграждането, ако се наложи, на допълнителни диги на четири места по Дунав – Видин при централния парк, Никопол, Свищов и Силистра“, допълни Николов. Във вторник най-сериозно обстановката се е усложнила в община Стражица, с. Камен. „Там преляха два микроязовира, наводнени бяха няколко къщи и училищната сграда. Единият язовир тотално се оттече, стената беше компрометирана, а язовирът източен. Другият е вече на 1 метър под кота преливник. Към момента ситуацията е спокойна“, успокои шефът на пожарната. Комисиите по оценяване на щетите, които са основно по земеделските площи вече са започнали описване, за да се компенсират стопаните. Заради нарушеното водоподаване в община Стрелча бедственото положение продължава, а кметът е изпратил уведомителни писма и трябва правителството да ги разгледа. В сряда е започнал активен диалог по прехвърлянето на общинските язовири към държавното предприятие, което ще ги стопанисва. „Отговорността за стопанисването на язовири и микроязовири е на стопаните, а не само на държавата. В това отношение големите язовири или т. нар. структуроопределящи, които са към министерствата на икономиката и енергетиката са в идеално състояние и там няма проблеми. Проблемите са в по-малките микроязовири“, обясни гл. комисар Николов. Вече е започнала реновация на около 13 язовира, като най-значимият е „Бели Искър“. „Предприели сме мерки за превенция срещу наводнения, но измененията в климата са неизбежни. Трябва да се съобразим и адаптираме към тези изменения, но и да се подготвим. Не може да повлияем на природата, че да престанат тези обилни валежи. В отделни места през последните дни паднаха валежи, няколко пъти над месечната норма“, допълни Николов. В Благоевград бе даден старт на проект между България и Гърция за защита при бедствия „Flood Guard“. Той е за близо 4,5 млн. евро и ще се изпълнява 3 г. Целта е институциите от двете страни на границата да действат координирано при рисковете от наводнения в трансграничния регион. Проектът обхваща международните речни басейни на реките Стримон-Струма, Нестос-Места, Ардас-Арда и Еврос-Марица. Ще се изгражда тренировъчна база и координационен център в бивше военно поделение край благоевградското с. Мощанец. Модерният обучителен център ще бъде оборудван като иновативно училище с класни стаи и полигон. Ще се купи и мобилна техника, която може да се придвижва във всякакви условия за бърза реакция при кризи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.12", "title": " Гл. комисар Николов: По Дунав няма критични ситуации\t"}
{"url": "https://trud.bg/%d0%bc%d0%b0%d1%80%d0%b8%d0%bd-%d0%bb%d1%8c%d0%be-%d0%bf%d0%b5%d0%bd-%d0%bd%d0%b0-%d1%81%d1%8a%d0%b4-%d0%b7%d0%b0%d1%80%d0%b0%d0%b4%d0%b8-%d0%bf%d0%be%d1%81%d1%82%d0%be%d0%b2%d0%b5-%d1%81%d1%8a%d1%81/", "text": "Лидерът на крайнодесния „Национален фронт“ Марин Льо Пен ще бъде подведена под отговорност заради три поста в социалната мрежа „Туитър“ от 2015 г., в които сподели жестокости, извършени от близкоизточната радикална групировка „Ислямска държава“, съобщи AFP. Съдия в град Нантер, западно Париж, издаде решението, след като Льо Пен бе обвинена миналата година за разпространението на „послания за насилие, които подбуждат към тероризъм или порнография или сериозно накърняват човешкото достойнство“, и които са достъпни за непълнолетни.", "date": "2019.06.12", "title": " Марин Льо Пен на съд заради постове със зверства на ИДИЛ"}
{"url": "https://trud.bg/%d0%b0%d0%bb%d0%b8%d0%b0%d0%bd%d1%81%d1%8a%d1%82-%d0%bd%d0%b0-%d0%bb%d0%b8%d0%b1%d0%b5%d1%80%d0%b0%d0%bb%d0%b8%d1%82%d0%b5-%d0%b8-%d0%b4%d0%b5%d0%bc%d0%be%d0%ba%d1%80%d0%b0%d1%82%d0%b8%d1%82%d0%b5/", "text": "Алиансът на либералите и демократите за Европа (АЛДЕ) – третата по големина група в новия Европейски парламент, промени името си на „Обновете Европа“. Решението е взето днес на заседанието на групата, съобщи за   нейният член – евродепутатът Илхан Кючюк. Мотивите той обясни така: „Гражданите харесват Европа, но не я харесват в този вид, в който се намира в момента. Има нужда от реформиран Европейски съюз и затова ние се амбицираме и чрез името си да покажем това поведение“ Към групата се присъединяват евродепутати, освен както се очакваше, от партията на френския президент Еманюел Макрон „Република, напред!“ и от Централна и Източна Европа, където либералите имат голямо присъствие, уточни Кючюк. Това са две нови партии от Румъния, създадени през последните няколко години, унгарското движение „Моментум“, словашката„Прогресивна партия“ и словенската „Листа на Марян Шарец“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.12", "title": " Алиансът на либералите и демократите в Европарламента сменя името си на „Обновете Европа“"}
{"url": "https://trud.bg/%d0%b1%d0%b4%d0%b6-%d0%b2%d1%8a%d0%b2%d0%b5%d0%b6%d0%b4%d0%b0-%d0%bf%d1%80%d0%b5%d0%b4%d0%b2%d0%b0%d1%80%d0%b8%d1%82%d0%b5%d0%bb%d0%bd%d0%b0-%d0%bf%d1%80%d0%be%d0%b4%d0%b0%d0%b6%d0%b1%d0%b0-%d0%bd-6/", "text": "За удобство на всички клиенти, които предвиждат да пътуват с влак през летния сезон, „БДЖ-Пътнически превози” ЕООД въвежда петнадесетдневна предварителна продажба на билети за всички бързи влакове и за бързите влакове със задължителни запазени места. Предварителната продажба ще бъде в сила до края на септември 2019 г., съобщиха от компанията. Обичайният срок за предварителната продажба на билети и седящи места за бързите влакове е 5 дни, но националният железопътен превозвач има практиката да го удължава през летните месеци. По този начин „БДЖ-Пътнически превози” ЕООД дава възможност на пътниците да планират предварително своите пътувания, своевременно да направят резервация за седящи места, както и да закупят билет за предпочитания от тях влак в срок от 15 дни преди самото пътуване. Предварителна продажба на билети и резервации за седящи места ще се извършва във всички железопътни гари и бюра в страната. На пътниците, които желаят да пътуват в спален или кушет вагон, е предоставена възможност да закупят спално място 30 дни преди датата на пътуване. 30-дневният срок за предварителна продажба на спални и кушет места важи през цялата година. Клиентите на „БДЖ-Пътнически превози” ЕООД могат да получат информация за свободните места във влаковете от служителите на билетните каси и гишетата „Информация” в железопътните гари, както и на националния информационен телефон 0700 10 200", "date": "2019.06.12", "title": " БДЖ въвежда предварителна продажба на билети за влаковете през летния сезон"}
{"url": "https://trud.bg/%d0%b1%d0%be%d1%80%d0%b8%d1%81-%d0%b4%d0%b6%d0%be%d0%bd%d1%81%d1%8a%d0%bd-%d1%81%d1%82%d0%b0%d1%80%d1%82%d0%b8%d1%80%d0%b0-%d0%ba%d0%b0%d0%bc%d0%bf%d0%b0%d0%bd%d0%b8%d1%8f%d1%82%d0%b0-%d1%81%d0%b8/", "text": "Бившият кмет на Лондон и външен министър на Великобритания Борис Джонсън даде старт на предизборната си кампания в надпреварата за наследник на Тереза Мей на поста лидер на Консервативната партия. Джонсън беше категоричен, че от излизането на Обединеното кралство от ЕС със сделка зависи оцеляването на политическата формация. „Трябва да се подготвим по-добре и да се върнем във Брюксел със сделката, от която ще имаме полза. Не можем да отлагаме повече. Трябва да излезем от ЕС на 31 октомври. Иначе рискуваме Джеръми Корбин да дойде на власт“, каза Джонсън. След речта си Джонсън беше подложен на кръстосан огън от страна на присъстващите журналисти. Репортер от „Скай нюз“ попита бившия външен министър дали смята, че би се справил със задачата да бъде лидер на Консерваторите и премиер на страната, при положение че е обидил всички малцинства в Обединеното кралство. Медията дори напомни, че преди време Джоснън описа жените, които носят бурки като обирджии на банки. Бившият кмет на Лондон заяви, че съжалява ако думите му са наранили някого, но това няма да промени поведението му. Джонсъсн направи разкритието, че единственото нелегално нещо, което е правил е да превишава скоростта по пътищата. Той обаче отказа да коментира дали някога е взимал наркотици. През 2005 г. Джонсън призна в интервю, че веднъж се е опитал да вземе кокаин, „но кихнах и не влезе в носа му. Може и да не е било кокаин, а пудра захар“. Някои от другите общо 10 кандидати за поста на Тереза Мей пък си признаха, че са запознати с дрогата. Настоящият външен министър на Великобритания Джеръми Хънт разказа, че преди време е употребил напитка с канабис. Министърът на околната среда Майкъл Гоув пък разкри, че е взима кокаин преди години, когато се е подвизавал като млад журналист. Една от най-големите изненади обаче се оказа бившият представител на правителството в парламента Андреа Лийдсдъм. Тя намекна пред вестник „Индипендънт“, че като студентка е пушила трева. Кандидатите за поста на Тереза Мей са Майкъл Гоув, Мат Ханкок. Марк Харпър, Саджид Джавид, Борис Джонсън, Андреа Лийдсъм, Естер МакВей, Доминик Рааб и Рори Стюарт. Фаворити сред тях са Гоув, Хънт и Джонсън, който получи подкрепа от американския президент Доналд Тръмп.", "date": "2019.06.12", "title": " Борис Джонсън стартира кампанията си за лидер на Консерваторите\t"}
{"url": "https://trud.bg/%d1%81%d1%82%d0%be%d0%b9%d1%87%d0%b5%d0%b2-%d0%b8%d1%81%d0%ba%d0%b0-%d0%b4%d0%be%d0%bf%d0%b8%d0%bd%d0%b3-%d0%bf%d1%80%d0%be%d0%b2%d0%b5%d1%80%d0%ba%d0%b8-%d0%b2-%d0%bb%d0%b5%d0%b4%d0%b5%d0%bd%d0%be/", "text": "Петър Стойчев поиска допинг контрол в плуването в ледени води, където се изявява последните години. Българинът е двукратен световен шампион в новия спорт и бе на работна среща на изпълнителното бюро на Международната федерация по плуване в ледени води (IISA) в Лондон.  „Трябва да има внезапни проверки не само по време на състезания, но и извън тях – заяви Стойчев. – Това е начин да влезем в семейството на зимните олимпийски игри. В днешно време може пак да си взимал нещо забранено, а след това да дадеш отрицателен резултат.“", "date": "2019.06.12", "title": " Стойчев иска допинг проверки в леденото плуване"}
{"url": "https://trud.bg/%d0%ba%d1%80%d0%b0%d0%bb%d0%b5%d0%b2-%d1%89%d0%b5-%d1%84%d0%b8%d0%bd%d0%b0%d0%bd%d1%81%d0%b8%d1%80%d0%b0%d0%bc%d0%b5-%d1%82%d0%be%d1%82%d0%b0%d0%bb%d0%bd%d0%b0-%d1%80%d0%b5%d1%84%d0%be%d1%80%d0%bc/", "text": "Премиерът Бойко Борисов многократно заяви, че държавата е готова да финансира програма за развитие на детско-юношеския футбол, при условие, че БФС представят програма пред правителството. Това заяви преди журналисти министърът на младежта и спорта Красен Кралев. Относно последните два мача на националния отбор и развитието на българския футбол той бе категоричен, че резултатите са изключително неприятни. Кралев коментира, че като министър не е редно да взима отношение относно грешките на треньорите или футболистите. Но подчерта, че решението на проблема е да се отдели специално внимание на детско-юношеския футбол. „За да бъдем сигурни, че предоставените на школите средства  ще отиват по предназначение, те трябва да бъдат изцяло контролирани от държавата“, обясни Красен Кралев. Той все пак посочи, че отборът на Косово не трябва да бъде подценяван, защото мнозинството от футболистите на страната играят в елитни първенства в Европа. „Докато не произведем продукт, който да намери реализация в най-големите клубове и най-големите първенства в Европа, няма как да очакваме да се промени представянето на националния ни отбор“, заяви Кралев. Според него от години не се работи правилно в школите, защото ръководствата на клубовете търсят бързи успехи на мъжките отбори за сметка на работата в детско-юношеските школи. „Държавата осъзнава своя ангажимент – готови сме да финансираме тотална реформа в детско-юношеския футбол. Очакваме готовност от страна на БФС да ни представят програма, която да подкрепим финансово“, подчерта министър Кралев. Работи се по възможността за изграждане на нов Национален стадион, каза още Красен Кралев. Окончателното решение ще бъде взето след финализирането на преговорите със Сърбия, Гърция и Румъния относно предстоящата обща кандидатура за голямо футболно първенство. „Първо трябва да бъде взето решението за формата – ще кандидатстваме за европейско или световно първенство. От това зависи капацитета на стадиона, който трябва да направим. „Имаме определени няколко терена от Столична община,  но правителството трябва да вземе решение къде ще бъде националният стадион. Всички предложени терени са добри. Ще имаме по-голяма яснота през септември“, посочи той. Красен Кралев внесе яснота и около идеята за реновиране на стадион „Българска армия“. Той обяви, че намеренията на ММС и ръководството на ЦСКА е в рамките на настоящите граници на съоръжението да се изгради нов модерен стадион, без да се завзема допълнително от територията на Борисовата градина. Министърът посочи, че няма неразбирателства между него и кмета Фандъкова, защото те говорят на един и същи език: „Ние не искаме да се изгражда нов стадион на „Армията“, който да е извън очертанията на настоящия. Говорим за нов стадион, който може да стане достатъчно голям, ако се махне лекоатлетическата писта и се изгради чисто ново съоръжение на мястото на стария. Това ще е напълно нормално за изграждането на едно модерно европейско съоръжение. Типът на реконструкция, която е предвидена в ПУП-а, няма да бъде достатъчна и не ни удовлетворява.“", "date": "2019.06.12", "title": " Кралев: Ще финансираме тотална реформа в детския футбол, чакаме стратегия от БФС "}
{"url": "https://trud.bg/%d1%82%d1%80%d0%b0%d0%bc%d0%b2%d0%b0%d0%b9-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b8%d1%80%d0%b0-%d0%b2-%d1%81%d0%be%d1%84%d0%b8%d1%8f/", "text": "Няколко коли и трамвай се удариха в София. Инцидентът е станал пред сградата на ДАНС, съобщава  . По първоначални данни са нанесени материални щети на трамвая и на 3 автомобила. Все още не е ясно кой е виновен за катастрофата и има ли пострадали.", "date": "2019.06.12", "title": " Трамвай катастрофира в София"}
{"url": "https://trud.bg/%d0%b4%d0%b5%d1%86%d0%b0-%d1%81%d0%bf%d0%b0%d1%81%d0%b8%d1%85%d0%b0-4-%d1%82%d0%b0%d1%80%d0%b0%d0%bb%d0%b5%d0%b6%d1%87%d0%b5%d1%82%d0%b0-%d0%b2-%d1%88%d1%83%d0%bc%d0%b5%d0%bd/", "text": "Деца от Шумен спасиха 4 малки таралежчета, които намерили между блокове. Хлапаците са от първи до четвърти клас и в два поредни дни търсили екоинспекторите, заради животинките до ул. „Панайот Хитов“.  Първоначално сигнал за малките е подаден на тел. 112 от родител. По-късно експерти от направление „Биоразнообразие“ веднага се отзовали на мястото. Те открили три малки на възраст 3-4 седмици. Ден по-късно децата отново се обадили за четвърто таралежче. То е намерено на около 20 метра разстояние от първата група в близост до детска градина. Бозайниците, които са защитен вид по Закона за биологичното разнообразие, са в добро здравословно състояние и веднага са транспортирани до Спасителния център за диви животни „Зелени балкани“ в Стара Загора. Там ще бъдат отгледани и по-късно ще бъдат пуснати в естествена среда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.12", "title": " Деца спасиха 4 таралежчета в Шумен"}
{"url": "https://trud.bg/%d0%bf%d0%b0%d0%bc%d0%b5%d1%82-%d0%b7%d0%b0-%d1%81%d0%b2%d0%b5%d1%82%d0%bb%d0%b8%d0%bd-%d0%b2-%d0%b4%d0%b2%d0%b5-%d1%81%d1%82%d0%be%d0%bb%d0%b8%d1%87%d0%bd%d0%b8-%d0%b3%d0%b0%d0%bb%d0%b5%d1%80%d0%b8/", "text": "Излагат творби на художника, който щеше да навърши 86 г., в зали “Средец” и “Райко Алексиев” С две изложби в памет на големия художник Светлин Русев се отбелязва рождената му дата – 14 юни в София. По традиция всяка година творецът, който си отиде на 26 май 2018 г., представяше нова експозиция. За да отбележат датата негови негови ученици, колеги и приятели организират изложбата “Светлин” в галерия “Райко Алексиев”, която може да бъде видяна от 14 до 30 юни. Тя търси емоционалната и духовна памет за твореца, за неговата мащабна деятелност, белязала българската култура през последните 60 години. “Светлин” представя някои от неговите най-значими, знакови произведения като “Огънят”, “Поклонение”, един от десетките портрети на майка му и един от най-изразителните психологически автопортрети. Присъстват и селекция на текстове за Светлин от изключителни умове – Йордан Радичков, Константин Павлов, Петър Увалиев, Богомил Райнов и други. За неговото личностно и артистично присъствие свидетелстват и два документални филма за художника, които ще бъдат показани по време на изложбата. Още една експозиция в памет на Светлин Русев може да бъде видяна в столицата до 17 юни. Тя представя 100 платна, подредени в изложбения салон “Средец” на Министерството на културата (от 1955 до 1980 г.) и в хотел “Анел” (от 1980 до 2018 г.). Организира се от Съюза на колекционерите в България и включва картини от двадесет и един негови членове. Изложбата “Пътят” показва и творби от ранния период на Маестрото – те разкриват художника преди всичко в неговата интимна светлина – това са пейзажи, голи тела, портрети. Разгърната в хронологичен диапазон от над 60 години, експозицията дава възможност да се надникне освен в творческия път на Маестрото, но и в житейския – този, в който всеки от нас в края се запитва: “Намерих ли пътя?”. Куратори са проф. Аксиния Джурова и проф. Иван Маразов.", "date": "2019.06.12", "title": " Памет за Светлин в две столични галерии\t"}
{"url": "https://trud.bg/%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%b1%d0%b3-voice-%d0%be%d0%b1%d0%b5%d0%b4%d0%b8%d0%bd%d1%8f%d0%b2%d0%b0-%d0%bc%d0%bb%d0%b0%d0%b4%d0%b8-%d0%bc/", "text": "Над 30 млади музикални таланти ще вземат участие в първото издание на „Благоевград БГ Voice“, съобщиха от общината. Фестивалът обединява вокална и вокално-инструментална поп, рок и джаз музика. Той ще се проведе в дните на големите концерти на БГ Радио – 14 и 15 юни. За целта ще има специално обособена сцена на площад „Македония.  Организатори са Община Благоевград, Център за личностно и творческо развитие на децата Благоевград, Музикално училище Престо, Вокално студио „Фа диез“. Фестивалът има за цел да обедини млади таланти и да им осигури възможност за изява. Предвидени са и Награда на Община Благоевград, Награда на Публиката, Награди на Партньори, Награда на Журито и Награда за артистичност. Непосредствено преди старта на големите концерти на БГ Радио, участниците в „Благоевград БГ Voice“, ще излязат и на сцената в парк „Македония“, за да подгреят преди очакваната изява на звездите от бг музиката. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.12", "title": " „Благоевград БГ Voice“ обединява млади музикални таланти в дните на концертите на БГ Радио в Благоевград"}
{"url": "https://trud.bg/%d0%bf%d1%83%d1%82%d0%b8%d0%bd-%d0%b8-%d0%bc%d0%b0%d0%ba%d1%80%d0%be%d0%bd-%d0%bc%d0%be%d0%b6%d0%b5-%d0%b4%d0%b0-%d0%bf%d1%80%d0%be%d0%b2%d0%b5%d0%b4%d0%b0%d1%82-%d1%81%d1%80%d0%b5%d1%89%d0%b0-%d0%b2/", "text": "Президентите на Русия и Франция Владимир Путин и Еманюел Макрон може да проведат среща в близко бъдеще, но до края на тази седмица не се планират преговори. Това съобщи кореспондент на руската информационна агенция TACC от Елисейския дворец. „Тази седмица не се предвиждат преговори между двамата президенти, но в близко бъдеще те ще имат възможност да се срещнат“, заявиха от пресслужбата на Елисейския дворец в отговор на искане на ТАСС да коментират думите на Макрон за предстоящ разговор с Путин.  ﻿  Във вторник Макрон даде интервю за швейцарския телевизионен канал RTS,  в рамките което подчерта необходимостта от нов тласък на стратегическия диалог с Русия. Той сподели, че планира да проведе  „нов подробен и смислен разговор с руския президент Владимир Путин в близко бъдеще“. Макрон подчерта, че би искал да проведе този обмен на мнения с руския си колега, не само като президент на Франция, но и като председател на Г-7. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.12", "title": " Путин и Макрон може да проведат среща в близко бъдеще"}
{"url": "https://trud.bg/%d1%81%d0%be%d1%84%d0%b8%d1%8f-%d1%81-%d0%b0%d0%ba%d0%b2%d0%b0%d0%bf%d0%b0%d1%80%d0%ba-%d0%b4%d0%be-%d0%ba%d1%80%d0%b0%d1%8f-%d0%bd%d0%b0-%d0%b3%d0%be%d0%b4%d0%b8%d0%bd%d0%b0%d1%82%d0%b0/", "text": "С 1,2 млн. лв. обновяват място за отдих в „Дружба“ Първият общински аквапарк в София ще бъде готов до края на годината. Той ще се намира шест от новите 25 дка от парк „Възраждане“, за който в момента текат строителните дейности. “Очаквам до края на годината да бъде приключен независимо от климатичните условия. В момента се работи в график. Над 60% от дейностите са изпълнени. Цялата подземна инфраструктура е готова“, съобщи столичният кмет Йорданка Фандъкова. Проектът струва Малко над 9,5 млн. лв. и се финансира от общинското дружество „Софийски имоти“. Останалите 19 дка от разширението ще бъдат оформени в паркова част с над 600 нови дървета. Аквапаркът ще е с 5 открити басейна и обслужващата сграда, в която ще има закрит басейн и СПА зона. Във второто ниво на сградата ще има ресторант за бързо хранене, а от покрива ще бъдат стартовите площадки за големите пързалки. Пред сградата ще има място, където всеки ще може да си налее минерална вода. ‘Аквапаркът ще бъде комплекс за цялото семейство, ще има и детски басейн и бебешки басейн“, уточни Фандъкова. Басейните са с минерална вода. „Това ще е първият общински обект, в който минералната вода се използва по предназначение за басейн и за спа процедури“, каза още тя.  В момента се възстановява и банята в Банкя, която също ще е с минерална вода. Вероятно тя ще е готова до края на следващата година. Предстои до дни да се обяви процедурата за възстановяване на банята в „Овча купел“. „В момента възстановяваме шест паркове и големи градини. Възложена е процедура за избор на изпълнител за изграждане и възстановяване на парк „Дружба“, за който сме отделили 1,2 млн.лв. Там ще обновим детски площадки, ще се изгради зона за спорт и ще се оформи пространството към понтона“, каза Фандъкова. Тя коментира състоялия се протест на кварта;а.„Протестът, който организира БСП в „Дружба“ е поредното усилие на БСП да се представи като защитник на обществения интерес. С общия устройствен план от 2007 г. има една част, която е откъсната от парка. Част от нея е и застроена. Заедно с това в тази част попада и частен имот, за който главния архитект на София отказа в подробния устройствен план да заложи застрояване, след което неговото решение беше обжалвано, съда взе страната на собствениците на имота. В момента главния архитект е заложил и нов план, за да запазим този терен, който също се обжалва“, обясни кметът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.12", "title": " София с аквапарк до края на годината (обзор)\t"}
{"url": "https://trud.bg/%d1%81%d0%ba%d0%be%d0%bf%d0%b8%d0%b5-%d0%bd%d0%b0%d0%b4%d1%8f%d0%b2%d0%b0%d0%bc%d0%b5-%d1%81%d0%b5-%d1%81%d1%8a%d0%b2%d0%bc%d0%b5%d1%81%d1%82%d0%bd%d0%b0%d1%82%d0%b0-%d0%ba%d0%be%d0%bc%d0%b8%d1%81/", "text": "Говорителят на македонското правителство Муамед Ходжа направи специално изявление по повод позицията на българския външен министър  , че страната ни може да се оттегли от съвместната комисия, ако двете държави не намерят решение за личността и делото на Гоце Делчев и ако комисията не постигне съгласие, че той е българин, информира  . „Надяваме се комисията, която беше сформирана от двете правителства на базата на Договора за добросъседство и приятелство, да намери решение в духа на приятелството и добросъседството между двете държави“, заяви Ходжа в сградата на Министерски съвет на Република Северна Македония.", "date": "2019.06.12", "title": " Скопие: Надяваме се съвместната комисия да намери решение за Гоце Делчев"}
{"url": "https://trud.bg/%d0%b4%d0%b5%d1%81%d0%b8%d1%81%d0%bb%d0%b0%d0%b2%d0%b0-%d0%b8%d0%b2%d0%b0%d0%bd%d1%87%d0%b5%d0%b2%d0%b0-%d0%b8-%d0%b1%d0%b8%d0%bb%d1%8f%d0%bd%d0%b0-%d0%bf%d0%b5%d1%82%d1%80%d0%be%d0%b2%d0%b0-%d0%b8-2/", "text": "Обвинените в получаване на подкуп бивши кметица и заместник-кметица на столичния район „Младост” поискаха право на отговор в ефира на  . То е във връзка с интервю със заместник-главния прокурор Иван Гешев от 31 май т.г. Десислава Иванчева и Биляна Петрова отрекоха някои от твърденията на Гешев. Според тях, с „явяванията си по телевизията и черния PR” той нарушавал 13 закона и не спазвал презумцията за невинност. „Лъжа е, че са намерени преписки от негова пресконференция в дома ми. Лъжа е,че имам бурен нощен живот”, заяви Иванчева. Според Петрова пък трябвало компетентните органи трябвало да разследват „какво правят СРС-тата по делото в сайт, близък до прокуратурата”. „Кой е поръчителят и кой е изпълнителят на този черен PR също е интересен въпрос”, каза още бившата зам.-кметица. И допълни, че съдът не е дал разрешение в медиите да бъдат публикувани всички СРС-та. Според обвиняемите представените пред магистратите данни са непълни и манипулирани. Иванчева и Петрова казаха още, че са разследвали самия Гешев. „Има много фрапиращи данни за него. Някой трябва да се сезира. Жена му е в близки бизнес отношения с Ваклин (бизнесменът, подал сигнала срещу обвиняемите – бел.ред.)”, заяви Иванчева. И добави, че заместник-главният прокурор имал земи в района около София, закупени за 2 лв. на кв. м., а жена му получила като дарение имот с площ над 10 декара. „По „Апартаментгейт” той удря всички в земята. Има сделки с 9 имота, чиято стойност е за милиони, но са придобити без пари или почти без пари”, допълни Петрова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.12", "title": " Десислава Иванчева и Биляна Петрова: Иван Гешев прави черен пиар срещу нас"}
{"url": "https://trud.bg/%d0%be%d1%80%d1%8f%d1%88%d0%ba%d0%be%d0%b2%d0%b0-%d0%b8%d0%b7%d0%bb%d0%b8%d0%b7%d0%b0-%d0%bd%d0%b0-%d0%b1%d0%be%d1%80%d0%b1%d0%b0-%d0%b8-%d1%81%d0%b0%d0%bc%d0%b1%d0%be-%d0%b2-%d0%bc%d0%b8%d0%bd%d1%81/", "text": "За първи път български състезател ще стартира в два различни спорта едновременно на олимпийски форум. Мария Оряшкова ще излезе на тепиха в борбата и самбото на вторите европейските игри в Минск (20-30 юни). През последните 2 г. тя е шампионка на България по борба, а в изконно руския спорт 4 пъти покорява световния връх и е деветкратна №1 в Европа.  Единствената българка, която участва в два различни спорта на олимпийски игри е Евгения Раданова, но не едновременно. Носителката на 3 медала в шорттрека, дебютира в колоезденето в Атина 2004. Общото събрание на БОК утвърди 85 състезатели за Минск, които ще спорят за медалите в 15 вида спорт. Делегацията ще бъде водена от председателя Стефка Костадинова.  Игрите са на 4 г. и се ръководят от Европейските олимпийски комитети, които следват модела на други подобни континентални формати – Азиатски и Панамерикански. В Минск ще стартират над 4000 състезатели от 50 страни, които ще мерят сили в 19 вида спорт. Осем от тях ще са и квалификации за олимпиадата Токио 2020, а два от турнирите ще са със статут на европейски първенства – в бокса и джудото. Общо ще се разиграят 200 комплекта медали.  Габриела и Стефани Стоеви, които донесоха единствената титла за България от първите европейски игри Баку 2015, няма да бранят трофея си. Бадминтонистките ликуваха на двойки, но сега отказаха да играят за страната ни заради неразбирателство с федерацията. Дали сестрите ще бъдат наказани, ще стане ясно след 21 юни, когато приключва финансовата проверка на спортното министерство. В Баку преди 4 години българите спечелиха 10 медала – злато, 4 сребърни и 5 бронзови. А Петя Неделчева, която тогава стана трета, сега ще направи дебют като треньор. За Минск тръгват 5-има бадминтонисти.", "date": "2019.06.12", "title": " Оряшкова излиза на  борба и самбо в Минск"}
{"url": "https://trud.bg/%d0%b8%d0%b2%d0%b0%d0%bd-%d0%bf%d0%b5%d1%82%d0%ba%d0%be%d0%b2-%d0%b8%d0%bc%d0%b0-%d0%b8%d0%b7%d1%80%d0%b0%d1%81%d1%82%d0%b2%d0%b0%d0%bd%d0%b5-%d0%bd%d0%be-%d0%be%d1%89%d0%b5-%d1%81%d0%bc%d0%b5/", "text": "Ако бяхме намалили индивидуалните грешки във важните моменти, можеше и да си помислим за нещо – каза Иван Петков, старши треньор на волейболистките. – Има израстване, но все още сме доста зелени. Липсва ни опит и самочувствие срещу силните. Трябва да играем срещу най-добрите, за да можем наистина да анализираме играта. Националките допуснаха 10-та загуба от 10 мача в Лигата на нациите, като този път отстъпиха на домакина Италия с 0:3 (-19, – 23, -20). “Много искахме да продължим в турнира, но не постигнахме очакваното представяне – обяви разпределителката Петя Баракова. – Не мога да кажа, че нивото ни не е за тук, трябва ни обиграване. Съжаляваме, че догодина няма да сме в Лигата, но ще се върнем.“  “Лъвиците” са последни, 16-и, а по-късно тази вечер играят с Русия.", "date": "2019.06.12", "title": " Иван Петков: Има израстване, но още сме зелени"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-421/", "text": "Лепят глоби на КАТ по входните врати Влизат в сила, ако до седмица няма реакция от нарушителя. При изрично желание “честитките” могат да идват и по електронен път.               Кога няма 20% ДДС за развлекателни услуги за туристи Данъчен консулт на „Труд“.             Брюксел иска ясни правила за обезщетенията при катастрофа Настояват за приемане на системата бонус-малус – анализ на Стефан Кючуков.                 Да кажеш на Путин “не съм съгласен”, е доблест В Санкт Петербург президентът даде знак, че абсолютно никой не може да притиска България в ъгъла – коментар на Евгени Генов.         В седми коридор Силует на Бойко Методиев Борисов, който става на 60 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.12", "title": " Вижте акцентите в броя на вестник „Труд“ в четвъртък, 13 юни 2019"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%be%d0%b1%d1%81%d1%8a%d0%b4%d0%b8-%d1%81%d1%8a%d1%81-%d1%81%d1%83%d0%bb%d1%82%d0%b0%d0%bd-%d0%b0/", "text": "Държавният глава Румен Радев обсъди днес на „Дондуков“ 2 перспективите за утвърждаването на България като регионален логистичен център за пренос на стоки от Азия към Европа със Султан Ахмед бин Сулайем, главен изпълнителен директор на Dubai Port World и един от най-влиятелните бизнесмени от Обединените Арабски Емирства, съобщиха от прессекретариата на държавния глава. Срещата между двамата е в резултат на участието на българския президент в Петербургския икономически форум, по време на който Румен Радев отправи покана към представителите на бизнеса да инвестират в България. Компанията Dubai Port World е един от най-големите оператори на пристанища в света със 78 логистични терминали в различни части на света. Държавният глава заяви, че стратегическото разположение на страната ни между Европа и Азия и висококвалифицираните кадри у нас, създават отлични предпоставки за избора на България като регионален логистичен център. Султан Ахмед бин Сулайем подчерта интереса на Dubai Port World за инвестиции в българските пристанища и за създаването на високотехнологични логистични центрове в различни градове на страната. По думите му използването на българските пристанища по река Дунав дават възможност за бърз достъп до останалите европейски държави. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.12", "title": " Президентът Радев обсъди със Султан Ахмед бин Сулайем възможностите за развитието на България като логистичен център за пренос на стоки към Европа"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%8f%d1%82-%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be-15/", "text": "Решението на МС за субсидиите не подлежало на коментар Като купим новите изтребители Ф-16, ще охраняваме въздушното пространство и на Северна Македония. Това заяви премиерът Бойко Борисов на учебния полигон “Ново село” край Сливен, където наблюдава учението “Ответен удар – 2019 г.” (Strike Back 2019). Заедно с него бяха вицепремиерът и министър на отбраната Красимир Каракачанов, както и началникът на отбраната генерал Андрей Боцев. “В България всички идват на учение. Имаме надеждна техника, която модернизираме и окомплектоваме това, което през годините е разрушено”, подчерта премиерът. Междувременно Борисов коментира и предложението на ДПС за нула лева субсидия за партиите: “Взели сме правителствено решение и то не подлежи на коментар”. “За българската армия се отделят толкова много средства, колкото не са отделяни от десетилетия”, заяви от своя страна Каракачанов. До края на следващата седмица началникът на отбраната генерал Андрей Боцев се надява да тръгне и проектът за Сухопътни войски, т.е да бъдат изпратени поканите до фирмите. За ВМС срокът е до края на тази седмица. В националното учение с международно участие “Ответен удар” взеха участие над 800 военнослужещи от въоръжените сили на България, Албания, Гърция, Северна Македония и САЩ. Веднага след учението, премиерът отлетя за зенитния полигон “Шабла”, където утре на рождения си ден ще наблюдава стрелби и пускове.   Истинските медии не са разкрили ученика “Благодарих на медиите, които пазят информацията. За мен те са истински медии”, заяви премиерът Бойко Борисов във връзка със случая с 16-годишното момче, вербувано от “Ислямска държава” в Пловдив. “Кой е човекът, кое е семейството му – всеки може да се сдобие с тази информация като тръгне по улиците на Пловдив, за 1-2 часа добър журналист ще стигне до хората. Въпросът е в изкушението да го напишеш и да се направиш на велик, в случая това ни носи щета”, коментира министър-председателят. Попитан докъде е сигнала идеята за създаването на антитерористичните центрове, тоя заяви: “Подготвяме се да направим център, където да концентрираме службите. Не, че сега няма, но и случаят в Пловдив ни даде основание, за да можем да заключим информацията в максимално малък брой хора, поименно”. Може би е необходимо да има допълнителни познания, допълнителни обучения, за това как да разпознаваме такива случаи, коментира случая с ученика и министърът на образованието Красимир Вълчев на форум за дуалното образование. По думите му проектът за дуалното обучение ДОМИНО (“Дуално образование за модерните изисквания и нужди на обществото”) ще има свое продължение и то ще е чрез нов проект по оперативната програма “Наука и образование за интелигентен растеж”. Новият проект ще продължи две години и половина. Очаква се да започне през есента, а максималната сума за финансирането му да е 24,5 милиона лева.   346 автомобила за 9 млн. лв. Премиерът Бойко Борисов похвали новите коли на МВР. “Много са хубави, икономични, бензинови С тези автомобили преследват престъпници, трябва да се придвижват бързо. Тези лампи отгоре на автомобилите са от ново поколение, не изгарят като старите. През нощта да могат да се обозначават и по магистрали, и по пътища”, обясни Борисов. Той съобщи, че 346 автомобила са купени за 9 млн. лв. С тях полицаите щели да гонят бързо престъпниците и щели да са много доволни от новата придобивка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.12", "title": " Министър-председателят Бойко Борисов: С новите Ф-16 пазим и Северна Македония (обзор)\t"}
{"url": "https://trud.bg/%d0%ba%d0%b0%d1%80%d0%b0%d0%b4%d0%b0%d0%b9%d1%8a-%d0%bf%d0%be%d0%bb%d1%83%d1%87%d0%b8%d1%85%d0%bc%d0%b5-%d1%83%d0%b2%d0%b5%d1%80%d0%b5%d0%bd%d0%b8%d0%b5-%d1%87%d0%b5-%d0%bb%d0%b5%d0%ba%d0%b0%d1%80/", "text": "ДПС е получило реална гаранция за намаляване на цените на лекарствата за крайния потребител, ако има данъчно облекчение. Това обяви на брифинг в НС обяви лидерът Мустафа Карадайъ след срещата с с фармацевтични организации по повод обявената законодателна инициатива на партията за намаляване на ДДС върху лекарствата. „Целеният ефект за намаляване на цената на лекарствата би се получил при промяна на  ДДС за тях, но още има какво да се работи“, коментира Карадайъ. Сред присъстващите на срещата са били представители на Българския фармацевтичен съюз, Българската Асоциацията на научноизследователските фармацевтични компании. Той посочи, че предстоят още срещи, включително и с министъра на финансите. По думите на Карадайъ, идеята на ДПС се одобрява от браншовите организации. „Те дадоха фокус върху лекарствата с лекарско предписание, т.е. лекарствата с рецепти. Общо беше съгласието, че ако успеем да постигнем съгласие между браншовите организации, обществото и политиците, ще пристъпим към практически действия и конкретни законопроекти“, коментира още председателят на ДПС. „От браншовите организации получихме уверението с фактическа картина, диаграми. Бяха много подготвени как се образува цената на лекарствата. Какви са добавките на търговците на едро, на търговците на дребно и какво е отражението на ДДС върху лекарствата и евентуално какво отражение би се получило при промяна на ДДС ставката“, разказа Карадайъ. Депутатаът Йордан Цонев посочи, че има реална гаранция за намаляване на цената на лекарствата след намаляване на ДДС ставката. „По темата трябва да се търси баланс, тъй като, когато се получи ефектът от намаляване на ставката на ДДС или нулева ставка, ефектът върху фиска най-вероятно ще се отрази реципрочно на финансирането на Здравната каса в бюджета“, предупреди той. „Което е 1,1 млрд. за тази година. Ефектът  би бил – да кажем-  в различните случаи различен, 300, 500, 150 и така нататък, зависи в кои групи. Така че тук имаме да изчистваме още въпроси“.", "date": "2019.06.12", "title": " Карадайъ: Получихме уверение, че лекарствата ще поевтинеят при намаляване на ДДС"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%80%d1%8a%d0%bc%d0%bf-%d0%bf%d0%be%d0%bb%d1%88%d0%b0-%d1%89%d0%b5-%d0%ba%d1%83%d0%bf%d0%b8-%d0%bf%d0%be%d0%b2%d0%b5%d1%87%d0%b5-%d0%be%d1%82-30-%d0%b8/", "text": "Полша ще купи множество изтребители F-35 от САЩ, заяви в сряда американският президент Доналд Тръмп, цитиран от Reuters. Американският лидер е отбелязал, че може да посети източноевропейската страна, но засега не е уточнена дата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.12", "title": " Доналд Тръмп: Полша ще купи повече от 30 изтребители F-35 от САЩ"}
{"url": "https://trud.bg/%d0%b3%d0%bb%d0%be%d0%b1%d0%b0-%d0%b4%d0%be-1000-%d0%bb%d0%b2-%d0%b7%d0%b0-%d0%bf%d0%b0%d0%bb%d0%b0%d1%82%d0%ba%d0%b0-%d0%b2%d1%8a%d1%80%d1%85%d1%83-%d0%b4%d1%8e%d0%bd%d0%b8/", "text": "Въвеждат големи наказания за павилионите Новите правила за къмпингите влизат в сила след година и половина Глоба до 1000 лв. ще бъде налагана за палатка върху дюни, а за поставяне на каравана санкцията може да стигне до 3000 лв. за туристи и 5000 лв. за фирми. Забранява се както преминаването, така и престоят и паркирането на всякакви превозни средства върху дюни. Това гласят промени в Закона за устройството на Черноморското крайбрежие, които бяха гласувани на второ четене в комисията по регионална политика към парламента. Очаква се утре той да бъде гласуван окончателно от депутатите в пленарна зала. Новите санкции, освен за палатка, са и за шатра, навес, заслон или подобни съоръжения. За хавлия на плаж с дюни няма да се налагат глоби, стана ясно от последните корекции на закона. Павилионите, разположени върху неохраняемите морски плажове, ще отнасят солени глоби. От 5 хил. до 10 хил. лв. са санкциите за физически лица, а за фирми те са от 10 хил. до 50 хил. лв. Липсата на достъп до плажа също ще се наказва като глобата за граждани е от 1000 лв. до 5000 лв., а за фирми може да стигне до 10 хил. лв. Предоставянето на плажни принадлежности на туристите, без разрешение, ще се наказва с глоба от 2000 до 6000 лв. за физическо лице и от 4000 до 20 000 лв. за фирми. Независимо дали плажните принадлежности са платени или безплатни. Така заведенията няма да може да дават безплатни шезлонги с чадъри на клиентите си. “Ще има по-интензивен диалог с неправителствените организации и това, което обещах, е да внеса промяна в закона, според която срокът за влизането в сила на санкциите за разполагане на къмпинги и каравани извън предназначените за това места да се отложи с една година след влизане в сила на наредбата”, коментира Искрен Веселинов, шеф на регионалната комисия. По думите му това ще се случи минимум след година и половина. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.12", "title": " Глоба до 1000 лв. за палатка върху дюни\t"}
{"url": "https://trud.bg/%d0%bd%d0%b8%d0%b2%d0%b8%d1%82%d0%b5-%d0%bf%d0%be%d1%81%d0%ba%d1%8a%d0%bf%d0%bd%d0%b0%d1%85%d0%b0-%d1%81-%d0%b1%d0%bb%d0%b8%d0%b7%d0%be-40-%d0%b7%d0%b0-%d0%b3%d0%be%d0%b4%d0%b8%d0%bd%d0%b0/", "text": "Най-висока остава цената за декар в Добруджа – 1345 лв.  С 39,5% е поскъпнала земеделската земя в Северния централен район на България през 2018 г. спрямо година по-рано, отчете Националният статистически институт. Средната цена в района, който обхваща областите Велико Търново, Габрово, Разград, Русе и Силистра, достига 1087 лв. за декар при 779 лв. през 2017 г. След него най-голямо е поскъпването на нивите в Южния централен район – с 22,7%. В него попадат областите Пловдив, Кърджали, Пазарджик, Смолян и Хасково, където средната цена става 660 лв. за дка. Най-скъпа остава земята в Добруджа – 1345 лв. на декар, но спрямо година по-рано тя е поевтиняла с 4 на сто. Наполовина обаче са паднали цените на нивите в Югозападния район, в който влизат областите Благоевград, Кюстендил, Перник, Софийска и София – град. Там декарът се е продавал по 406 лв. през 2017 г., при 189 лв. през 2018 г. Общо средната цена на земеделска земя у нас е била 941 лв. за дка, което е ръст от 7,9% за година. Повишение обаче има при нивите – с 12,6%, докато при цените на постоянно затревените площи се отчита намаление с 16,8%. Поскъпват и рентите, като средната за 2018 г. е била 48 лева на декар, което е с 4,3% повече спрямо 2017 година. За една година рентата за нивите се е увеличила с 6,4%, а тази на постоянно затревените площи остава без промяна. Най-висок наем за един декар земеделска земя са получавали собствениците в Североизточния район – 69 лева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.12", "title": " Нивите поскъпнаха с близо 40% за година\t"}
{"url": "https://trud.bg/%d1%81%d0%b2%d0%b5%d1%82%d0%be%d0%b2%d0%bd%d0%b0-%d1%82%d0%b8%d1%82%d0%bb%d0%b0-%d0%b7%d0%b0-%d0%bd%d0%b0%d1%88-%d1%82%d1%80%d0%b8%d0%b1%d0%be%d0%b5%d1%86/", "text": "Пионерът на силовия трибой у нас Ивелин Петров спечели световната титла за ветерани на първенството в Хелзингборг (Швеция). 51-годишният българин събра 545 кг след два поредни световни рекорда в клека – 202,5 кг и 210 кг, 130 кг на лег и 205 кг на тяга, с което зае първото място в категория до 66 кг.  „При това съдиите не ми признаха най-добрия опит на лежанката, с който щях да съм първи и в това движение – заяви пред „Труд“ Петров, който е европейски шампион в същата категория от тази година. – Бях с контузено рамо и не тренирах една седмица преди състезанието.“", "date": "2019.06.12", "title": " Световна титла за наш трибоец"}
{"url": "https://trud.bg/%d0%b8-%d0%b3%d0%b0%d0%b1%d1%80%d0%b8%d0%b5%d0%bb%d0%b0-%d0%bf%d0%b5%d1%82%d1%80%d0%be%d0%b2%d0%b0-%d1%81-%d0%ba%d0%b2%d0%be%d1%82%d0%b0-%d0%b7%d0%b0-%d1%81%d0%b2%d0%b5%d1%82%d0%be%d0%b2%d0%bd%d0%be/", "text": "Габриела Петрова отбеляза подобаващо завръщане в големия спорт след проблемите с травми в последните години. Спортист №1 на България за 2015-а спечели победата в тройния скок на престижния лекоатлетически турнир „Пааво Нурми“ в Турку (Финландия).  Българката постигна 14,29 метра във втория си опит при много удобен попътен вятър със скорост от 1,6 м/с. Но и в останалите четири успешни скока също преодоля границата от 14 метра като направи само един фаул. Това не се отдаде на нито една атлетка – втората Кристина Мякела (Финландия) остана с 13,97 м. В същата дисциплина при мъжете Георги Цонов е 7-и с 15,76 м при единствения си успешен опита.  Така Петрова стана третата българска атлетка, покрила норматив за световното първенство в Доха след Радослава Мавродиева и Ивет Лалова. Следващият стар на Габриела е на турнира „Самарско знаме“ в Стара Загора тази събота, където тя ще се състезава в скока на дължина заедно с Александра Начева. Спортисти от 9 страни ще се състезават в 13 дисциплини на стадион „Берое“, а сред родните звезди сили ще мерят още спринтьорите Инна Ефтимова и Денис Димитров, Тихомир Иванов (скок на височина) и др.", "date": "2019.06.12", "title": " И Габриела Петрова с квота за световното"}
{"url": "https://trud.bg/%d0%b1%d0%b5%d0%b4%d1%81%d1%82%d0%b2%d0%b5%d0%bd%d0%be%d1%82%d0%be-%d0%bf%d0%be%d0%bb%d0%be%d0%b6%d0%b5%d0%bd%d0%b8%d0%b5-%d0%b2-%d1%81%d1%82%d1%80%d0%b0%d0%b6%d0%b8%d1%88%d0%ba%d0%be-%d0%b5-%d0%be/", "text": "Отмениха бедственото положение в Община Стражица, където язовирите край селата Нова Върбовка и Камен преляха заради обилните дъждове. Днес нивото им е спаднало с един метър, след като цяла нощ екипи на пожарната източваха водата, предаде БНТ. Улиците са почистени от калта и тинята. Нормализира се и обстановката в село Дряновец, в Община Бяла, където днес беше обявено частично бедствено положение, след като река Шипа излезе от коритото си. Освен обилните валежи, причина за това е и изпуснатата вода от проблемните язовири в община Стражица, твърдят от кметството. Цяла нощ доброволци са изпомпвали водата от дворовете на засегнатите къщи. Наводнени са земеделски площи и кошери. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.12", "title": " Бедственото положение в Стражишко е отменено"}
{"url": "https://trud.bg/%d0%b4%d0%b5%d1%86%d0%b0-%d0%b2%d1%8a%d1%80%d0%bd%d0%b0%d1%85%d0%b0-%d0%bf%d0%be%d1%80%d1%82%d1%84%d0%b5%d0%b9%d0%bb-%d0%bd%d0%b0-%d1%88%d1%83%d0%bc%d0%b5%d0%bd%d0%ba%d0%b0-%d0%bf%d1%80%d0%b5%d0%b4/", "text": "Трима доблестни ученици на СУ „Йоан Екзарх Български“ в Шумен намериха портфейл в района на търговски комплекс в града и го върнаха на собственичката му още преди тя да разбере за загубата. Децата за пример са седмокласниците Михаил Еленков, Никола Дочев и Боян Живков, оповестява школото на фейсбук страницата си в сряда час след щастливата развръзка. Тримата вървяли към училище, когато 13–годишният Михаил почти настъпил дамския портфейл, който бил на земята. В него имало около 100 лева, лични документи и дебитни карти. От прочита им ставало ясно, че са собственост на местна жителка. Заедно момчетата взели решение да потърсят собственичката и нито за момент не са си помислили да запазят парите за себе си, съобщават от гимназията. Минути след намирането на портфейла децата срещнали учителя Николай Карев и той се свързал с ОД на МВР-Шумен. На място пристигнал полицейски служител и самата собственичка на портфейла, развълнувана и радостна от щастливия развой на нещата. Тя споделила, че дори не е разбрала как и къде е загубила портфейла. Почерпила децата и им благодарила за доблестната постъпка и гражданската позиция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.12", "title": " Деца върнаха портфейл на шуменка, преди да разбере за загубата"}
