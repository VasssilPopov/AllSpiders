{"url": "https://trud.bg/%d0%b4%d0%b2%d0%be%d0%b9%d0%bd%d0%be-%d0%bf%d0%be%d0%b2%d0%b5%d1%87%d0%b5-%d0%bf%d1%81%d0%b8%d1%85%d0%be%d0%bb%d0%be%d0%b7%d0%b8-%d0%b2-%d1%83%d1%87%d0%b8%d0%bb%d0%b8%d1%89%d0%b0-%d0%b8-%d0%b4%d0%b5/", "text": "В бюджета за догодина са предвидени и частните забавачки 4000 специалисти подкрепят децата със специални образователни потребности Два пъти се е увеличил броят на училищните психолози и педагогически съветници за период от две години. В момента те са общо 1600, съобщи зам.-министърът на образованието и науката Деница Сачева по време на втората международна конференция “Допълваща и алтернативна комуникация”. Форумът се организира от фондация “АСИСТ – Помагащи технологии”, с подкрепата на Министерство на образованието и науката и UNICEF – България и със съдействието на Международната асоциация за допълваща и алтернативна комуникация ISAAC. Според колективния договор в системата за предучилищно и училищно образование 1 щатна бройка за психолози, педагогически съветници или социални работници вече се разкрива при над 350 ученици в училище, а не както досега при над 400 ученици, а 2 щатни бройки – при над 800 ученици вместо при над 900 ученици. Министър Сачева допълни, че в българската образователна система се учат около 20 368 деца със специални образователни потребности (СОП), като 4500 са в детски градини, а останалите са в училища. Те са подкрепяни и се подпомагат от почти 4000 специалисти – ресурсни учители, психолози, педагогически съветници, логопеди, включително специалисти за работа с деца с увреден слух, нарушено зрение. В проекта на закона за държавния бюджет е предложена възможността стандартът за ресурсно подпомагане да може да бъде привеждан и на частните детски градини и частните училища, уточни ресорният зам.-министър. До началото на следващата година ще бъде разработен проект за 30 милиона лева в подкрепа за приобщаващо образование, като този проект ще бъде насочен изцяло за децата със специални образователни потребности, за допълнително обучение на екипи, които да работят с тези деца, както и за подобряване на средата в училище за тях. Предвижда се изграждане на защитена образователна среда. Тя ще включва интерактивни дъски, интерактивни маси в детските градини, таблети, мултимедийни проектори, дисплеи за визуализация на интерактивно съдържание и др.   Комуникирането е проблем за 100 000 души Над 100 000 са децата и възрастни в България, които имат затруднения в говора и комуникацията, се разбра още на конференцията. Такива са хората с детска церебрална парализа, аутизъм, интелектуални затруднения, амиотрофична латерална склероза, мускулни дистрофии, инсулти, алцхаймер, паркинсон, синдром на Рет, вродени увреждания на слуха и др. Всички те имат нужда от средства за допълващата и алтернативна комуникация (ДАК), за да водят нормален живот. Доц. Морис Гринберг от НБУ обясни какви могат да са средствата за допълваща и алтернативна комуникация. За децата, които не могат да говорят, има електронна синтезирана реч чрез компютър и те могат да говорят през него, избирайки набор от символи или пишейки думи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.04", "title": " Двойно повече психолози в училища и детски градини\t"}
{"url": "https://trud.bg/%d0%bb%d0%be%d0%ba%d0%be%d0%bc%d0%be%d1%82%d0%b8%d0%b2-%d0%bd%d0%b0-%d1%82%d0%be%d0%b2%d0%b0%d1%80%d0%b5%d0%bd-%d0%b2%d0%bb%d0%b0%d0%ba-%d1%81%d0%b5-%d0%b7%d0%b0%d0%bf%d0%b0%d0%bb%d0%b8-%d0%ba%d1%80/", "text": "Локомотив на товарен влак се е запалил в движение между село Светлен и Попово, няма пострадали хора, съобщиха от областната дирекция на МВР в Търговище. Сигналът за инцидента е постъпил в 07.57 часа в оперативния център на РДПБЗН-Търговище. Пожарът е възникнал в електрическия локомотив на товарния влак, който е пътувал по линията Варна–Горна Оряховица. Инцидентът е станал в община Попово – между жп спирката в село Светлен и жп гарата в Попово. Реагирала е пожарогасителната система на локомотива, а машинистите своевременно са спрели композицията и са уведомили за инцидента на телефона за спешни повиквания. Веднага след получаване на сигнала към мястото на произшествието са насочени сили на пожарната и полицията. Пожарът е първоначално локализиран, а впоследствие напълно ликвидиран от екип служители на РСПБЗН-Попово с един противопожарен автомобил. Няма пострадали хора. В резултат на инцидента има нанесени незначителни материали щети по локомотива, като своевременната професионалната намеса на огнеборците не е позволила огънят да обхване целия локомотив. Движението по железопътното трасе в участъка, което е било временно преустановено до ликвидиране на последствията от инцидента, отново е възстановено.", "date": "2019.11.04", "title": " Локомотив на товарен влак се запали край Попово"}
{"url": "https://trud.bg/%d0%be%d0%bd%d0%bb%d0%b0%d0%b9%d0%bd-%d1%82%d1%8a%d1%80%d0%b3%d0%be%d0%b2%d1%86%d0%b8-%d0%ba%d0%b0%d0%b7%d0%b2%d0%b0%d1%82-%d0%bd%d0%b0-%d0%bd%d0%b0%d0%bf-%d0%b1%d0%b0%d0%bd%d0%ba%d0%be%d0%b2%d0%b8/", "text": "Картовите оператори ще изпращат данни за оборота на електронните магазини При наложения платеж хартията остава Онлайн търговците, които приемат плащания с банкова карта, ще трябва да подават в НАП информация за номерата на банковите си сметки, по които получават преводите. Това гласи предложение на работна група от експерти във връзка с промените в данъчните закони, които ще облекчат онлайн търговията. В промените в Закона за ДДС, които са внесени от Министерски съвет в парламента, е предложено онлайн търговците да бъдат освободени от даването на касови бележки от фискално устройство при плащане с кредитна или дебитна карта. Промяната беше поискана от бизнеса и значително ще улесни електронните магазини. За да не дават касови бележки обаче, търговците ще трябва да изпълнят определени условия, които ще бъдат посочени в наредба. Идеята е онлайн търговците да обявят пред НАП номерата на банковите си сметки, по които получават безкасови плащания от клиентите. Картовите оператори пък ще трябва да подават в НАП информация за постъпилите средства по тези сметки за всеки месец от годината. Така в приходната агенция ще получават информация за оборота на онлайн търговците, без да се налага да бъдат давани хартиени касови бележки от фискално устройство. Клиентите на електронните магазини ще трябва да получават документ за направената покупка, дори когато са платили с банкова карта. Този документ е необходим най-малкото, за да служи за гаранция за купената стока. Например това може да бъде електронна касова бележка, която не е издадена от фискално устройство и клиентът я получава на мейла си. Може да бъде и документ, който клиентът ще получава заедно със стоката. При онлайн търговия и плащане с наложен платеж хартиените касови бележки остават в сила. Т. е. ако клиентът плаща в брой на куриера, който му доставя стоката, ще трябва да получи от него касова бележка заедно с пратката. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.04", "title": " Онлайн търговци казват на НАП банковите си сметки"}
{"url": "https://trud.bg/%d0%b1%d1%84%d1%81-%d0%b2%d1%80%d1%8a%d1%89%d0%b0-%d0%bf%d0%b0%d1%80%d0%b8-%d0%b7%d0%b0-%d0%bc%d0%b0%d1%87%d0%be%d0%b2%d0%b5%d1%82%d0%b5-%d0%bd%d0%b0-%d0%bd%d0%b0%d1%86%d0%b8%d0%be%d0%bd%d0%b0%d0%bb/", "text": "Във връзка с дисциплинарната санкция на УЕФА, заради която българският национален отбор ще изиграе последната си европейска квалификация – срещу Чехия на 17 ноември – пред празни трибуни, Българският футболен съюз информира привържениците, закупили пакетни билети, за възможностите за компенсация: Пакетният билет, включващ мачовете срещу Черна гора, Косово, Англия и Чехия, ще важи за приятелския двубой с Парагвай на 14 ноември, а притежателят му ще получи достъп до трибуните както следва: пропуските за сектор „А“ ще важат за сектор „А“, ВИП-пропуските ще важат за ВИП-ложата, а пропуските за сектори „Б“, „В“ и „Г“ ще важат за сектор „В“ на Националния стадион „Васил Левски“; Привържениците, които не желаят да се възползват от предложението, имат възможността да получат парична компенсация в размер една четвърт от стойността на закупения билет както следва: за сектор „А“ – 20 лв., за сектор „В“ – 15 лв., за сектори „Б“ и „Г“ – 6 лв., за ВИП-сектор – 50 лв. Изплащането на компенсациите ще бъде осъществявано между 5 и 14 ноември т.г., в работни дни, от 9:30 до 12:30 и от 13:30 до 16:30 ч. във Финансовия отдел на БФС – кв. Бояна, ул. „Витошко лале“ 18, ет. 1. При получаване на компенсация билетът ще бъде анулиран и няма да може да бъде използван от притежателя му. Призоваваме зрителите, които ще се възползват от тази алтернатива, да имат готовност да предоставят документ за самоличност, както и пакетен билет, независимо на хартиен или електронен носител.", "date": "2019.11.04", "title": " БФС връща пари за мачовете на националите"}
{"url": "https://trud.bg/%d0%b5%d1%81-%d0%b7%d0%b0%d0%bf%d0%b0%d0%b7%d0%b2%d0%b0-%d0%b0%d0%bd%d0%b3%d0%b0%d0%b6%d0%b8%d1%80%d0%b0%d0%bd%d0%be%d1%81%d1%82%d1%82%d0%b0-%d1%81%d0%b8-%d0%bf%d0%be-%d1%81%d0%bf%d0%be%d1%80%d0%b0/", "text": "ЕС запазва ангажираността си по споразумението за иранската ядрена програма от 2015 г., предаде БТА. „Споразумението е важно за нашата сигурност, не само на региона или Европа, а в глобален план“, каза Мая Коциянчич, говорител на Европейската комисия. Но по думите й задълженията на ЕС по споразумението „зависят от пълното му спазване от страна на Иран“. По-рано днес Иран наруши нови части от документа, като  , че удвоява броя на усъвършенстваните центрофуги, които използва. Това беше обявено на 40-годишнината от завземането на американското посолство в Техеран през 1979 г.", "date": "2019.11.04", "title": " ЕС: Запазва ангажираността си по споразумението с Иран"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82-%d0%b2-%d0%b1%d0%b0%d1%80%d1%81%d0%b5%d0%bb%d0%be%d0%bd%d0%b0-%d1%81%d1%80%d0%b5%d1%89%d1%83-%d0%bf%d0%be%d1%81%d0%b5%d1%89%d0%b5%d0%bd%d0%b8%d0%b5%d1%82/", "text": "Привържениците на независимостта на Каталуния протестират в Барселона срещу посещението на кралското семейство в града, съобщи испанският вестник El Pais, цитиран от TACC. Крал Фелипе VI с наследничката на испанския престол Леонор ще вземат участие в церемонията по връчването на наградите на Фондация Принцеса Жирона в Конгресния дворец. От съображения за сигурност беше решено да се засили присъствието на служителите на реда в региона. Поради акцията в центъра на града, движението на транспорта е частично нарушено. Сепаратистката организация „Омниум културал“ отправя апел към кметството на каталунската столица да не предоставя имението „Албенис“ на разположение на краля. Дворецът е официалната резиденция на монарха по време на посещенията му в Барселона. Тази инициатива беше подкрепена и от регионалната парламентарна група „Заедно за Каталуния“.", "date": "2019.11.04", "title": " Протест в Барселона срещу посещението на испанското кралско семейство"}
{"url": "https://trud.bg/%d0%b0%d0%b5%d1%86-%d0%ba%d0%be%d0%b7%d0%bb%d0%be%d0%b4%d1%83%d0%b9-%d0%bf%d1%80%d0%be%d0%b4%d0%b0%d0%b2%d0%b0-%d0%bf%d0%be-%d0%bc%d0%b0%d0%bb%d0%ba%d0%be-%d0%b5%d0%b2%d1%82%d0%b8/", "text": "Централата печели от по-скъпата електроенергия на свободния пазар  Износът се срива с 50%  АЕЦ “Козлодуй” е продала по-малко евтин ток на бита през първите девет месеца на тази година. Това показва финансовият отчет на централата, публикуван на сайта на Министерство на финансите. Продажбите по регулирани цени през деветмесечието на 2019 г. са със 16% по-малко в сравнение със същия период на 2018 г. Именно електроенергията от атомната централа е с най-ниска цена в микса, който получават потребителите на регулирания пазар. В същото време реализираните на свободния пазар количества са с почти 7% повече в сравнение с година по-рано. Основните количества от тях – 79% са реализирани по чрез централизирания пазар по двустранни договори. Припомняме, че от юли цената на тока за бита се повиши с 2,9% за клиентите на ЧЕЗ, с 2,8% на “Енерго – Про” и с 2,97 на сто – за тези на ЕВН. Въпреки по-малките продажби, АЕЦ “Козлодуй” приключи деветмесечието на 2019 г. с печалба от 308 млн. лева след данъци. От дружеството обясняват, че подобрението на финансовия резултат се дължи на ръста на приходите от електроенергия от пазарна реализация. Към края на септември Българският енергиен холдинг отчита отрицателен резултат преди данъци (EBT) в размер на 36,37 млн. лева. “Булгаргаз” завършва деветмесечието с нетна печалба от 35,8 млн. лв. Въпреки това от дружеството твърдят, че има риск за дейността му заради продажбата на природен газ по регулирана цена, която е по-ниска от покупната. Драстично намаляват количествата електроенергия, които се изнасят от страната ни. До края на септември са реализирани 2 876 922 мегаватчаса при 5 675 362 мегаватчаса за същия период на 2018 г. или с близо 50 на сто по-малко.", "date": "2019.11.04", "title": " АЕЦ „Козлодуй” продава по-малко евтин ток на бита"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b0%d0%b9-%d0%bc%d0%b0%d0%bb%d0%b8%d0%bd%d0%be%d0%b2-%d0%bf%d1%83%d1%82%d0%b8%d0%bd-%d0%b2%d0%bd%d0%b8%d0%bc%d0%b0%d1%82%d0%b5%d0%bb%d0%bd%d0%be-%d1%81%d0%bb%d0%b5/", "text": "Кратка среща с един добре осведомен Владимир Путин – това според обвинения в шпионаж председател на Движение „Русофили“ е било най-важното събитие от   в Москва. Николай Малинов получи разрешение да пътува в чужбина, за да бъде награден за приноса си в културното сътрудничество, като от прокуратурата  , че всичко това е станало без да се иска становище от тях. „Най-важната ми среща беше с Путин и, за мое щастие, имах възможност да поговоря 5-6 минути с него за България, за „Русофили“, за това, което правим и за неговите оценки … Благодарих му за подкрепата, той благодари за това, което правим, даде определени съвети за това как би следвало да се развият нещата … явно внимателно следи процесите“, посочи Малинов по  . Той призна, че се е срещнал с изгонения за 10 години от България пенсиониран генерал от разузнаването Леонид Решетников, като те са се видели като приятели. Със сочения от прокуратурата за основен благодетел на противодържавната дейност Константин Малофеев, обаче, Малинов не се е виждал. Председателят на движение „Русофили“ подчерта, че ще се прибере в България.", "date": "2019.11.04", "title": " Николай Малинов: Путин внимателно следи процесите у нас"}
{"url": "https://trud.bg/%d1%80%d1%83%d0%bc%d1%8a%d0%bd%d0%b8%d1%8f-%d0%b8%d0%b7%d0%b1%d1%80%d0%b0-%d1%81%d0%b2%d0%be%d0%b9-%d0%be%d1%80%d0%b1%d0%b0%d0%bd-%d0%b7%d0%b0-%d0%bf%d1%80%d0%b5%d0%bc%d0%b8%d0%b5%d1%80/", "text": "Всички опозиционни партии бойкотираха Парламентът на Румъния гласува в понеделник с 240 гласа „за” при необходими най-малко 233 за одобряването на новото правителство на страната, оглавявано от номинирания за премиер Лудовик Орбан, от Национално-либералната партия (НЛП), предадоха световните агенции, като всички опозиционни партии бойкотираха вота. Политическото обединение зад Орбан е част от Европейската народна партия (ЕНП), припомнят наблюдатели. Смяната на управлението в Букурещ дойде, след като досегашния министър-председател от социалдемократите, Виорика Дънчила, загуби вот на доверие в законодателното събрание на Румъния в началото на октомври. Последното се превърна в спънка за номинирането на нов кандидат на Букурещ за член на Европейската комисия, след като Европарламентът отхвърли предложената Рована Плумб в началото на октомври. Новото дясно-центристко правителство идва с надеждите да оздрави държавното управление след унищожителният доклад миналата седмица от Брюксел по механизма за сътрудничество и проверка, който посочи че Букурещ е дал заден ход в усилията си за реформи.", "date": "2019.11.04", "title": " Румъния избра свой Орбан за премиер"}
{"url": "https://trud.bg/%d0%b3%d0%be%d1%80%d0%b1%d0%b0%d1%87%d0%be%d0%b2-%d0%b7%d0%be%d0%b2%d0%b5-%d0%b7%d0%b0-%d1%80%d0%b0%d0%b7%d0%be%d1%80%d1%8a%d0%b6%d0%b0%d0%b2%d0%b0%d0%bd%d0%b5/", "text": "Последният съветски лидер Михаил Горбачов предупреди, че настоящото напрежение между Русия и Запада поставя света в „колосална опасност” заради заплахата от ядрени оръжия. В интервю за Би Би Си Горбачов призова всички държави да декларират, че ядреното оръжие трябва да бъде унищожено. „Така ще спасим себе си и планетата”, смята 88-годишният бивш президент. Той описа отношенията между Русия и Запада сега като „мразовита, но все пак война”, правейки препратка към Студената война.  Попитан за мнението му за Брекзит, Горбачов отговаря, че англичаните са „умници” и ще решат сами как да действат.", "date": "2019.11.04", "title": " Горбачов зове за разоръжаване"}
{"url": "https://trud.bg/%d1%81%d0%bb%d0%b0%d0%b2%d0%b8-%d0%b7%d0%b0%d0%bf%d0%be%d1%87%d0%b2%d0%b0-%d0%b8%d0%b3%d1%80%d0%b0%d1%82%d0%b0-%d0%b2-7-8-%d1%82%d0%b0%d0%ba%d1%82/", "text": "Сигнал ще има по кабел и сателит “Вечерното шоу на Слави Трифонов” ще се излъчва в 22 часа Тази вечер “7/8 ТВ” тръгна в ефир на 78-и канал за всички оператори, а само за абонатите на “Булсатком” – на канал 178 или на канал 321 (според вида на приемника). Телевизията на Слави Трифонов първоначално ще излъчва по 5 часа на ден в делничните дни и ще приключва в полунощ. Засега в програмата й няма новини и спортни емисии, а прогноза за времето представя Иван Атанасов, по-известен като Ванката от “Шоуто на Слави”. Авторското предаване на шоумена се казва “Вечерното шоу на Слави Трифонов” и започва в 22 часа. Повторението на програмата е на следващия ден от 7 до 12 часа и такъв ще е ежедневният ритъм на медията. Зрителите могат да гледат телевизията по кабел и сателит. Тя ще присъства в мрежите на всички големи оператори в страната. Остава неясно и кои ще са водещите на повечето предавания. Едно от тях е с водещ Камен Воденичаров, който дълго работеше с Трифонов. Първото предаване на Воденичаров ще се излъчи в сряда, отново в 20,30 часа. То се казва “Вечерта на “Ку-ку Бенд” и ще е посветено на музика, подобно на рубриката на “Часът на бенда”, която беше част от “Шоуто на Слави”. Ден по-късно, в същия час, е и второто предаване на Воденичаров. Първи гост във “Вечерта на…” ще е певицата Мария Илиева. В това предаване ще се дава възможност на зрителите да говорят и задават въпроси на специалния гост в студиото. Телевизията има и публицистично предаване, което се казва “Студио Хъ”. Доскорошните сценаристи на “Шоуто на Слави” също ще имат отделно предаване. То е “информационно-сатирично” и се казва “Шоуто на сценаристите”. В ефира на телевизията на Трифонов има и журналистическо предаване, което е предвидено във вторник вечер и се казва “Вечерта на Иван Кулеков” и името му подсказва кой е водещ. През годините Кулеков представяше свои филми и репортажи в “Шоуто на Слави”. През 1996 г. Кулеков се опита да влезе в политиката, като се включи в надпреварата за президентските избори като вице на Христо Бойчев. Скечовете, които правеха актьорите в шоуто по Би Ти Ви всеки понеделник, сега се отделят в собствено предаване, което ще се излъчва от 20,30 ч. и ще се казва “Вечерта на актьорите”. Петъчната рубрика от старото предаване на Трифонов също прераства в предаване. “Вечерта на Северозапада” ще продължи да се води от Борис Солтарийски. Във фейсбук профила си Трифонов обяви, че при повечето оператори зрителите могат да открият телевизията на 78-и канал. “Ако не откривате “7/8 ТВ” във вашата телевизионна листа, рестартирайте приемниците си или сканирайте наново каналите. Ако пак не откривате “7/8 ТВ”, може да я потърсите на другите канали”, пише в публикацията. Там Трифонов дава следния пример: “Абонатите на А1 може да откриете “7/8 ТВ” на канал 68, 79 или 232. На blizoo – на канал 232. Абонатите на bulsatcom може да намерите “7/8 ТВ” на канал 178 или на канал 321. При по-малките оператори телевизията също може да е на канал, различен от номер 78. Ако все още не откривате “7/8 ТВ” – обърнете се към вашия кабелен или сателитен оператор. “7/8 ТВ” не е платена телевизия, тя е безплатна и е подарък за зрителите, подчертаха от екипа.   „Няма такава държава” внася документи за регистрация  Утре в 11 ч. “Няма такава държава” внася документите за регистрация в Софийски градски съд. Политическата сила на Слави Трифонов проведе учредително събрание на 5 октомври. По закон партиите подават молба за регистрация в СГС до три месеца след учредяването си. Необходимите документи са: Учредителна декларация, протокол от учредителното събрание, устав на партията, списък, съдържащ трите имена, ЕГН, постоянен адрес. Освен това са нужни и подпис на не по-малко от 500 членове, списък, съдържащ трите имена, ЕГН и постоянен адрес на не по-малко от 2500 членове. Сред документите, нужни за регистрация е нотариално заверена декларация от ръководството на политическата партия за автентичността на документите, както и удостоверение за уникалност на името. От “Няма такава държава” ще внесат над 1000 подписа повече от необходимите 2500 съобщиха пред “Труд” от партията. На заседанието през октомври делегатите гласуваха учредителната декларация, приета още на 26 юли при събирането на Инициативния комитет. В нея “Няма такава държава” се обяви за мажоритарна избирателна система, намаляване на броя на народните представители наполовина, реално въвеждане на дистанционно и електронно гласуване на изборите и референдумите, пряк избор от гражданите на директори на полицейски и областни районни управления, както и пряк избор на главния прокурор и на омбудсмана. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.04", "title": " Слави започва играта в 7/8 такт\t"}
{"url": "https://trud.bg/%d0%bf%d0%b5%d0%b9%d0%b7%d0%b0%d0%b6-%d1%81%d0%bb%d0%b5%d0%b4-%d0%b1%d0%b8%d1%82%d0%ba%d0%b0%d1%82%d0%b0/", "text": "Поемаме дъх преди следващия изборен епизод Тъжна е картината на бойното поле след края на сражението. В настъпилия полумрак зловещо летят гарвани. Живите броят труповете. Като хиени пропълзяват мародерите. След битка винаги идва часът на мародерите. Знаех само първите прогнозни резултати от изборния балотаж, когато трябваше да предам своя коментар. Читателите ще знаят цялата равносметка, когато го четат. Дано не съм сбъркал с някои от изводите, които прибързано съм направил. Тази изборна кампания започна твърде рано – още през лятото. Цялото внимание бе съсредоточено към София. Ще се кандидатира ли „възходящата“ Манолова? Стотици пъти u задаваха този въпрос. Как ще отговори „низходящата“ Фандъкова? Ще се превърне ли евентуалната победа на Манолова в начало на края на ГЕРБ? Както обикновено, примерът дойде от други страни. В Турция Ердоган загуби Истанбул. В Унгария Орбан загуби Будапеща. В Русия опозицията срещу Путин отбеляза успех в Москва. Какво означава това за нас? Загубихме си почивката. Усетихме позабравената тръпка на истинската политическа битка, когато силите са изравнени. Предвкусвахме сигурната победа на демокрацията – колкото по- силна конкуренция, толкова по-добри резултати от избора. Залогът бе наистина висок. Изборът трябваше да отговори на следните въпроси: 1. Означава ли евентуална загуба в София, че ГЕРБ е пред разпад? 2. Валидно ли е все още делението на „сини“ и „червени“ в столицата? 3. Готова ли е либералната софийска общност за „исторически компромис “ с левицата в името на съхраняване на демокрацията? 4. Готова ли е членската маса на БСП да преглътне сътрудничество с традиционната десница? 5. При положение, че всички се обявяват за победители, кой е загубил и какво го очаква? Какви отговори дават първите прогнозни резултати: 1. Въпросът отпада, но ГЕРБ със сигурност не се чувства вече така стабилен. Чака се промяна от самите тях. 2. Това деление е демоде. В София са интелигентните хора, които ценят демокрацията и това определя избора им. 3. Пробив е направен. Значителна част от просветената десница гласува във втория тур за Манолова. Тази тенденция трябва да продължи в СОС. 4. Не, не е готова. Но вината е в екипа на Манолова, която още преди първия тур непрекъснато се разграничаваше от левицата, което обърка левите избиратели. Обърната оптика – нямаше нужда преди първия тур да се ухажва толкова десницата, тя си имаше свои кандидати. Освен това трябваше да се убеждават самите хора, а не лидерите. 5. Очаквам обновяване на управляващата коалиция и промени в кабинета. Корнелия Нинова не е заплашена, но я очакват изпитания при определяне курса на партията. А този курс трябва да се определя от новите реалности. Тези нови реалности трябва да бъдат базата за търсене на победа в следващите парламентарни избори. При тези високи залози през цялото време нервите бяха толкова изпънати, че избиха всички пороци на „домашния“ ни вариант на демокрация, казано най-деликатно. Това доведе до потъпкване на всякакъв публичен морал, непростими нарушения на законния ред и недопустими грешки, които дискредитираха самите автори. Към вече коментираните гафове със сигурност се наслагва необмисленото последно интервю на премиера. При цялото ми уважение към комуникационните възможности на премиера, този път той се поддаде на някакви емоции. Със своя нетолерантен тон даде възможност на левицата да има последната дума преди да дойде края на кампанията. Освен това разкрити бяха и някои незаконни методи на държавни институции в предизборната борба, което компрометира държавата ни. И над всичко това се носеше миризмата на пари, на много пари, с които се купуваха не просто гласове, а човешки съвести. И професионални съвести също. И тук с голямо задоволство ще споделя, че националните телевизии спасиха честта на професията, като удържаха на натиска и спазиха всички писани и неписани правила на демократичната медия – правото на отговор от засегнатите участници в изборния процес, равноправие на политическите сили при представянето на техните идеи и програми. Откровено казано, не разбирам за какво точно СЕМ наказа БТВ. Та това, което регулаторите посочиха като вина на телевизията, е по-скоро актив, белег на обективност. Но какво да очакваме от СЕМ, те са се съобразили с нечий гняв? Особено впечатляващо бе хладнокръвието, с което водещите политически журналисти посрещаха опитите да им бъде оказан натиск в ефир чрез измислени дискредитиращи ги намеци. Те не се изплашиха, не започнаха да се оправдават. В същото време, ако се бяха поддали на провокацията и реагираха прекалено бурно, това лишаваше зрителите от възможността да преценят сами ситуацията. Браво, достойно, колеги! И накрая, кое е най-важното за тези избори? Най-важното, те бележат нещо ново в политическия ни живот. Ето защо те ще бъдат запомнени, макар да ни се иска да забравим грозната страна на битката и тъжния пейзаж на бойното поле.   Нови телевизионни реалности Нов собственик на БТВ, очакван, но изненадал ни с начина ,по който слухът стана реалност. Г-н Келнер е закупил цялата международна мрежа, част от която е БТВ, което вероятно означава, че не му трябват български партньори. Дали е така, предстои да гадаем. Поизясниха се и някои подробности около телевизията на Слави Трифонов. Очевидно музикалната и развлекателна същност на „Шоуто на Слави“ ще определя облика и на новата телевизия. Но още нищо не знаем за плановете за политическата журналистика. Не мога да си представя, че може да се мине без нея. А и тя винаги е занимавала Слави.", "date": "2019.11.04", "title": " Пейзаж след битката"}
{"url": "https://trud.bg/%d0%b7%d0%b0%d1%89%d0%be-%d0%be%d0%bf%d0%be%d0%b7%d0%b8%d1%86%d0%b8%d1%8f%d1%82%d0%b0-%d0%bf%d0%b0%d0%ba-%d0%b7%d0%b0%d0%b3%d1%83%d0%b1%d0%b8/", "text": "Огнените хули към властта може да са добра белетристика, но са калпава политика Годината е 1988. В Чили, след дългогодишна кървава диктатура, предстои референдум, от който зависи дали Пиночет ще остане още осем години на власт. Световното внимание е приковано към изстрадалата южноамериканска държава. Раздробената опозиция – комунисти, социалдемократи, десни – се обединява в коалиция и започва кампания за „Истината“. Смятат, че като разкажат в клипове и дебати истината за диктатурата, за безследно изчезналите, за терора, мнозинството чилийци ще се вдигнат и ще пометат с гласовете си Пиночет. Опозиционната кампания започва с такива мрачни краски и травматични послания. Но за всеобща изненада всички социологически изследвания, в т.ч. чуждестранни, които работят за опозицията, сочат, че мнозинството не подкрепя опозицията – управляващите водят с повече от 20 пункта два месеца преди референдума. Тогава един от старейшините на опозицията, доскорошен политически затворник, си дава сметка, че подходът им ги обрича на загуба. По негово предложение канят за съвет един рекламист, който симпатизира на опозицията. И той им разгръща съвсем друга кампанийна концепция – която носи надежда и вдъхва увереност, че идват добри дни. Останалите опозиционери са възмутени – какви са тези усмивки и захаросани „кока-кола“ послания, това е гавра с нашите страдания, казват те. Но мъдростта на старейшината надделява. И кампанията на опозицията се обръща наопаки. Приема за основен слоугън „Чили, щастието идва“. И стопява преднината на управляващите и печели референдума с 56 процента. Пиночет пада не с викове „долу диктатора“, а с нова надежда за бъдещето. Колкото и екстремен и далечен за днешна демократична България да е този исторически пример, това е само на пръв поглед. Защото той е христоматиен за това какви послания печелят доверието на общественото мнозинство за промяна в условията на дълголетно установено управление. Не тоталното отрицание и радикалните изблици, а кампания, която дава на гражданите увереност, че промяната ще бъде за добро. Когато повече от десетилетие управлява една политическа сила, голяма част от хората, независимо дали симпатизират или не на това управление, намират своя житейски модус. Едни са устроили децата, други имат работа или въртят бизнес, трети просто искат спокойствие, а не кризи и напрежение. Това е огромното мълчаливо мнозинство на хората, които не крещят по улиците и във фейсбук, а градят живота си. Тези хора биха прегърнали промяна, която предвещава по-добри дни, но по правило не подкрепят самоцелното „долу“. Политическото изкуство в такава ситуация е да облечеш идеята за промяна в надежда и да убедиш мълчаливото мнозинство, че идват по-добри дни. Онези политици, които са адресирали ценностите и проблемите на мълчаливото мнозинство, винаги са успявали, независимо, че по улиците понякога е имало истерични протести срещу тях. Така направи на два пъти Ричард Никсън на времето, въпреки че на улицата истерясваха хипари, анархисти и либерали (от типа на родните соросоиди). Така победи и Доналд Тръмп през 2016 г. У нас също сме виждали как безотказно сработва тази закономерност. На първите демократични избори през 1990 г. в кампанията на СДС надделяха радикални и реваншистки гласове – „за да има мир, БСП в Сибир“, картата с черепите и пр. Това беше умело хиперболизирано от червената пропаганда със заглавия в „Дума“като „Синьо насилие заля София“ и „Идва син екстремизъм“. И така в България, за разлика от останалите източноевропейски страни, бившите комунисти спечелиха изборите. Понастоящем сме в ситуация, в която една легитимна партия – ГЕРБ, член на водещата партия в ЕС – ЕНП, управлява три мандата. Общественото мнозинство е настроено критично към властта и това има много основания. Но въпреки това вече три пъти поред – в парламентарни, европейски и сега в местни избори, опозицията губи. Защо ли? Защото прави стратегическа грешка. Свежда своята реторика и послания до надпревара кой по-рунтава попържня ще избълва и кой по-озлобено ще атакува управляващите. Огнените хули към властта може да са добра белетристика, но са калпава политика и сигурна рецепта за изборни провали. Както става с БСП и останалите. Критиката трябва да е само страничен фон, на който партии и кандидати да откроят своята компетентна визия за утрешния ден и да убедят, че имат капацитет да я осъществят. Така се дава увереност на общественото мнозинство, че има смисъл да гласува за промяна във властта. Вместо това какво се предлага? Омраза и откровени политикански простотии. Срича се, например, абсурдната теза, че сме били живеели в „диктатура“ и затова било страшно важно да изберем „борците“ с тази имагинерна „диктатура“. Това е мисленето на червените Елена Йончева и Иво Христов, на „десния“ пловдивски адвокат Екимджиев и тем подобни. И то, за съжаление, стана основна поанта в кампаниите на БСП в последните три години и на Мая Манолова в София. Защото е най-лесното. И, разбира се, това ги обрече на провал. Може да е ефектен кръчмарски лаф да обявиш днешна България за „диктатура“, но по същество това е обида за интелигентността, защото няма нищо общо с действителността. Държава в ЕС била диктатура. Защо? Защото някакви партийни агитки не са кадърни да се докопат до власт по пътя на изборите. Хайде, де! С такова „опозиционно“ мислене в Чили още щеше да управлява Пиночет. Да не говорим за глупавата теза, с която се нахъсваха партийните агитки, че паднела ли София, падал и Борисов. Ердоган изгуби Истанбул. Случайно да е паднал от власт? Орбан изгуби Будапеща, да не би да се е разклатило управлението му? Друго е нужно, но родната опозиционна мисъл не го разбира. Статистиката на изборните резултати е безпощадна. ГЕРБ запази доминацията си в местната власт. И това след десетгодишно управление на национално ниво и с кметове, които имат зад гърба си по 2-3 мандата. Увеличените гласове на БСП и пробивите в някои областни градове са факт, но той има значение главно за вътрешнопартийна консумация. Не размества политическите пластове и не влияе на процесите в страната. Казано на футболен език – когато бяха на дъното след кабинета „Орешарски“, паднаха с 5:0, сега възстановяват нормалния си капацитет и падат с 4:1. Отбелязаха почетен гол. Нищо повече. В този глух коловоз влезе и Мая Манолова, към чиято работа през годините не съм крил симпатии. Още преди месеци на страниците на „Труд“ обаче посочих грешките, които ще u попречат да успее, ако не ги избегне с умна предизборна стратегия, ясни послания и силен екип. Предупредих, че не трябва да се дистанцира прекомерно от своята партия и политическа биография; че в никакъв случай не трябва да превръща изборите в референдум срещу Борисов и ГЕРБ. И още, че не бива да се заблуждава, че подкрепата на костовистите и соросоидите ще u помогне без да отблъсква в пъти повече умерени хора от политическия център. Повече от очевидно е, че тя допусна и трите грешки. Държеше се хладно към БСП, за сметка на показното умилкване около маргиналната „градска десница“. Отрече се от ключови моменти в своята политическа биография, като позициите u по времето на Орешарски. Основно послание беше голото отрицание, по славитрифоновски. Останалото се разми и потъна в една махленска анти-ГЕРБ истерия с манталитета на обкръжението на банкера-беглец Цветан Василев и неколцина дискредитирани грантови дърдорковци, чието мнение няма никакво значение за общественото мнозинство. Реши, че онези с лампите пред шадравана на президентството ще u решат изборите и плонжира пред тях. Без да си дава сметка, че така отблъсква умерените хора и огромното мълчаливо мнозинство, от които всъщност зависи промяната, а не от тези с лампите. Да си въобразяваш, че като се отречеш от всичко, за да спечелиш подкрепата на радикални политически малцинства като ДСБ и „Да, България“, е все едно да смяташ, че ще завоюваш Европа, като спечелиш Андора и Сан Марино. Оставям настрана унизителните плонжове на лидерите на БСП в краката на т.нар. „градска десница“. Да бяха само ръководствата, ами и част от актива зарязаха идеи и принципи и тръгнаха да венцехвалят „десните“, да споделят в социалните мрежи малотиражните соросоидни издания. Посегнаха да се прегръщат със същите, с които довчера спореха, уж непремиримо, за Истанбулската конвенция, „норвежката“ стратегия за детето или за прохитлеристкия авторитарен режим в България преди 1944 г. и пр. С което показаха, че вече не са нито „идейна“, нито „ценностна“ партия; че в името на властта са готови на всичко. С такава опозиционна политика ГЕРБ е обречен още дълго да бъде на власт. Стига да не допуска тежки кризи и провали. За да има промяна, са нужни съвсем друга стратегия и други идеи. Не голо отрицание, не истерии и омраза. Нужни са вероятно и други хора, защото тези, които са на терена или загряват около него, май могат само толкова.", "date": "2019.11.04", "title": " Защо опозицията пак загуби?\t"}
{"url": "https://trud.bg/%d0%bf%d0%b0%d1%80%d1%82%d0%b8%d1%8f%d1%82%d0%b0-%d0%bd%d0%b0-%d1%81%d0%bb%d0%b0%d0%b2%d0%b8-%d1%82%d1%80%d0%b8%d1%84%d0%be%d0%bd%d0%be%d0%b2-%d0%bd%d1%8f%d0%bc%d0%b0-%d1%82%d0%b0%d0%ba%d0%b0%d0%b2/", "text": "Утре в 11 ч. “Няма такава държава“ ще внесе документите за регистрация в Софийски градски съд, съобщиха от партията. Политическата сила на Слави Трифонов проведе учредително събрание на 5 октомври. По закон партиите подават молба за регистрация в СГС до три месеца след учредяването си. Необходимите документи са: учредителна декларация, протокол от учредителното събрание, устав на партията, списък, съдържащ трите имена, ЕГН, постоянен адрес и саморъчен подпис на не по-малко от 500 членове – учредители на партията, граждани с избирателни права съгласно българското законодателство, декларации за индивидуално членство, нотариално заверени образци от подписите на представляващите политическата партия, списък, съдържащ трите имена, ЕГН и постоянен адрес на не по-малко от 2500 членове, нотариално заверена декларация от ръководството на политическата партия за автентичността на документите, удостоверение за уникалност на името. „Няма такава държава“ имат над 1000 повече от необходимите 2500 членове за по-малко от месец, съобщиха пред „Труд“ от партията. Реалният старт на „7/8 ТВ“ е тази вечер от 19 ч., напомни Слави Трифонов във фейсбук. От 22 ч. в първото издание на „Вечерното шоу на Слави Трифонов“ ще бъдат изтеглени печелившите от томболата с подаръците от „Шоуто на Слави“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.04", "title": " Партията на Слави Трифонов „Няма такава държава“ внася утре в съда документи за регистрация\t"}
{"url": "https://trud.bg/%d0%bf%d0%b5%d1%81%d0%ba%d0%be%d0%b2-%d1%80%d1%83%d1%81%d0%b8%d1%8f-%d0%bd%d0%b5-%d1%81%d0%b5-%d0%be%d1%82%d0%ba%d0%b0%d0%b7%d0%b2%d0%b0-%d0%be%d1%82-%d1%82%d1%80%d0%b0%d0%bd%d0%b7%d0%b8%d1%82%d0%b0/", "text": "Русия не възнамерява да се отказва от транзита на газ през Украйна, увери в телевизионно интервю говорителят на Кремъл Дмитрий Песков. Изявлението му беше по повод на състоялите се миналата седмица в Брюксел газови преговори между Русия, Украйна и Европейската комисия, предаде  . В ефира на седмичното обзорно предаване „Москва, Кремъл, Путин“ по руската държавна телевизия „Русия 24“ Песков заяви: „Трябва ли да се транзитира през Украйна? Разбира се, че трябва. Очевидно е, че трябва. Това е необходимо преди всичко на самата Украйна, защото ако няма транзит, газотранспортната система на Украйна просто ще се разпадне“. Дмитрий Песков припомни позицията на президента Владимир Путин, че за решаването на проблема с транзита през Украйна е необходимо първо да бъде прекратен търговският спор между компаниите „Газпром“ и „Нафтогаз Украйна“ в арбитражния съд в Стокхолм. Говорителят на Кремъл определи като много важно, но не жизнено важно дълго чаканото решение на Дания да позволи през териториалните й води да преминат тръбите на газопровода „Северен поток 2“. „Проектът щеше да се състои и без това. Този проект не е някаква енергийна примка на шията на Европа. Това е изгоден за всички европейски страни търговски проект, който всъщност може да допринесе за енергийната сигурност и за диверсификацията на надеждните доставки на газ в Европа“, каза Песков.", "date": "2019.11.04", "title": " Песков: Русия не се отказва от транзита на газ през Украйна"}
{"url": "https://trud.bg/%d1%80%d0%b5%d0%b3%d0%b8%d1%81%d1%82%d1%80%d0%b8%d1%80%d0%b0%d1%82-%d0%b1%d0%b5%d0%b7%d0%bf%d0%bb%d0%b0%d1%82%d0%bd%d0%be-%d0%bf%d1%80%d0%b0%d1%81%d0%b5%d1%82%d0%b0%d1%82%d0%b0-%d0%bf%d1%80%d0%b8/", "text": "Процедура предвижда колко често ветеринарят да посещава обектите Стопаните вече ще регистрират животните, които гледат в задния двор, безплатно. Това предвиждат промени в Закона за ветеринарномедицинската дейност, публикувани за обществено обсъждане. Регистрацията ще става с представяне на нотариален акт или удостоверение за търпимост, което се издава от кметството на населеното място. Отпада изискването стопаните да подават лично заявление за регистрация в Областната дирекция по безопасност на храните (ОДБХ). То вече се подава при кмета или кметския наместник, който от своя страна ще има 15-дневен срок да го предостави в ОДБХ. Въвежда се териториален принцип при сключване на договорите с ветеринарен лекар, за изпълнение на мерките по програмата за профилактика, надзор, контрол и ликвидиране на болести по животните и зоонози. Забранява се на ветеринар, сключил договор със собственици на ферми, да сключва такива и със собственици на лични стопанства.  Специална процедура предвижда колко често трябва да посещават обектите. Всеки ветеринар изготвя списък на обектите, които ще обслужва и го предоставя на официалния ветеринарен лекар по здравеопазване на животните, отговарящ за съответната община. Ако стопанинът прекрати договора с лекаря, трябва да сключи такъв с друг до 7 дни. С промените се въвеждат задължения на местната власт при констатиране на заболяване, с цел по-добра координация и своевременно предприемане на мерки за ограничаване разпространението и ликвидиране на заразата. Собствениците и ползвателите на животновъдни обекти ще трябва да спазват изискванията за идентификация на животните, опазване на здравословното им състояние, както и да документират движението от и към животновъдните обекти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.04", "title": " Регистрират безплатно прасетата при кмета"}
{"url": "https://trud.bg/%d0%ba%d0%bd%d1%81%d0%b1-%d0%bf%d1%80%d0%b5%d0%b4%d0%bb%d0%b0%d0%b3%d0%b0-%d0%bc%d0%b8%d0%bd%d0%b8%d0%bc%d0%b0%d0%bb%d0%bd%d0%b0%d1%82%d0%b0-%d0%bf%d0%b5%d0%bd%d1%81%d0%b8%d1%8f-%d0%b4%d0%b0-%d1%81/", "text": "КНСБ предлага от 1 юли 2020 г. тази минимална пенсия да се увеличи от 219,43 лв. на 250 лв., или с 14 на сто. Това се посочва в проектостановището на Конфедерацията по проекта на бюджет на Държавното обществено осигуряване, публикувано на сайта на синдикалната организация. По този начин 850 хиляди пенсионери ще получат това увеличение и ще почувстват, че този път към тях правителството, парламентът и обществото проявяват съпричастност и загриженост, заявяват от КНСБ. Синдикатът е категоричен, че при официална линия на бедност за 2020 г. от 363 лева (изчислена по SILC – метод на определянето й в ЕС), е задължително да се направи една първа, макар и предпазлива крачка – минималната пенсия за стаж и възраст да догонва и в рамките на няколко години да надхвърли плавно линията на бедност, за да се гарантира достойно съществуване на получателите на такава пенсия. От КНСБ са изчислили, че допълнителният разход за тази мярка не е пренебрежим – около 80 млн.лв., но е напълно постижим. „А социалният и дори политически ефект ще бъдат много по-стойностни. Повишаването на покупателната способност на тази огромна група българи със сигурност ще бъде много разумна инвестиция не само в тяхното жизнено равнище, но и за икономиката на страната. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.04", "title": " КНСБ предлага минималната пенсия да стане 250 лв. от 1 юли 2020 г."}
{"url": "https://trud.bg/%d1%82%d0%b5%d0%b6%d0%ba%d0%b0-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%b7%d0%b0%d1%82%d0%b2%d0%be%d1%80%d0%b8-%d0%bf%d1%8a%d1%82%d1%8f-%d0%b7%d0%b0-%d1%81%d0%be%d0%b7%d0%be/", "text": "Тежка катастрофа затвори пътя към Созопол по обед в понеделник. В района между к-г „Златна рибка” и централния вход на ваканционно селище „Санта Марина” възникнал пътен инцидент между „Рено Еспейс”, с бургаска регистрация, управляван от 54 годишен созополчанин /движещ се в посока Созопол/ и „Ситроен Пикасо”, с бургаска регистрация, движещ се в обратна посока. Нанесени са материални щети – в дясната половина на „Ситроен”- а и в лявата – на „Рено”- то. В УМБАЛ – Бургас са откарани водачът на „Рено”- то и придвижващите се с л.а. „Ситроен” двама мъже – и тримата пострадали са били контактни минути след катастрофата. Поради извършвания на място оглед пътната отсечка е затворена за движение, като трафика от и за Созопол се пренасочва по стария път, преминаващ покрай задния вход за „Санта Марина”, гробищния парк на Созопол и магазин „Лидл”.", "date": "2019.11.04", "title": " Тежка катастрофа затвори пътя за Созопол (СНИМКИ)"}
{"url": "https://trud.bg/%d0%b5%d0%ba-%d0%b8%d0%bc%d0%b0%d0%bc%d0%b5-%d0%bd%d1%83%d0%bb%d0%b5%d0%b2%d0%b0-%d1%82%d0%be%d0%bb%d0%b5%d1%80%d0%b0%d0%bd%d1%82%d0%bd%d0%be%d1%81%d1%82-%d0%ba%d1%8a%d0%bc-%d0%b8%d0%b7%d0%bc%d0%b0/", "text": "Европейската комисия обяви в понеделник, че има „нулева толерантност към измамите“, след като американският вестник The new York Times описа как огромният бюджет на ЕС за селското стопанство подхранва политическата корупция в източните държави-членки, предаде AFP. Комисията има „много ясни правила за това как трябва да се управляват средствата“ и „приема твърде сериозно твърдението за злоупотреба“, заяви говорителят на ЕК Даниел Росарио. Говорителят Мина Андреева заяви, че службата на ЕС за борба с измамите ОЛАФ разглежда подобни твърдения и добави, че основната отговорност за правилното изразходване на бюджета е върху правителствата на държавите-членки. „Ние не сме тук, за да заменим националните правителства“, каза тя. „Ние не можем и няма да свършим работата вместо тях.“ TheNew York Times твърди, че част от 59-милиардните евро земеделски субсидии от общата селскостопанска политика (ОСП) подкрепят „олигарси и политически меценати“ в източните страни по-специално Унгария и Чешката република. Говорителите на Комисията признаха, че Европейският съюз едва сега е на път чрез Офиса на главния прокурор да започне разследвания на злоупотреби със средства от ЕС, които националните правителства не могат или не желаят да разследват.", "date": "2019.11.04", "title": " ЕК: Имаме нулева толерантност към измамите със земеделски субсидии"}
{"url": "https://trud.bg/a1-%d1%81%d1%82%d0%b0%d1%80%d1%82%d0%b8%d1%80%d0%b0-%d0%b8%d0%b7%d1%86%d1%8f%d0%bb%d0%be-%d0%bd%d0%be%d0%b2%d0%be%d1%82%d0%be-%d0%bc%d0%be%d0%b1%d0%b8%d0%bb%d0%bd%d0%be-%d0%bf%d1%80%d0%b8%d0%bb%d0%be/", "text": " дава старт на изцяло новото мобилно приложение   с добавени функционалности и оптимизирано управление. Това е поредна стъпка от политиката на компанията да следва съвременните технологични тенденции, като се фокусира на първо място върху клиентската удовлетвореност.  Всички клиенти, които платят сметката си към А1 през новото приложение до края на декември, ще получат бонус от 10 000 MB мобилен интернет на максимална скорост. Те ще имат възможност да се възползват от него при плащането, като го активират на своя номер или го предоставят на свои близки – клиенти на мобилна услуга от А1. Срокът за използване на бонуса е 30 дни.  Приложението включва подробно описание на месечната фактура към А1, а също така дава детайлна разбивка на дължимата сума по услуги. Клиентите вече могат да плащат една или всички фактури наведнъж със запазване на картата и с  Моят А1 позволява бързо и лесно управление на услугите от мобилното устройство, докато потребителят е в движение. Началният екран на мобилното приложение съдържа подробна информация за услугите от А1, което помага за лесното проследяване на потреблението и текущата сметка. С минимални усилия клиентите вече ще могат да активират допълнителни пакети, да управляват своята роуминг услуга и да заявят получаване на фактура по имейл, отказвайки се от хартиената.  Моят А1 вече предлага и персонална оферта към потребителите. Тя има за цел да оптимизира разхода на клиентите и да им предложи най-адекватните услуги и планове, съобразени с нуждите им. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.04", "title": " A1 стартира изцяло новото мобилно приложение Моят А1\t"}
{"url": "https://trud.bg/%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%b5%d0%bc%d0%b0%d0%bd%d1%8e%d0%b5%d0%bb-%d0%bc%d0%b0%d0%ba%d1%80%d0%be%d0%bd-%d0%b4%d1%8a%d0%bb%d0%b6%d0%b8-%d0%b8%d0%b7%d0%b2/", "text": "Еманюел Макрон дължи извинение на българския и на украинския народ, смята вицепремиерът и министър на отбраната Красимир Каракачанов. Според него МВнР е постъпило правилно като е връчило протестна нота във френското външно министерство, а коментарът на френския президент, независимо от това как е бил преведен, е обиден за България, коментира Каракачанов в предаването по  . Днес френският посланик у нас Флоранс Робин е казала на зам.-министърът на външните работи Петко Дойков, че думите на Макрон са били извадени от контекста и грешно интерпретирани. „Въобще целият контекст е негативен спрямо българите и спрямо украинците. А беше ли разбран правилно, когато пакетът „Мобилност“ ощети стотици български и европейски фирми? Аз смятам, че той дължи извинение на българския народ, но и на украинския. От една страна говорим за европейски ценности, а в момента, в който ти трябва да ги проявиш като държавник на голяма държава, българите са ти пак нещо виновни, българите пак са втора категория хора и дори заявяваш, че предпочиташ мигранти от Африка пред българи и украинци“, коментира военният министър. Той подчерта, че подкрепата на Франция е важна за България, но по-важно е достойнството на българския народ. Според Каракачанов трябва да се въведат реформи в изборното законодателство, така че да се пресече купеният вот, като например въвеждането на образователен ценз. Друго решение, според него, е гласуването да бъде задължително или кандидатите и партиите да не се обозначават с номера в бюлетините. Относно кандидатурата на ВМРО за изборите в столицата – Ангел Джамбазки, и критиките, че той е универсален кандидат на партията за всеки вот, независимо какъв е той, Каракачанов коментира: „Джамбазки имаше най-ясни идеи какво трябваше да се прави в града. Той не се яви на тези избори, както други кандидати, за да създава нов политически проект около себе си или да реанимира поовехнал партиен вот. Той беше максимално коректен в кампанията, лансираше идеите си, а не използваше кампанията, за да плюе кмета на София“.", "date": "2019.11.04", "title": " Каракачанов: Еманюел Макрон дължи извинение на българския народ"}
{"url": "https://trud.bg/%d0%bf%d0%b5%d0%b2%d0%b8%d1%86%d0%b0%d1%82%d0%b0-%d0%bc%d0%b0%d1%80%d0%b8%d1%8f-%d1%81%d0%bd%d0%b8%d0%bc%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8%d1%8f-%d1%80%d0%be%d0%bd%d0%b0/", "text": "Миньончето на попфолка Мария държи феновете си в напрежение заради новата й песен „Липсваш мило мое“, която се кани да пусне днес. „Днес ще имам няколко изненади за вас“, сподели певицата в Instagram. Първата изненада на Мара Отварачката е участието на Българския Роналдо (Даниел Златков) в клипа към новото парче. Освен че двамата бяха съквартиранти във VIP Brother, Мария определи Даниел и като неин истински приятел.", "date": "2019.11.04", "title": " Певицата Мария снима Българския Роналдо в новия си клип"}
{"url": "https://trud.bg/%d0%b0%d0%b2%d1%82%d0%be%d0%bc%d0%be%d0%b1%d0%b8%d0%bb-%d1%81%d0%b5-%d0%b7%d0%b0%d0%b1%d0%b8-%d0%b2-%d1%81%d1%82%d0%b5%d0%bd%d0%b0-%d0%bf%d0%be-%d0%bf%d1%8a%d1%82%d1%8f-%d0%b4%d0%be%d0%b1%d1%80%d0%b8/", "text": "Шофьор на лек автомобил е катастрофирал по пътя между Добринище и Гоце Делчев, съобщиха от ОДМВР-Благоевград. Сигналът за инцидента е получен около 16.31 часа. По първоначални данни шофьорът на лекия автомобил се е ударил в крайпътна стена. При инцидента няма пострадали. Временно движението в района се е осъществявало в едната лента, като вече е освободено и в двете посоки.", "date": "2019.11.04", "title": " Автомобил се заби в стена по пътя Добринище – Гоце Делчев"}
{"url": "https://trud.bg/%d0%b2%d0%b8%d0%b4%d0%b8%d0%bd%d1%81%d0%ba%d0%b8-%d0%ba%d0%b0%d1%80%d0%b4%d0%b8%d0%be%d0%bb%d0%be%d0%b3-%d1%81%d0%b5-%d0%b2%d1%80%d1%8a%d1%89%d0%b0-%d0%bd%d0%b0-%d0%b1%d1%8f%d0%bb-%d0%ba%d0%be%d0%bd/", "text": "Видинският кардиолог д-р Цветан Ценков се завръща победоносно в политиката след като станаха ясни окончателните резултати от вота в край дунавския град. Както е известно, досега той вече е бил депутат от НДСВ и зам.-кмет на града кратко време. Новият кмет се наложи досегашния градоначалник Огнян Ценков от ГЕРБ като получи 58.27% от гласовете на хората, докато опонентът му успя да събере едва 39.49 от гласовете. От щаба на д-р Ценков се похвалиха, че има секции където бившият кмет не е получил нито един глас в своя подкрепа, а в други разликата между двамата Ценков-и е била огромна. Новият кмет заяви, че в спешен порядък ще се организира ще поиска мощна подкрепа за Видин и Северозапада, който, както е известно, е позабравен. Съставът на общинския съвет обаче е доминиран с 12 мандата от представители на ГЕРБ, коалицията зад д-р Ценков има 10 места в местния парламент, а БСП е с 8 съветници. Очевидно е, че новият управник ще трябва да разчита на лявото представителство. „В местните избори има политика в името на видинчани, а не е чиста политика, както на парламентарните избори. Имам приятели и в ГЕРБ, и в БСП и ще направя всичко възможно да убедя всички, че ще бъда изключително диалогичен. Видин е за всички ни. Искам да го върна на картата на България такъв град, какъвто е бил преди 120 години, когато сме се освободили“,  коментира д-р Ценков след спечелването на вота.", "date": "2019.11.04", "title": " Видински кардиолог се връща на бял кон в политиката"}
{"url": "https://trud.bg/%d0%b8%d1%80%d0%b0%d0%bd-%d0%bf%d1%83%d1%81%d0%bd%d0%b0-30-%d0%bd%d0%be%d0%b2%d0%b8-%d1%86%d0%b5%d0%bd%d1%82%d1%80%d0%be%d1%84%d1%83%d0%b3%d0%b8-%d0%b7%d0%b0-%d0%be%d0%b1%d0%be%d0%b3%d0%b0%d1%82%d1%8f/", "text": "Иран пусна 30 нови центрофуги за обогатяване на уран и значително увеличи производството му в своите предприятия. Това обяви ръководителят на Иранската организация за атомна енергия Али Акбар Салехи, предава TACC. Съгласно думите му, Техеран „пусна 30 нови модерни центрофуги за обогатяване на уран“. Салехи добави, че производството в страната на ниско обогатен уран през последните два месеца се е увеличило 10 пъти. „Нямаше да предприемаме подобни стъпки, но погрешната политика на Вашингтон ни принуди да направим това“, обясни Салехи.", "date": "2019.11.04", "title": " Иран пусна 30 нови центрофуги за обогатяване на уран"}
{"url": "https://trud.bg/%d0%b7%d0%b0%d0%bb%d0%be%d0%b2%d0%b8%d1%85%d0%b0-%d1%88%d0%be%d1%84%d1%8c%d0%be%d1%80-%d0%bd%d0%b0-%d1%82%d0%b8%d1%80-%d0%b8-%d0%bf%d0%be%d1%81%d1%80%d0%b5%d0%b4%d0%bd%d0%b8%d0%ba-%d0%b7%d0%b0-%d0%bd/", "text": "Сливенската полиция залови мъж, докато изкупува дизелово гориво от товарен камион и го препродава, съобщиха от ОД на МВР в Града под Сините камъни. Акцията е проведена от служители в участък „Петолъчката”. Незаконната търговия се е извършвала на главния път от Сливен към пътния възел, в района на село Глушник. На паркинг за товарни коли служителите на реда са хванали мъж от близкото село Блатец, който изкупил нафта от пловдивски ТИР и го продавал на пристигнали на място шофьори на леки автомобили. Водачът на товарния камион, мъж на 64 години, източил горивото от резервоара. А прекупвачът от Блатец го продавал на клиентите. Иззети са 30 литра, източени от товария камин. Други 60 литра в туби са иззети от една от двете леки коли „Хонда акорд” и „Фиат мареа”, които били установени на мястото. Иззети са и касетки със седем празни пластмасови бутилки от минерална вода с вместимост от по 10 литра, които вероятно нелегалните търговци не са успели да напълнят и продадат заради намесата на полицията. Водачът на ТИР-а и посредникът не са задържани в ареста. Но ще бъдат изправени пред съда по бързото производство. На снимката: Откритите туби с нафта в една от леките коли. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.04", "title": " Заловиха шофьор на ТИР и посредник за незаконна търговия с нафта"}
{"url": "https://trud.bg/%d0%b7%d0%b5%d0%bc%d0%b5%d1%82%d1%80%d1%8a%d1%81%d1%8a%d1%82-%d0%b2-%d0%bc%d1%8e%d0%bd%d1%85%d0%b5%d0%bd-%d0%b2%d0%be%d0%b4%d0%b8-%d0%ba%d1%8a%d0%bc-%d0%b0%d1%8f%d0%ba%d1%81/", "text": "Земетръс удари „Байерн“ – слабите резултати свалиха от поста треньора Нико Ковач. Вариант №1 за негов наследник е Ерик Тен Хаг. Наставникът на „Аякс“ стигна полуфинал в Шампионската лига и направи златен дубъл. Има и един огромен плюс – между 2013-а и 2015-а работи в академията на „Байерн“. Шефът Карл-Хайнц Румениге е най-големият му защитник. Марк Овермарс, холандска легенда и мениджър на „Аякс“, откри вратата за Тен Хаг. Може да поеме „Байерн“, но от зимата. Дотогава вероятно Ханзи Флик временно ще води баварците. В Шампионската лига всичко може да приключи още в сряда – при победа над „Олимпиакос“ немският гранд ще си гарантира място на осминафиналите. Жозе Моуриньо сам се предложи с половин уста на „Байерн“. Английските букмейкъри дори го слагат като фаворит за поста. „Мога да кажа само, че „Байерн“ е гигантски клуб – рече Специалния. – Пожелавам му да спечели девета поредна титла и Шампионската лига.“ По същия начин Моуриньо се предложи на „Манчестър Юнайтед“ и няколко месеца по-късно бе назначен. В Германия обаче пишат, че „Байерн“ едва ли ще се обърне към португалеца. Причината са огромното му его, изискване за заплата и липсата на спортни резултати в последните години от кариерата му. Като чуждестранни варианти за треньор на „Байерн“ са още свободните Арсен Венгер и Максимилиано Алегри. Французинът говори перфектен немски, но вече е на 70 години. Италианецът пък не знае езика, а шефовете на „Байерн“ държат на това. Очаква се президентът Ули Хьонес още веднъж да опита да убеди Юп Хайнкес да излезе от пенсия, както направи преди точно две години.", "date": "2019.11.04", "title": " Земетръсът в Мюнхен води към „Аякс“"}
{"url": "https://trud.bg/%d0%b5%d0%bd%d0%b5%d1%80%d0%b3%d0%be-%d0%bf%d1%80%d0%be-%d0%b5%d0%bd%d0%b5%d1%80%d0%b3%d0%b8%d0%b9%d0%bd%d0%b8-%d1%83%d1%81%d0%bb%d1%83%d0%b3%d0%b8-%d0%b2%d1%80%d1%8a%d1%87%d0%b8-%d0%b7%d0%b5%d0%bb/", "text": "Фирма Север Експорт ООД – повече от 20 години водещо име в националната и местна рибопреработвателна промишленост и дистрибуция се присъедини към общността на „зелените“ компании в България. Сертификатът, удостоверяващ използването на 100 % енергия, генерирана по екологичен път, беше предаден на Полина Харасимова – Маркетинг мениджър в Север Експорт от Албена Лазарова – търговски директор в ЕНЕРГО-ПРО Енергийни Услуги и Деница Николова – мениджър продажби.  Фирма Север Експорт е експерт в своя бранш, дългогодишен клиент и уважаван партньор на енергийния търговец. Ориентирана към производство и търговия с риба и рибни изделия от висок клас, Север Експорт държи на контрола на качеството, за това работи в условията на затворен цикъл при местния добив и само с доказали се във времето чуждестранни дистрибутори при внос. Изборът да използва изцяло зелена енергия е част от политиката на Север Експорт за чиста природа и бъдеща гаранция за качество на предлаганата от фирмата продукция.  ЕНЕРГО-ПРО Енергийни Услуги насърчава производството и търговията с електроенергия, генерирана по екологичен начин. Компанията издава удостоверения за зелена енергия в уверение на това, че продадената електрическа енергия е произведена изцяло от възобновяеми източници. Документът се базира на Гаранции за произход, издадени от Агенция за устойчиво енергийно развитие, които се прехвърлят на името на клиента в регистъра на Агенцията.", "date": "2019.11.04", "title": " ЕНЕРГО-ПРО Енергийни услуги връчи зелен сертификат на Север Експорт ООД"}
{"url": "https://trud.bg/%d0%be%d0%b1%d1%80%d0%b0%d0%b7%d1%83%d0%b2%d0%b0%d1%85%d0%b0-%d0%b8%d0%b7%d0%b1%d0%be%d1%80%d0%bd%d0%b8-%d0%b4%d0%b5%d0%bb%d0%b0-%d0%b2-%d0%b0%d0%b4%d0%bc%d0%b8%d0%bd%d0%b8%d1%81%d1%82%d1%80%d0%b0/", "text": "След местния вот са образувани 4 изборни дела във Варненския административен съд, съобщават от пресцентъра. Едното от тях е по жалба на кандидата за кмет на Варна Цветан Атанасов, известен като собственика на Ретро музея за соца, за резултатите от първи тур, които според данните на ОИК са 2.19% и той не стигна до балотаж. Дело е образувано и по жалба на кандидата за кмет от БСП на село Каменар срещу нарушения- Милен Маринов, който загуби още на първия тур от Светослав Райков от ДПС. Състав на Административния съд е прекратил производството по жалба на кандидатка за общински съветник срещу решение на ОИК Варна, с което е определен с жребий друг кандидат от същата местна коалиция с еднакъв брой преференции. Тя може да обжалва определението пред Върховния административен съд с частна жалба в 7-дневен срок. Същата жалба е подадена и от друг кандидат от същата коалиция за местния парламент. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.04", "title": " Образуваха изборни дела в Административния съд във Варна"}
