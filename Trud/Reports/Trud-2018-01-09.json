{"url": "https://trud.bg/%d0%bf%d0%be%d0%bb%d0%b8%d1%86%d0%b0%d0%b9-%d0%be%d1%82-%d1%81%d0%b2%d0%be%d0%b3%d0%b5-%d0%b5-%d0%b7%d0%bd%d0%b0%d0%b5%d0%bb-%d1%87%d0%b5-%d1%80%d0%be%d1%81%d0%b5%d0%bd-%d0%b0%d0%bd%d0%b3%d0%b5%d0%bb/", "text": "Полицай от Своге е знаел, че извършителят на шесторното убийство в Нови Искър  Росен Ангелов, обявен за национално издирване преди 8 години, обитава вила в Луково. Това заяви пред   човек от селото, който е подавал жалби. Двамата дори разговаряли. Росен Ангелов се заселил в Луково преди десетина години, разказват местните. Живеел във фургон във вилната зона над селото. Един ден обаче домът му се подпалил и изгорял. Малко по-късно станало ясно, че Росен Ангелов се е самонастанил във вилата, която е обитавал и до последно и се намира само на 800 метра от мястото. Във вилната зона хората рядко посещават имотите си, но почти винаги ги намират обрани. Затова подават 2 жалби. Последния път е преди две години. „При едно от идванията съпругата ми заведе полицай от Своге до тази подозрителна къща, в която не сме виждали хора, а само пушек от комина”, каза Бойко Бошнаков. Едва тогава разбрали, че във въпросната добре изолирана вила живее Росен Ангелов. „Точно в тази вила по това време на оградата съпругата ми и полицай разговаряха с Росен Ангелов. Съпругата ми не е имала никаква информация, че лицето е обявено за издирване. Полицаят е казал, че няма основания да влиза в къщата”, допълни Бошнаков. Ангелов е обявен за издирване през 2009 г. заради влязла в сила присъда за блудство с малолетна. От МВР отказаха коментар дали наистина служител на реда се е срещал и е разговарял с Ангелов с мотива, че разследването около Ангелов все още не е приключило. Междувременно бивш съкилийник на обвинения за шесторното убийство в Нови Искър изрази съмнения, че той е извършителят. Според него стрелците са били минимум  . Основните експретизи вече са готови. Доказателствата сочат, че именно Ангелов е шесторният убиец, категоричен беше днес вътрешният министър Валентин Радев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.09", "title": " Полицай от Своге е знаел, че Росен Ангелов обитава вила над Луково"}
{"url": "https://trud.bg/%d0%b5%d0%bb%d0%b5%d0%ba%d1%82%d1%80%d0%be%d0%bc%d0%be%d0%b1%d0%b8%d0%bb%d0%b8-%d0%bf%d0%be%d1%81%d1%80%d0%b5%d1%89%d0%bd%d0%b0%d1%82-%d0%b3%d0%be%d1%81%d1%82%d0%b8%d1%82%d0%b5-%d0%be%d1%82-%d0%b5/", "text": "Електромобили ще посрещат гостите от Брюксел за европредседателството ни. От министерството на Лиляна Павлова съобщиха, че в следващите шест месеца, 15 електрически автомобили “Renault Zoe” ще осигуряват превоз на пристигащите гости за събитията от календара на Българското председателство.  Още от днес  те ще са на паркинга на Терминал 2 на Летище София в очакване да бъде даден старт на трансферите. През декември  министърът на европредседателството Лиляна Павлова и генералният мениджър на Рено Нисан България подписаха партньорство, според което  “Renault” предоставя 15 електрически автомобила и шофьори. Специален информационен пул на летището ще насочва пристигащите делегати към  брандираните автомобили.  Протестиращи полицаи ще посрещнат  гостите от Брюксел, които ще  пристигнат на 11 януари за официалното откриване на Българското председателство на Съвета на ЕС.  Междувременно Синдикална федерация на служителите в МВР (СФСМВР) обяви, че недоволството е свързано с ниските заплати в системата. Полицаите настояват възнагражденията им да бъдат увеличени с 15% .", "date": "2018.01.09", "title": " Електромобили посрещнат гостите от ЕС\t\t\t"}
{"url": "https://trud.bg/%d0%bc%d1%8a%d0%b3%d0%bb%d0%b0%d1%82%d0%b0-%d0%bd%d0%b0%d0%b4-%d1%81%d0%be%d1%84%d0%b8%d1%8f-%d0%b7%d0%b0%d1%81%d0%bd%d0%b5%d1%82%d0%b0-%d0%be%d1%82-%d0%b2%d0%b8%d1%82%d0%be%d1%88%d0%b0-%d1%81%d0%bd/", "text": "Фоторепортерът на „Труд“ Благой Кирилов засне София, обвита от мъгла и смог. Снимките на забулената столица са направени в 18:00 часа от Витоша. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.09", "title": " Мъглата над София, заснета от Витоша (СНИМКИ)"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d1%89%d0%b8-%d1%89%d1%83%d1%80%d0%bc%d1%83%d0%b2%d0%b0%d1%85%d0%b0-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be/", "text": "Демонстранти, свързани с гръцки комунистически профсъюз, щурмуваха министерството на труда в Атина в протест срещу нови промени в трудовото законодателство, изисквани от международните кредитори на Гърция, съобщи Ройтерс. Те стигнаха до 8-ия етаж на сградата, където някои влязоха в кабинета на министъра Ефи Ахциоглу и викаха „как не ви е срам“ срещу нея. Пред министерството имаше около 500 демонстранти, които носеха плакати с надпис “Министерство на ЕС и МВФ“ и скандиращи „Няма да се дадем на плутокрацията“. Европейският съюз и Международният валутен фонд подписаха спасително споразумение с Гърция, за да не фалира под натиска на многомилиардните дългове, като в замяна изискват реформи за затягане на коланите и намаляване на разходите. Част от тях са промени в трудовото законодателство. Демонстрантите, свързани с близкия до гръцката комунистическата партия синдикат ПАМЕ, повредиха метални щори на основния вход на министерството и счупиха някои от прозорците на сградата. Около нея продължиха да пристигат още протестиращи, докато проникналата група спусна от покрива на сградата в центъра на Атина голям плакат с надпис „Не пипайте стачките, те са право на трудещите се“. Левичарското правителство на СИРИЗА планираше да внесе законопроект с реформите в парламента по-късно във вторник. То вече прие повишаване на кворума за основните синдикати при гласуване за стачка. Очаква се депутатите да гласуват промените преди срещата на финансовите министри на еврозоната на 22 януари, на която ще бъде оценен напредъка по спасителната програма. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.09", "title": " Протестиращи щурмуваха министерството на труда в Атина"}
{"url": "https://trud.bg/%d0%bf%d0%b5%d1%82%d1%8a%d1%80-%d1%85%d1%80%d0%b8%d1%81%d1%82%d0%be%d0%b2-%d0%b1%d0%b8%d0%bb-%d0%bf%d1%80%d0%b8%d1%82%d0%b5%d1%81%d0%bd%d0%b5%d0%bd-%d1%87%d0%b5-%d0%b4%d0%b0%d0%bd%d1%81-%d0%b8-%d0%bc/", "text": "Дни преди да бъде убит, бизнесменът Петър Христов бил сериозно притеснен, че спецслужби го разследват. Дори споделил пред свои приятели, че срещу него активно се събира информация в МВР и ДАНС. “Знам, че срещу мен има много информация и справки. Страхувам се да не ме вкарат в затвора. Но за какво могат да ме осъдят? За корупция…?”, питал се пред свои приближени Христов. От службите вчера отказаха коментар. Крупният бизнесмен бе разстрелян посред бял ден пред офиса на холдинга му, близо до булевард “България” в София. Една от основните версии на разследващите е, че убийството е свързано с бизнеса на Христов. Затова ще бъдат проверени всички конфликтни точки в търговската дейност на предприемача. В последните години Христов имал бизнес с чужденци и криминалисти ще нищят дали не е настъпил разрив в отношенията между бизнесмена и задграничните му партньори. Проверява се и хипотезата, че покушението е отмъщение заради помощта му при разкриването на бандите “Килърите” и “Наглите”. Познати на крупния бизнесмен разказват, че той често и на публични места изтъквал, че благодарение на него са направени разкритията срещу осъдените членове на групите за убийства и отвличания. Сред получилите доживотен затвор от “Килърите” е великотърновският бизнесмен Георги Вълев. “Интересното е, че на 9 януари Георги Вълев има рожден ден и навършва 60 години. Ако от затвора той е поръчал покушението срещу Петър Христов, си е направил подарък за юбилея. А и дори Вълев да е в дъното на това и дори да си признае, нищо не губи, защото вече има постановена доживотна присъда”, коментираха вчера търновци. Жители на старата столица допълват, че след като предприемачът Георги Вълев се озова зад решетките, се е отворила ниша, която бързо била заета от разнородния бизнес на Петър Христов и брат му Димитър Манолов. Жителите на великотърновското село Самоводене, където Христов е израснал и където живее майка му Момка Манолова, още не могат да повярват, че никога вече няма да видят предприемача. “С Петър се познаваме от деца. Съученици сме и сме израснали заедно. Семейството му имаше голямо стопанство с животни, земеделски земи. От малък беше непрекъснато във фермата и по нивите. Беше много работлив”, разказва кметът на Самоводене Николай Милаковски.  Когато разформировали Транспортни войски, където служел Милаковски, Петър Христов му подал ръка и го назначил в своята фабрика. “Той сам реши да се откаже от военната служба и се залови с бизнес. Постигна много. И когато стана богат и имаше власт, не се самозабрави”, разказва Милаковски. Управникът сподели още, че Христов е направил много за Самоводене. Преди година дал 14 000 лева за модерна детска площадка. Инвестирал в обновяването на читалището и в създаването на Център за работа с деца и младежи преди 3 г. Направил и основен ремонт на местния стадион за около 100 000 лева. Според кмета, майката на бизнесмена се държи след тежката загуба, която я е сполетяла. Христов е бил убит от 5 куршума, изстреляни от 7,65-милиметров картечен пистолет “Скорпион”. Три от тях се забили в гърдите му, един в главата и един в шията. Оръжието е чешко и се произвежда от 1961 г. От 2010 г. е пуснат и 9-милиметров “Скорпион”. Пълнителите са  от 10 и от  20 патрона. Оръжието изстрелва по 840 куршума в минута. С него може да се води точна стрелба до 25 метра. През ноември 2016 г. агенти на ГДБОП разкриха пратка от 50 нелегално внесени у нас израелски картечни пистолети “Узи”.Освен тях имаше и чешки “Скорпион”-и. По случая се води дело от спецпрокуратурата. Както писа “Труд”, килърът е гърмял от счупения прозорец на строеж на около 10 метра от жертвата. Вчера полицаи пазеха само мястото на пусията. В офиса на “Пи Ем Джи холдинг” имаше служители, но те не желаеха да говорят за покойния си шеф. Петър Христов бе един достоен човек и е участвал в много благотворителни акции, но никога не търсеше публичност за това, което правеше. Бизнесът му не е бил свързан с някакви престъпления, за да можем да бъдем укорими. Никога не е споделял за евентуални заплахи. През периода, в който бях министър и вицепремиер, имахме възможност с гражданската му позиция да подпомогне разкриването на тежки криминални престъпления. В тази връзка смятам, че може би има ответна реакция. От това, което е споделял пред мен, единственото му притеснение беше относно “Наглите”. Никога не е имал политически амбиции. Петър Христов не е бил член на ГЕРБ. Бил е симпатизант по начин, който е изразявал своята воля. Имаше дарение, което беше направено през 2007 г. Една от първите версии е свързана с бизнеса и личния живот на Петър Христов. Всичко по случая ни тревожи, особено в началото на европредседателството. Случаят е емблематичен. Петър Христов е бил известен бизнесмен, уважаван човек.  Имаме и нова информация от граждани, които го познават. Правим всичко възможно да бъде разкрито как е станало, всички събрани доказателства се обсъждат. За нас е важно, че има убийство, без значение на кой човек е. Това е човек, убит показно в центъра на София и това ни притеснява. Абсурдно е да се стреля посред бял ден в една цивилизована държава. Подобни действия създават страх и несигурност сред обществото. Това, което се случи в последните седмици е тежък удар по образа на България, особено в началото на председателството. Трябва всички институции да се обединят и да положат максимални усилия – бърза разкриваемост и процес, за да да се изчисти лицето на България на прага на председателството.", "date": "2018.01.09", "title": " Петър Христов бил притеснен, че ДАНС и МВР го разследват"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-68-%d0%b3%d0%be%d0%b4%d0%b8%d1%88%d0%bd%d0%b0-%d0%b6%d0%b5%d0%bd%d0%b0-%d0%b2%d0%b7%d0%b8%d0%bc%d0%b0%d0%bb%d0%b0-%d0%b4%d0%b2%d0%b5/", "text": "Служители на Четвърто РУ задържаха жена за измама. Това съобщиха от пресслужбата на МВР. Действията по разследването стартирали на 5 яуари, когато в 10 часа, служителка на банков офис сигнализирала в полицията, че възрастна жена поискала да изтегли 1500 лева от банковата си сметка и това породило подозрение у нея. Незабавно били предприети оперативни действия, в хода на които полицаи установили, че в продължение на две години – от 5 януари 2016 г. до 5 януари 2018 г., самотно живеещата възрастната жена получавала писма в пощенската си кутия с искания за предоставяне на финансови средства за лечение на болен. Потърпевшата теглила различни парични суми и ги  предавала в пощенски пликове на жена, която обещавала да ги предаде на нуждаещия се. В резултат на проведените оперативно-издирвателни и процесуално-следствени действия в рамките на образуваното досъдебно производство била установена и задържана извършителката – С.Д. /68 г./ от Чепеларе, криминално проявена и осъждана за измама в особено големи размери. След доклад на събраните материали в Софийската районна прокуратура, С.Д. е привлечена като обвиняема за престъпление по чл. 209 от НК. Наложена й е постоянна марка „задържане под стража“. Работата по случая продължава.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.09", "title": " Арестуваха 68-годишна жена, взимала две години пари за „лечение на болен“ от пенсионерка"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%be%d1%82-%d0%b1%d1%80%d0%be%d1%8f-%d0%bd%d0%b0-%d1%82%d1%80%d1%83%d0%b4-%d0%b2-%d1%81%d1%80%d1%8f%d0%b4-5/", "text": "Фирмите ще бъдат принудени да започнат да съкращават работници и да намаляват заплати заради поскъпването на тока за бизнеса. Това предупреди пред „Труд“ Васил Велев, председател на Асоциация на индустриалния капитал в България. Работодателите сме изправени пред два варианта – да съкращаваме разходи или да вдигнем цените на стоките и услугите, допълни той. Към момента бизнесът плаща за ток средно около 70 лева за мегаватчас. “Приветствам правителството за плана за повишаване разходите за отбрана на 2% от БВП.”, заяви президентът Румен Радев след КСНС. Той подчерта, че това е разумна стъпка в правилна посока и трябва да се отбележи конструктивният подход на кабинета и съгласието на политическите сили по този проблем. Всички участници се обединили около идеята да започне поготовка по изработване на “Програма-2030” за развитие на отбранителните способности на Въоръжените сили Основна роля в атаките срещу развитието на зимния туризъм у нас, които през последния месец отново се засилиха, има швейцарската офшорка Световен фонд за дивата природа (WWF). Както “Труд” е писал в редица свои разследвания по темата, организацията щедро финансира своя българки клон. WWF-Дунавско-карпатска програма е член на коалицията “За да остане природа в България”. Обединението от няколко организации през последните 10 години опитва да блокира всяка инвестиция, свързана с летния или зимния туризъм. В момента една от основните опорни точки срещу модернизацията на ски зона “Банско”, която е първата стъпка към възраждането на зимния туризъм е, че концесионерът е регистриран в офшорна зона Всеки трети българин има кредит. Ако не се броят децата и най-възрастните хора, се оказва че от населението в трудоспособна възраст почти всеки втори гражданин има задължения към банка или фирма за бързи кредити. В края на месец юни 2017 г. в Централния кредитен регистър на БНБ са записани 2,33 млн. кредитополучатели. От тях 2,217 млн. са граждани на страната, 98 хил. са юридически лица, 7 хил. са чуждестранни лица, които нямат ЕГН или ЕИК, а 8 хил. са физически лица със свободни професии, или упражняващи занаятчийска дейност. Служители на Военна полиция открили къщата с тялото на Росен Ангелов, заподозрян за шесторното убийство в Нови Искър. Това е станало в неделя – на четвъртия ден след акцията за издирване в района на софийското село Луково. През цялото време близо 200 ченгета от МВР минали по пътека около постройката, без да я забележат.   Дни преди да бъде убит, бизнесменът Петър Христов бил сериозно притеснен, че спецслужби го разследват. Дори споделил пред свои приятели, че срещу него активно се събира информация в МВР и ДАНС.  “Знам, че срещу мен има много информация и справки. Страхувам се да не ме вкарат в затвора. Но за какво могат да ме осъдят? За корупция…?”, питал се пред свои приближени Христов. От службите вчера отказаха коментар.   Богатите също плачат – коментар на Анна Заркова         Опитът за разчленяване на Русия се провали – анализ на доц. д-р Йордан Величков                 Силует на Вартоломей Константинополски", "date": "2018.01.09", "title": " Вижте акцентите от броя на „Труд“ в сряда, 10 януари 2018"}
{"url": "https://trud.bg/%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d1%85%d1%83%d0%b1%d0%b0%d0%b2%d0%be%d1%82%d0%be-%d0%b5-%d1%87%d0%b5-%d0%b2-%d1%81%d0%b2%d0%be%d0%b5%d1%82%d0%be-%d0%b8%d0%b7/", "text": "Хубавото е, че в своето изказване и в своята позиция президентът подкрепи усилията на правителството за целите, които сме си поставили по време на Европредседателството по отношение на сигурността и Западните Балканите, където бяха основните доклади. Това каза пред   Красимир Каракачанов, министър на отбраната след КСНС за сигурността и отбраната, който се проведе днес при президента. „Мнението на президента за Западните Балкани е споделено с мнението на правителството и парламентарните групи. Държавите от Западните Балкани трябва да получат много ясна перспектива по отношение на своето европейско бъдеще. Ние го задаваме като приоритет в рамките на тези шест месеца, но след нас идва Австрия, която също има отношение към Балканите и то най-вече Западните.“ По думите на Каракачанов ние като държава-членка на НАТО и ЕС и като България имаме хилядолетни интереси на Балканите. „Конкретно нашите интереси са стабилност, мир и спокойствие, за да се развива икономиката“, бяха думите му. Красимир Каракачанов коментира, че Босна и Херцеговина, Македония, Косово и Албания са страни, в които се правят опити да се настанява радикален ислям. „Ние с Македония няма какво да делим, имаме обща история, общ език, общи националните герои, а защо да не делим и общо бъдеще в ЕС.“, каза министърът на отбраната. „27 години средствата за отбраната са рязани. За да имаш нормални, мотивирани военни сили, трябва да отделяш адекватни средства. За първи път заплатите в армията се увеличиха с 10%“, каза още военният министър.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.09", "title": " Каракачанов: Хубавото е, че в своето изказване президентът подкрепи усилията на правителството"}
{"url": "https://trud.bg/%d0%b2%d0%b8%d0%b4%d0%b8%d0%bd%d1%87%d0%b0%d0%bd%d0%ba%d0%b0-%d0%be%d1%82%d0%ba%d1%80%d0%b8-%d1%87%d0%be%d0%b2%d0%b5%d1%88%d0%ba%d0%b8-%d1%81%d0%ba%d0%b5%d0%bb%d0%b5%d1%82-%d0%b2-%d0%bf%d0%bb%d0%b5/", "text": "Вчера, около 15.30 часа, видинчанка сигнализирала в полицейския участък на Арчар, че открила в плевнята на наследствения си имот в селото човешки череп, предаде  . При огледа на местопроизшествието разследващите намерили цял скелет. Останките са транспортирани във видинската болница. При първоначалния оглед, в присъствието на съдебен лекар, не са констатирани следи от насилие. По случая в РУ-Видин е образувано досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.09", "title": " Видинчанка откри човешки скелет в плевнята си"}
{"url": "https://trud.bg/%d0%bf%d0%be%d0%bb%d0%b8%d1%82%d0%b8%d1%86%d0%b8%d1%82%d0%b5-%d1%81%d0%b8-%d1%81%d1%82%d0%b8%d1%81%d0%bd%d0%b0%d1%85%d0%b0-%d1%80%d1%8a%d1%86%d0%b5%d1%82%d0%b5-%d0%b7%d0%b0-%d0%be%d1%89%d0%b5-%d0%bf/", "text": "“Приветствам правителството за плана за повишаване разходите за отбрана на 2% от БВП.”, заяви президентът Румен Радев след КСНС. Той подчерта, че това е разумна стъпка в правилна посока и трябва да се отбележи конструктивният подход на кабинета и съгласието на политическите сили по този проблем. Всички участници се обединили около идеята да започне поготовка по изработване на “Програма-2030” за развитие на отбранителните способности на Въ оръжените сили, тъй като старата изчерпвала времевия си хоризонт. Заседанието този път беше на тема, “Роля на Република България за развитието на Общата политика за сигурност и отбрана на ЕС (ОПСО) в контекста на Българското председателство на Съвета на Европейския съюз 2018”. КСНС излезе с няколко предложения. Една от конкретните мерки като предложение към правителството, е до 1 юли да разработи пътна карта с проекти и инициативи в сектора, която да подпомогне европейската перспектива и укрепването на сигурността на страните от Западните Балкани.  “Тя трябва да включва каталог на възможностите за образование и обучение в България в сферата на сигурността и отбраната. Ние можем да предоставим много и солидни възможности на страните от Западните Балкани”, изтъкна Румен Радев. Той уточни, че кабинетът трябва да изготви и предложение за съвместни учения и тренировки.", "date": "2018.01.09", "title": " Политиците си стиснаха  ръцете за още пари за отбрана\t\t\t"}
{"url": "https://trud.bg/%d0%bd%d0%b5%d0%b9%d0%bc%d0%b0%d1%80-%d0%b8-%d0%bc%d0%b5%d1%81%d0%b8-%d0%b4%d0%b2%d0%b0-%d0%bf%d1%8a%d1%82%d0%b8-%d0%bf%d0%be-%d1%81%d0%ba%d1%8a%d0%bf%d0%b8-%d0%be%d1%82-%d1%80%d0%be%d0%bd%d0%b0%d0%bb/", "text": "Неймар и Лионел Меси струват два пъти повече от Кристиано Роналдо. Това показа изследване на футболната обсерватория CIES. Тя публикува доклад за най-скъпите играчи в света. Оценката се формира на база представянето на състезателите, тяхната възраст, срок на договора и принос към отбора на клубно и национално ниво. Първи в импровизираната класация на стоте най-ценни играчи в петте най-добри първенства – Англия, Испания, Германия, Италия и Франция, е бразилецът Неймар. 25-годишният нападател е оценен на 213 млн. евро или 9 млн. по-малко от това, което ПСЖ плати за него есента. След Неймар се нарежда доскорошният му съотборник в „Барселона“ Лионел Меси. Аржентинецът се котира срещу сума от 202,2 млн. евро. Това е повече от два пъти в сравнение със стойността на Кристиано Роналдо. Най-успешният играч за 2017 година е оценен на 80,4 млн. евро, което му отрежда 49-о място в подреждането. В челния топ 10 попадат пет футболисти, подвизаващи се на Острова. Най-напред е Хари Кейн, който е на трето място. Головата машина на „Тотнъм“ струва 194,7 млн. евро. Деле Али (171,3 млн.), Кевин де Бройне (167,8 млн.), Ромелу Лукаку (164,8 млн) и Пол Погба (147,5 млн.) са останалите играчи от Висшата лига. Примера дивисион има само двама представители сред първите десет. Освен Меси, там е и Антоан Гризман. Нападателят на „Атлетико“ (Мадрид) е осми с пазарна стойност 150,7 млн. евро.  Новият играч на „Барселона“, бразилецът Филипе Коутиньо, се класира 16-ти. Според футболната обсерватория CIES реалната цена на доскорошния любимец на феновете на „Ливърпул“ е 108 млн. евро. Най-скъпият защитник в историята Върджил ван Дайк, преминал преди дни от „Саутхямптън“ в „Ливърпул“ за 78,8 млн. евро, струва 50,8 млн. Голаджията на „Ливърпул“ и звезда на египетския национален отбор Мухамед Салах е на две места от топ 10. Полузащитникът е оценен на 140,5 млн. евро. Снимка: Twitter", "date": "2018.01.09", "title": " Неймар и Меси два пъти по-скъпи от Роналдо"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%80%d1%8a%d0%bc%d0%bf-%d1%89%d0%b5-%d0%bf%d1%80%d0%b8%d1%81%d1%8a%d1%81%d1%82%d0%b2%d0%b0-%d0%bd%d0%b0-%d1%81%d0%b2%d0%b5%d1%82%d0%be%d0%b2%d0%bd%d0%b8/", "text": "Американският президент Доналд Тръмп ще присъства на Световния икономически форум в швейцарския град Давос, който ще се проведе по-късно през януари. Това съобщиха във вторник от Белия дом, предава АФП. В съобщението на прессекретаря Сара Сандърс се казва, че „президентът приветства възможността да сподели своята програма „Америка първо“ със световните лидери“. Освен това „на тазгодишния Световен икономически форум, държавният глава смята да популяризира неговата политика за подсилване на американския бизнес, американската индустрия и американските работници“, допълни още Сандърс. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.09", "title": " Доналд Тръмп ще присъства на Световния икономически форум в Давос"}
{"url": "https://trud.bg/%d0%b1%d0%b5%d0%b7%d1%85%d0%b0%d0%b1%d0%b5%d1%80%d0%b8%d0%b5-%d1%83%d0%b1%d0%b8%d0%b2%d0%b0-%d1%82%d1%83%d1%80%d0%b8%d0%b7%d0%bc%d0%b0-%d0%bd%d0%b0-%d0%b2%d0%b8%d1%82%d0%be%d1%88%d0%b0/", "text": "Седма година е замразен проектът за модернизация на туристическа и ски зона „Алеко”, намираща се на Витоша. Инвестицията на стойност 70 милиона евро на собственика на лифтовете и влековете в зоната – „Витоша ски”, не може да бъде реализирана, въпреки решението на Върховния административен съд, че намерението е законно. Сагата започна през 2009 година. Причината за блокирането на развитието на ски зона „Алеко” е същата, каквато беше и в ски зона „Банско” – рестриктивни текстове в плана за управление. И докато на 28 декември правителството прие частичното изменение на плана на Национален парк „Пирин”, проблемът с този на Природен парк „Витоша” остава. В точка 144 в плана на ПП „Витоша” е записано, че не се допуска промяна на предназначението на горите и земите от горския фонд и строителство в тях, с изключение на прокарване на проводи и съоръжения, свързани с техническа инфраструктура. Тоест не може да се строят нови лифтове. Затова в проекта за ски зона „Алеко” инвеститорът е поискал цялостна модернизация на съществуващите въжени линии. Предвидено е Драгалевският и Симеоновският лифт да бъдат подменени с 8-местни кабинки. Капацитетът на седалковите съоръжения ще бъде увеличен. Според проекта трасето на Княжевския кабинков лифт ще се удължи и той ще стига до Златните мостове и „Офелиите” и там може да се мисли за 10-местна кабина. Парадоксът е, че забраната в точка 144 от плана влиза в противоречие със Закона за горите (ЗГ) и Закона за устройство на територията (ЗУТ). Според промените от 2012 година в ЗГ, за подмяната на съществуващите лифтове предварително трябва да се промени статута на територията под самите тях, която в момента се води горска, дори и там където са поляни, обезлесени от корояд и няма гора. Същевременно планът забранява изключването на всякаква земя от горския фонд на територията на природния парк. Тоест, планът забранява това, което законът изисква. Противоречието със ЗУТ е, че за да се подмени стар лифт с нов по същото трасе, трябва да се сменят фундаментите (така наречените стъпки – б.а.). и стълбовете. Тази подмяна според ЗУТ е строителство. А планът за управление забранява новото строителство и се получава омагьосан кръг – единият документ допуска, а другият забранява. Спазвайки законите, през 2009 година Регионалната инспекция по околна среда (РИОСВ) в София приема доклада за екологична оценка на изработения устройствен план за модернизация на ски зона „Алеко”. Но тогава се намесват няколкото организации от коалицията „За да остане природа в България” и Тома Белев. По това време Белев е и директор на ПП „Витоша”. Жалби срещу решението на РИОСВ-София са подадени в МОСВ от Белев, в качеството му на директор на парка и българския клон на швейцарската офшорка WWF, чийто шеф е Веселина Кавръкова, с която Белев живее семейно. Министърът на екологията през онзи период – Нона Караджова, уважава претенциите на жалбоподателите. „Витоша ски” отнася въпроса до Върховния административен съд. Магистратите постановяват, че няма причина МОСВ да вземе такова решение. Въпреки това МОСВ отново отхвърля положителната екооценка и така до днес проектът е замразен. От това решение на МОСВ, взето след поредния натиск на зелени, страдат софиянци и гостите на столицата. Лифтовете по склоновете на Витоша са остарели, но не могат да бъдат подменени, а ски зона „Алеко” няма как да бъде модернизирана. Планът за управление е рестриктивен и не позволява такива действия. А от противоречието на плана с два закона се възползва групата на Белев. Тя продължава да разпространява манипулацията, че цялата Витоша ще бъде застроена, ако се модернизира ски зоната. Но истината е, че ще се подменят лифтовете, като за целта трябва да се направят нови фундаменти (стъпки), които „еколозите” наричат строежи. Те не казват нищо за намерението на инвеститора пилоните на новите лифтове по съществуващите просеки да се слагат с хеликоптери, за да не се уврежда природата. По този начин Белевите хора продължават да спират развитието на зимния туризъм в България – нещо, което правят от години, базирайки се на текстовете от рестриктивните планове за управление на националните и природни паркове, които в по-голямата си част са писани именно от „експерти” на „За да остане природа в България”. В същото време новият план за управление на ПП „Витоша” още не може да влезе в сила, отново заради действията на „еколозите”. Те изпратиха стотици становища срещу плана. Огромна част от тези становища са абсолютен копи пейст, но според изискванията те трябва да се обработят. Така работата на експертите от фирмата-изпълнител бе забавена за голям период от време.   Ще се подменят с нови всички съществуващи лифтове с обща дължина 21 104 метра. Нов ще бъде лифтовият участък над Голи връх, с дължина 2.6 км. (виж картите) • Лифт „Симеоново-Лале“, 8-местна кабина с капацитет 3000 души на час.  • Лифт „Драгалевци-Фънпарк, спира зад „Щастливеца“ – 8-местна кабина с капацитет 3000 души на час.  • Лифт „Простор-плац „Стената“ – 4-седалков за 2000 души на час.  • Лифт „Лале-Учебен плац“ – 4-седалков с шлем за 2000 души на час.  • Лифт „Лале 1“ – 6-седалков за 3000 души на час.  • Лифт „Лале 2“ – 6-седалков за 3000 души на час.  • Лифт „Боби -учебен плац „Алеко“ – „Зелена писта“ – 4-седалков за 1200 души на час.  • Лифт „Алеко-Малък Резен“ – 6-седалков за 3000 души на час.  • Лифт „Лале 4“ – 4-седалков за 2000 души на час.  •Съществуващият „Романски лифт“ е разделен на две части – ниска и висока, както е описано по-горе. Причината е в силните ветрове на връх Малък резен.  • Ще се обособят 19.5 км нови и стари писти. Ски трасетата преминават през вече обезлесени терени, тежко пострадали през последните години от природни бедствия и болести по горите (корояд).  • Очаква се да бъдат отстранени 1200 дървета (около 1500 кубика), като ще има компенсаторни мерки – за всяко едно ще бъдат засадени нови пет. 1500 кубика е повече от три пъти по-малко от годишната санитарна сеч в ПП „Витоша“, която е 7000 кубика. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.09", "title": " Безхаберие убива туризма на Витоша\t\t\t"}
{"url": "https://trud.bg/%d1%81%d0%b0%d1%89-%d0%b2-%d0%b8%d0%b7%d0%be%d0%bb%d0%b0%d1%86%d0%b8%d1%8f-%d1%81%d0%bb%d0%b5%d0%b4-%d0%bf%d1%80%d0%b8%d0%b7%d0%bd%d0%b0%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%b9%d0%b5/", "text": "Решението на Тръмп да признае Йерусалим за столица на Израел и да премести посолството си там е крайно непопулярно не само в арабския и мюсюлманския свят, но и в ЕС (Мей, Макрон и Могерини го разнищиха), в НАТО, в англоезичния свят – дори Канада се дистанцира от него – и всъщност в цял свят. Световният хегемон се оказа в изолация. Непопулярно е то и сред мнозинството израелци, които нищо не печелят от него, но чиято сигурност чувствително се влошава и перспективите им за траен мир с арабите се отдалечават. “Хамас” обяви третата си интифада. Погрешно е да се смята, че всички израелци по религиозни причини искат официална столица в Йерусалим за сметка на мира с арабите. Дори основателите на ционизма като Теодор Херцл и на държавата Израел като Давид Бен-Гурион са имали сериозни съмнения за целесъобразността на такова решение. А и голяма част от израелците са прогресивни, не са религиозни и не са фанатици. Само кликата на Нетаняху и незаконните заселници в окупираните палестински територии са извънредно доволни. Но тези хора се смятат за екстремисти в самия Израел. Така че и в Израел САЩ напълно загубиха ореола на умерен балансьор в конфликта с арабите. Америка остана в пълна изолация в Съвета за сигурност на ООН, сами срещу 14-те други страни членки, сред които Британия и Франция, и в Общото събрание на ООН, дето 128 държави гласуваха за резолюцията, осъждаща Тръмп въпреки махленските заплахи на американската посланичка Ники Хейли. Така САЩ пропиляха постигнатите от тях пропагандни точки в ООН срещу Русия, когато тя бе в изолация по Сирия и Украйна. Мюсюлманските страни, и сунитски, и шиитски, дори довчерашни верни съюзници на Вашингтон като Турция и Саудитска Арабия, единодушно заклеймиха прокламацията на Тръмп. Ердоган отново заговори за късане на дипломатически отношения с Израел. Папата също я анатемоса. Такава пълна международна изолация не е съвместима с позицията на световен хегемон и САЩ очевидно вече не са такъв. Непопулярно е решението и в самата Америка, дето 63% са против него. Сигурността на американците по света е подложена на ненужен нов риск и предупрежденията на Държавния департамент вече заваляха. Държавният секретар и самата посланичка в ООН първоначално също бяха неприятно изненадани. Всички специалисти са против. Съветничката на Тръмп по израело-палестинските въпроси Дайна Пауел подаде оставка на други ден след решението. Казват обаче, че Тръмп искал да угоди на избирателите си евангелисти – бедните бели работници баптисти и методисти от Юга, които масово гласуваха за него, за да върне работните им места от Китай и Мексико и да изгони мексиканците – техни конкуренти за работни места в строителството, и които вярват, че Бог е дал Обетованата земя на евреите и че там скоро предстои Армагедон. Може да има такъв момент, но въпреки това и сред тези хора популярността на президента пада – има 61% одобрение през декември срещу 81% преди година. Той не изпълни нито едно от икономическите си обещания, а религиозните утехи са твърде слаб заместител на липсващите работни места и доходи. Току-що приетата от републиканците данъчна реформа в интерес на най-богатите догодина ще влоши допълнително положението на бедните и значи на повечето от евангелистите. Изборният пробив на демократическия кандидат за сенатор от Алабама, един от най-бедните и най-евангелистки щати, преди две седмици чертае мрачни перспективи за Тръмп и републиканците на предстоящите през новата година парламентарни избори. Така че нищо утешително няма на вътрешнополитическия фронт. От всички възможни гледни точки САЩ претърпяха и истинско външнополитическо бедствие. Защо тогава Тръмп взе това решение? И то на фона на всичките си други външнополитически бедствия, на трите загубени войни на предшествениците му в Афганистан, Ирак и Сирия, от които самият така се оплакваше преди изборите в 2016 г. и за които така красноречиво говори в инаугурационната си реч си само преди 11 месеца? На фона на новата роля на Русия като арбитър в Близкия изток, с когото се съобразяват вече и Рияд, и ОПЕК? На сближаването на Анкара и Техеран с посредничеството на Москва? Иранският върховен водач Али Хаменей каза, че прокламацията на Тръмп била резултат на парализа и некомпетентност. В това има известна истина, особено предвид състоянието на Държавния департамент, което по общо признание е хаотично, и несигурното положение на Тилърсън, който бе обявено, че ще бъде уволнен от Тръмп още преди месец, но кой знае защо още се държи за стола си. Все пак решението за Йерусалим не е просто моментно хрумване или глупост, а пресечна точка на две най-силни лобистки влияния върху Тръмп в момента – на зет му Джаред Кушнер, който след разгонването на екипа, спечелил за него изборите миналата година и носител на всички идеи, които, макар и утопични, доста допаднаха на американската работническа класа, остана единствен привилегирован президентски съветник, и на самия Биби Нетаняху. При Кушнер конфликтът на интереси е очевиден – той сега е затънал в скандал за тайно финансиране от негова фондация на незаконни еврейски селища на Западния бряг. За Нетаняху решението на Тръмп увенча 22-годишната му вредителска кампания да убеди кой да е от обитателите на Белия дом да сложи окончателно прът в колелата на близкоизточния мирен процес и погребе делото на големите Ицхак Рабин и Шимон Перес. Израелският вестник “Хаарец” разкри, че че най-важно участие във вземането на решението на Тръмп изиграл израелският посланик във Вашингтон Рон Дърмър – най-близък съветник на Нетаняху и чуждият посланик с най-лесен достъп до Белия дом (всъщност той е американец). Дори сам Дърмър да бил написал текста на прокламацията, пише редакцията на “Хаарец”, Биби не би могъл да е по-доволен. Това, разбира се, е извънрендно конфузно за Тръмп, който все пак не е някой си Даниел Митов, а дойде на власт преди по-малко от година под лозунга “Америка на първо място”. Това, а не измислената му руска връзка и не отношението му към “лъжливите новини” на корпоративните медии, което всъщност си е напълно справедливо, е вече отличен материал за импийчмънт на президента – за заговор срещу суверенитета на страната в интерес на чуждо правителство, донесло й несъмнена международна вреда и сериозно застрашило сигурността на американските граждани. Да видим дали опозицията ще намери сили да се възползва от тази възможност.", "date": "2018.01.09", "title": " САЩ в изолация след признаването на Йерусалим за столица на Израел\t\t\t"}
{"url": "https://trud.bg/%d0%b2%d1%80%d0%b5%d0%bc%d0%b5%d1%82%d0%be-%d0%bd%d0%b0-%d0%bb%d0%b5%d0%b3%d0%b5%d0%bd%d0%b4%d0%b0%d1%80%d0%bd%d0%b8%d1%8f-%d1%8f%d0%b3%d1%8a%d1%80-%d0%b2-%d0%bd%d1%85%d0%bb-%d0%b8%d0%b7%d1%82%d0%b8/", "text": "Времето на легендарния Яромир Ягър в НХЛ изтича, а мачът срещу „Чикаго“ на 31 декември 2017-а може да се окаже последен в кариерата му. Преди дни „Калгари“, за който играе 45-годишния чех, обяви че иска да се раздели с ветерана. На 4 октомври Ягър подписа договор за $1 млн. и за първи път заигра в Канада. А в контракта му има и допълнителни бонуси, като за 60 или повече мача клубът му дава още $550 000. До Нова година обаче той пропусна 14 срещи заради травми, а визови проблеми го спряха за още две. И до момента има само един отбелязан гол, макар че бе топреализатор за предишния си тим „Флорида“ – 112 точки в 161 срещи от два сезона. Според анализаторите въпрос на време е „Калгари“ да се раздели с Ягър, тъй като здравословните му проблеми явно са станали хронични. И независимо, че чехът е втори по точки във вечната ранглиста на НХЛ, с изявите си сега на леда и в съблекалнята той не е добър пример за младите.  „Човек, който повече се лекува, а не играе, едва ли ще повлияе положително на колегите си, дори и той да се казва Ягър“, смятат критиците. В момента легендата е на кръстопът. Но засега не бърза към Европа или да играе на олимпийски игри. Неговият агент Петер Свобода също търси достоен изход от ситуацията. А дълбоката резерва за Яромир остава да заиграе в чешкия „Кладно“, чийто собственик е. Отсега обаче феновете на Ягър подклаждат идеята той да подпише с „Пийтсбърг“, с който спечели две купи „Стенли“. „Дайте тази история да завърши там, откъдето е започнала“, смятат привържениците на Ягър.", "date": "2018.01.09", "title": " Времето на легендарния Ягър в НХЛ изтича"}
{"url": "https://trud.bg/%d0%bd%d0%b5%d1%84%d1%82%d0%be%d1%85%d0%b8%d0%bc%d0%b8%d0%ba-%d1%81%d1%80%d0%b5%d1%89%d1%83-%d1%86%d1%81%d0%ba%d0%b0-%d0%b5-%d0%b4%d0%b5%d1%80%d0%b1%d0%b8%d1%82%d0%be-%d0%b7%d0%b0/", "text": "Шампионът „Нефтохимик 2010“ ще се изправи срещу ЦСКА в най-интригуващия четвъртфинал от турнира за купата на България по волейбол. Мачът е от 15 часа в зала „Младост“ в Монтана, където този уикенд е финалната фаза от турнира. Двата тима са в челото на класирането в мъжката Суперлига с по 32 точки (10 победи и 3 загуби), като бургазлии са втори, а „червените“ веднага след тях. Програмата за деня започва в 12,15 ч с двубоя между „Хебър“ и „Миньор“, а от 17,45 ч. Домакините от „Монтана Волей“ играят с „Марек Юнион Ивкони“. Последният четвъртфинал е от 20,30 ч. И противопоставя лидера в Суперлигата „Пирин“ (Разлог) на актуалния носител на трофея „Добруджа 07“. Големият отсъстващ от финалната фаза е тимът на „Левски“, който отпадна с 2:3 (21, -19, -20, 19, -12) от „Добруджа“ на осминафинал във вторник.", "date": "2018.01.09", "title": " „Нефтохимик“ срещу ЦСКА е дербито за купата"}
{"url": "https://trud.bg/%d0%be%d0%b1%d1%89%d0%b8%d0%bd%d1%81%d0%ba%d0%b0-%d1%84%d0%b8%d1%80%d0%bc%d0%b0-%d0%bf%d0%be%d0%b5%d0%bc%d0%b0-%d1%87%d0%b8%d1%81%d1%82%d0%be%d1%82%d0%b0%d1%82%d0%b0-%d0%b2-%d1%88%d1%83%d0%bc%d0%b5/", "text": "В създаденото общинско предприятие „Чистота“ в Шумен вече са доставени три нови сметосъбиращи камиони „Мерцедес“ с вариопреси. Цената им е около 800 000 лв. без ДДС. Предстои доставка на контейнери, мотометачка и мотомиячка и предприятието ще може да поеме хигиената на половин Шумен. И в момента градът е разделен на две и се лъска от две частни фирми. Според зам. кметът по строителство инж. Боян Тодоров, през март може да стартира дейността на общинската „Чистота“ и нейните работници да извозват боклука, да чистят, метат, мият улици. Това стана ясно на общински брифинг във вторник за задачите пред дружеството. Предстои обучение на водачите на новите камиони, настройка на бордовите им компютри, както и довършване строителството на административната част на предприятието и помещения за базиране на техниката. Общо около 1,5 млн.лв. е струвало купуването на техника до момента, като в цената влизат и трите нови камиона. Предвижда се тази година да бъдат заделени още 800 000 лв. за инвестиции в сметопочистването. Сега проблемът е с доставката на контейнерите за смет. Общината веднъж отмени търг, заради лошо качеството на кофите от фирмата, предложила най-изгодни условия. „Става въпрос за некачествен материал, заварки, изпълнение, остри части, затваряне на капаците“, коментира директорът на „Чистота“ Евгений Цанков. Затова в условията на новата обществена поръчка има изискване доставчиците да представят мостра, а после всички доставени контейнери да нямат отклонения от нейното качество и характеристики. Поемането на хигиената от общинско предприятие няма да повиши такса смет за шуменци, а очакванията са гражданите да бъдат по-доволни от услугата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.09", "title": " Общинска фирма поема чистотата в Шумен от пролетта"}
{"url": "https://trud.bg/%d0%bf%d1%85%d0%b5%d0%bd%d1%8f%d0%bd-%d0%b8-%d1%81%d0%b5%d1%83%d0%bb-%d1%81%d0%b0-%d1%81%d0%b5-%d1%80%d0%b0%d0%b7%d0%b1%d1%80%d0%b0%d0%bb%d0%b8-%d0%b4%d0%b0-%d0%bf%d1%80%d0%be%d0%b2%d0%b5%d0%b4/", "text": "Северна и Южна Корея са се разбрали да проведат военни преговори с цел да намалят нарастващото напрежение на полуострова, предаде АФП. Двете страни са се разбрали за това по време на първите цивилни трансгранични преговори между тях от две години насам. „Страните се разбраха да обезвредят настоящото военно напрежение и да проведат военни преговори, за да разрешат въпроса“, пише в съвместно заявление на участващите на преговорите делегации.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.09", "title": " Пхенян и Сеул са се разбрали да проведат военни преговори, за да намалят напрежението на полуострова"}
{"url": "https://trud.bg/%d0%bf%d1%8a%d1%80%d0%b2%d0%b8%d1%82%d0%b5-%d0%b5%d0%b4%d0%bd%d0%be%d0%bf%d0%be%d0%bb%d0%be%d0%b2%d0%b8-%d0%b1%d1%80%d0%b0%d0%ba%d0%be%d0%b2%d0%b5-%d0%b2-%d0%b0%d0%b2%d1%81%d1%82%d1%80%d0%b0%d0%bb/", "text": "Първите еднополови бракове в Австралия са вече факт. Десетки двойки застанаха пред олтара за първи път след влизането в сила на закона. Пищни церемонии се проведоха в Сидни, Мелбърн и цялата страна на първия законен ден за гей бракове. Извоюването на това право за австралийците е резултат от дългогодишна борба на активисти. На 7 декември миналата година Австралия стана 26-тата страна в света, която прие бракосъчетанията от един същи пол. Според прогнози на финансисти, еднополовите сватби могат да допринесат и за местната икономика с над 500 милиона долара приходи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.09", "title": " Първите еднополови бракове в Австралия са вече факт"}
{"url": "https://trud.bg/%d0%b3%d0%bb%d0%b0%d1%81%d1%8a%d1%82-%d0%bd%d0%b0-%d0%ba%d0%be%d1%81%d1%82%d0%b5%d0%bd%d1%83%d1%80%d0%ba%d0%b0%d1%82%d0%b0/", "text": "Моят приятел, отдаден на Израел и евреите, не беше убит в тесните йерусалимски улички, които често посещавахме, нито на Голанските възвишения, където указваше непоколебима произраелска подкрепа, а в един студен ден в София. Именно докато организираше 80-годишнината на неговият приятел, от български произход, професор Михаел Бар-Зоар, прословут израелски историк, който отвори очите на света за България и спасяването на българските евреи по времето на Втората световна война. Това правеше   в последните си моменти. Ядосан съм, че животът на най-добрите български синове свършва твърде рано, толкова жестоко и неочаквано. Утре той щеше да води дванадесет български кмета на учебно посещение в Израел, където да се учат от най-добрите. Какво да кажа на младите гимназисти и студенти за мъжа, който години наред подкрепяше усилията им да се учат от миналото и да градят светло бъдеще? „Какво светло бъдеще, когато убиват настоящето?“ Няма бъдеще без настояще. Какво да кажем на Мануела Горсова, на която той помогна да се възстанови от тежка автомобилна катастрофа с руски фигурист, благодарение на всичко, което модерната медицина може да предложи?  Петър винаги говореше за урока на социалната справедливост, на който трябва да научим бъдещото поколение, какво да им кажа сега? Какво трябва да кажа на Аби Фоксман от нюйоркската Лига Против Поругаване, че в България сме ядосани ли? Какво да кажа на Швейцарската Графиня, която помагаше на нашите болници и детски градини за това, че нейният български приятел е убит посред бял ден? Как да обясня на изралеските политици това, че техният български приятел е убит на улицата?  Трагедията не е само за Михаела и малкия Петър (децата на Петър Христов), но и е национална мащабна трагедия. Все още не сме се научили да следваме закона, държим се като примитивно племе по средата на нищото, някъде в пустинята, където дори гласът на костенурката не може да бъде чут.  Някой веднъж ми каза, че дори и след смъртоносен огън, излиза живот, нека се надяваме.  Животът не е както трябва да бъде и единственото, което идва в ума ми, е гняв.", "date": "2018.01.09", "title": " Гласът на костенурката"}
{"url": "https://trud.bg/%d0%bb%d0%b5%d0%ba%d0%b0%d1%80%d0%b8-%d0%be%d1%82-%d0%be%d0%b1%d1%89%d0%b8%d0%bd%d1%81%d0%ba%d0%b8-%d0%b1%d0%be%d0%bb%d0%bd%d0%b8%d1%86%d0%b8-%d0%b8%d1%81%d0%ba%d0%b0%d1%82-%d1%86%d0%b5%d0%bb%d0%b5/", "text": "Лекари и медицински сестри от 40 общински болници ще излязат на едночасов протест пред лечебните заведения на 15 януари. Това решение взеха във вторник на заседание УС на Сдружението на общинските болници в България и ръководството на БЛС. Съвместното заседание се проведе в болницата в Севлиево.  Три са исканията, които поставят от малките болници, заяви д-р Неделчо Тотев, председател на сдружението. „Искаме първо, да се осигури целевата субсидия, за която от два месеца настояваме в размер на 30 милиона, за да се подпомогне и да се стабилизира общинското здравеопазване. Второ ни искане е да се изплати надлимитната дейност, която възлиза за последните две години на 5 милиона“, заяви д-р Тотев.  Той допълни, че от сдружението настояват и да се актуализират цените на клиничните пътеки, които са приоритет на областните и на общинските болници, най- вече „малките“ пътеки, свързани с ежедневната патология. По време на срещата д-р Владимир Грозев, председател на БЛС, също подчерта нуждата от допълнително субсидиране на общинското здравеопазване. „Имам изключително притеснение във връзка с краха на цялата система. И трябва да стане ясно – в момента, в който не се подпомогнат общинските болници по един или друг начин с тези 30 млн. целева субсидия, ако не се случи това в следващите няколко месеца, няма да има на кого да се дадат тези 30 милиона, защото просто ще рухнат!“, категоричен е д-р Грозев.  По думите му това ще е фатално, тъй като пациентите на малките болници едва ли ще могат да бъдат поети от областните или университетските центрове От съсловните организации допълниха, че протестът е насрочен за 15 януари между 12 и 13 часа. Тогава, желаещите да се включат в него лекари и медицински сестри ще излязат символично пред стационарите. „Протестът ни не е деструктивен, а за диалог, искаме действително да се обърне внимание на общинското здравеопазване, за да започне то да се реформира“, каза още д-р Тотев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.09", "title": " Лекари от общински болници искат целева субсидия от 30 млн. лева\t\t\t"}
{"url": "https://trud.bg/%d0%bc%d1%8a%d0%b6-%d0%bf%d0%b0%d0%b4%d0%bd%d0%b0-%d0%be%d1%82-%d0%bc%d0%be%d1%82%d0%be%d0%bf%d0%b5%d0%b4-%d0%b8-%d0%b7%d0%b0%d0%b3%d0%b8%d0%bd%d0%b0/", "text": "Нелепа катастрофа, отнела човешки живот, разследва варненската полиция. Около 9,30 ч във вторник в района на с. Осеново мотопедист паднал на пътя и починал на място. Мъжът се е движел към шосето Оброчище-Кичево, а возилото му нямало регистрационни табели, уточниха от полицията. Все още не са ясни самоличността на загиналия и причините за смъртта му. По случая е образувано досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.09", "title": " Мъж падна от мотопед и загина"}
{"url": "https://trud.bg/%d0%b2%d1%81%d0%b5%d0%ba%d0%b8-%d1%82%d1%80%d0%b5%d1%82%d0%b8-%d0%b8%d0%bc%d0%b0-%d0%ba%d1%80%d0%b5%d0%b4%d0%b8%d1%82%d0%b8/", "text": "Всеки трети българин има кредит. Ако не се броят децата и най-възрастните хора, се оказва че от населението в трудоспособна възраст почти всеки втори гражданин има задължения към банка или фирма за бързи кредити. В края на месец юни 2017 г. в Централния кредитен регистър на БНБ са записани 2,33 млн. кредитополучатели. От тях 2,217 млн. са граждани на страната, 98 хил. са юридически лица, 7 хил. са чуждестранни лица, които нямат ЕГН или ЕИК, а 8 хил. са физически лица със свободни професии, или упражняващи занаятчийска дейност. При положение, че населението на страната с 7,1 млн. души, се оказва че всеки трети има кредит. Взетите заеми обаче са много повече от броя на кредитополучателите. В края на юни 2017 г. регистрираните кредити в информационната система на БНБ са 4,991 млн. броя на обща сума малко над 69 млрд. лв. Оказва се, че хората, които са принудени да вземат заем, имат средно поне по два кредита. В много семейства и двамата съпрузи са взели заеми. Според данните на БНБ, банковите кредити в края на юни 2017 г. са 2,765 млн. броя на обща стойност 50,37 млрд. лв. Оказва се, че близо 2,22 млн. броя са отпуснатите заеми от фирми за бързи кредити. При гражданите, най-голям е делът (63,7%) на тези с остатъчен дълг по кредитите до 5 хил. лв. Това са заеми за покриване на неотложни нужди в семейството или евентуално за покупка на кола на старо, а не за по-сериозни покупки като на апартамент или обучение в чужбина, за които са необходими доста по-сериозни суми. При фирмите преобладават тези с остатъчен дълг по заемите между 5 хил. и 50 хил. лв. (35,4%). Броят на тези фирми със сравнително малки заеми е най-голям. Но най-съществена роля за кредитния пазар в страната имат големите компании, които взимат заеми за милиони. Данните за кредитната задлъжнялост на хората и фирмите се използва от банките и другите кредитни институции при преценката дали да отпуснат заем на даден човек или компания. Информацията за заемите се осигурява в реално време и включва данни както за текущото състояние на кредитите, така и за просрочията по тях за 5 години назад. Данни в Централния кредитен регистър на БНБ подават 204 компании, в т.ч. 28 банки, 3 платежни и 173 финансови  институции, като сред тях има и такива с предмет на дейност гаранционни сделки и придобиване на вземания по кредити. Парите в джобовете ни нараснаха с 12,3%. Към 30 юни 2017 г. парите в обращение (извън касите на БНБ) са 14,214 млрд.лв. За година те са нараснали с 1,557 млрд. лв., или с 12,3%, пише в отчета на БНБ, публикуван преди броени дни. Тенденцията за повишаване на парите в обращение се запази и през 2017 г. В края на юни в обращение са 416,5 млн. броя банкноти на стойност 13,87 млрд. лв. За година броят им нараства с 20,7 млн., или с 5,23%, а общата им стойност с 1,485 млрд. лв., или с 11,99%. Банкнотите от 20 и от 50 лв. са най-използвани. В края на юни има 125,9 млн. броя банкноти от 20 лв. и 107,2 млн. от 50 лв., а делът им в общия брой банкноти в обращение е съответно 30,22% и 25,74%. Банкнотите от 10 и 100 лв. имат дял съответно от 18,28% и 12,11%.  ########", "date": "2018.01.09", "title": " Всеки трети   има кредити\t\t\t"}
{"url": "https://trud.bg/%d0%b0%d0%bf%d0%b5%d0%bb%d0%b0%d1%82%d0%b8%d0%b2%d0%b5%d0%bd-%d1%81%d1%8a%d0%b4-%d0%b1%d1%83%d1%80%d0%b3%d0%b0%d1%81-%d0%be%d0%b1%d1%8f%d0%b2%d0%b8-%d0%b7%d0%b0-%d1%80%d0%b5%d1%88%d0%b0/", "text": "Бургаският апелативен съд разгледа в едно съдебно заседание въззивно наказателно дело срещу Габриела К. от гр. Бургас причинила по непредпазливост смъртта на две жени при катастрофа между управлявания от нея микробус „Форд“ и пътнически влак. Тежкият пътен инцидент е от 03.04.2015 г. на железопътен прелез край село Вълчин, община Сунгурларе. Микробусът е преминал през прелеза при редовно задействана сигнализация, указваща приближаването на влакова композиция. Автомобилът е ударен в задната си част от пътническия влак, движещ се по направление Бургас – Карнобат – Русе. В колата са пътували четири жени, две от които са загинали на място. Третата е получила средна телесна повреда. Делото пред първата инстанция е преминало по реда на съкратеното съдебно следствие. Бургаският окръжен съд е признал за виновна 34- годишната Габриела К. за това, че не се е съобразила със забранителната светлинна  сигнализация, без да спре се е опитала да премине през ж.п. прелеза и е причинила катастрофата, довела до фаталния край на двете пътнички. Съдът е наложил наказание лишаване от свобода за срок от три години, което е отложено за петгодишен изпитателен срок, както и наказание лишаване от право да управлява МПС за срок от пет години. Присъдата е обжалвана пред Апелативен съд – Бургас от частните обвинители, чиито адвокати пледираха отмяна на условното наказание и налагане на ефективна присъда. Представителят на Апелативна прокуратура намери жалбите за неоснователни и обяви, че атакуваният съдебен акт е правилен и законосъобразен. Подсъдимата признава вината си и искрено съжалява за стореното, тя не е лице с висока степен на обществена опасност, майка е на малолетно дете, което издържа сама. Прокурорът се позова на доклада за детето от Дирекция „Социално подпомагане“ – Бургас и добави, че не вижда необходимост от изолиране на жената от обществото, тъй като това би било в ущърб и на 5 –годишното дете. Защитата на Габриела К. настоя за потвърждаване на присъдата на ОС- Бургас. Пред съдебния състав подсъдимата изрази съжаление за трагичния инцидент и помоли условното й наказание да бъде потвърдено, за да може да се грижи за дъщеря си. Въззивният съд намери делото за изяснено и обяви, че ще се произнесе със съдебен акт в законовия срок. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.09", "title": " Апелативен съд – Бургас обяви за решаване дело за тежка катастрофа с влак, отнела живота на две жени"}
{"url": "https://trud.bg/%d1%88%d1%83%d0%bc%d0%b5%d0%bd%d0%ba%d0%b0-%d0%bc%d0%b5%d1%82%d0%bd%d0%b0-%d0%bd%d0%b0%d0%b4-10-000-%d0%bb%d0%b2-%d0%be%d1%82-%d0%b1%d0%b0%d0%bb%d0%ba%d0%be%d0%bd%d0%b0/", "text": "Жена на 71 г. от Шумен беше измамена по телефона и хвърли от терасата си 10 096 лв. в ръцете на телефонни измамници. Тя повярвала, че се провежда полицейска акция и хвърлила парите, за да хванат получателя им с доказателство, съобщават от полицията. Театралната схема била разгирана след 18 ч. в понеделник, когато на домашния телефон на жената позвънил непознат и съобщил, че нейна роднина е пострадала и трябват пари за лечение. Пенсионерката се усъмнила, че това е измама. Непознатите започнали да я заплашват, че ако не предаде парите в дома й ще отидат биячи. Малко по-късно по телефона дошло спасително обаждане от „полицай“, който обяснил, че в Шумен са засечени измамници. Част от групата била задържана, но един е на свобода. Иззет е тефтер, в който бил вписан нейният телефонен номер и жената била тяхна потенциална жертва. Обяснил й, че трябва да съдейства на полицията измамникът да бъде заловен. Склонил я да се съгласи да даде, каквото й поискат. Жената повярвала на „полицая“, поставила в торба наличните у дома 10 096 лв и ги хвърлила от 6-ия етаж на апартамента си. Чакала да я потърсят криминалисти, но като минало време се обадила на свои близки и те подали сигнал в полицията.  Това е втора измама от началото на годината в Шумен, при първия случай жена даде 2600 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.09", "title": " Шуменка метна над 10 000 лв. от балкона"}
{"url": "https://trud.bg/%d0%b2%d0%b5%d1%81%d0%b5%d0%bb%d0%b8%d0%bd%d0%b0-%d0%ba%d0%b0%d1%86%d0%b0%d1%80%d0%be%d0%b2%d0%b0-%d1%81-%d0%ba%d0%be%d0%bd%d1%86%d0%b5%d1%80%d1%82-%d0%bd%d0%b0-%d1%80%d0%be%d0%b4%d0%bd%d0%b0-%d1%81/", "text": "Световноизвестното мецосопрано Веселина Кацарова ще изнесе концерт на сцената на Държавната опера в родна Стара Загора, на 26 януари от 19:00 часа. Тя ще пее в съпровод на оркестъра на Операта под диригенството на Ивайло Кринчев. Ще й партнират сопраното Емилия Иванова и френския баритон Сирил Ровери. Веселина Кацарова ще изпълни арии, дуети и ансамбли от знакови в нейната кариера роли от творби на Хендел, Росини, Масне, Верди, Чилеа, Бизе и Чайковски. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.09", "title": " Веселина Кацарова с концерт на родна сцена"}
{"url": "https://trud.bg/%d0%b5%d0%ba%d1%81%d1%85%d1%83%d0%bc%d0%b8%d1%80%d0%b0%d1%85%d0%b0-%d1%82%d1%8f%d0%bb%d0%be%d1%82%d0%be-%d0%bd%d0%b0-%d1%83%d0%bc%d1%80%d1%8f%d0%bb-%d0%bc%d0%b8%d0%bd%d0%b0%d0%bb%d0%b0%d1%82%d0%b0/", "text": "При голяма секретност  в Благоевград бе извършена ексхумация на тялото на мъж и закарано в моргата за аутопсия. Мъжът е починал миналата година, но сега прокуратурата е открила достатъчно основание за вероятно извършено престъпление, което е останало ненаказано и е разпоредила ексхумацията. Тялото е било добре запазено, така че има шансове да се докажат причините за настъпването на смъртта. Жалба е била подадена от родственица на починалия възрастен мъж. Той е живял сам и е открит от съседи чак на третия ден след смъртта през септември месец миналата година. Мъжът е погребан набързо, а неговата племенница, която е била в чужбина по това време, сега е подала жалба в прокуратурата като е заявила,че е твърде възможно дядо и да е убит заради апартамент. Засега прокуратурата отказва подробности, но е образувала дознание по член 115 за умишлено убийство.Предстои аутопсията да докаже дали наистина има насилствена смърт.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.09", "title": " Ексхумираха тялото на умрял миналата година в Благоевград, разследва се убийство заради имот"}
{"url": "https://trud.bg/%d0%b0%d0%ba%d1%82%d1%8c%d0%be%d1%80%d1%8a%d1%82-%d0%ba%d0%b0%d0%bb%d0%b8%d0%bd-%d1%81%d1%8a%d1%80%d0%bc%d0%b5%d0%bd%d0%be%d0%b2-%d1%89%d0%b5-%d0%bc%d0%be%d1%82%d0%b8%d0%b2%d0%b8%d1%80%d0%b0-%d0%bc/", "text": "Актьорът Калин Сърменов ще бъде вторият участник в срещите на каузата „отГОворните“ в Горна Оряховица. Мотивационните срещи, които отговорните от железничарския град организират, са насочени към младите хора. Калин Сърменов е познат от телевизионния екран и ролята му в сериала „Седем часа разлика“. Освен това е сред основателите на групите „Контрол“ и „Чувал чувал“. Той е музикант, режисьор, художник и бизнесмен. Как балансира всички тези роли, всеки може да чуе от самия него в Горна Оряховица. Срещата ще се проведе на 11 януари в Художествена галерия „Недялко Каранешев“ от 18,30 часа, а входът е свободен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.09", "title": " Актьорът Калин Сърменов ще мотивира младежите в Горна Оряховица\t\t\t"}
{"url": "https://trud.bg/%d1%82%d1%80%d1%8a%d0%b3%d0%b2%d0%b0-%d1%88%d0%b5%d1%81%d1%82%d0%b2%d0%b8%d0%b5-%d0%b2-%d0%bf%d0%be%d0%b4%d0%ba%d1%80%d0%b5%d0%bf%d0%b0-%d0%bd%d0%b0-%d0%b7%d0%b8%d0%bc%d0%bd%d0%b8%d1%8f-%d1%82%d1%83/", "text": "Шествие, хепънинг и концерт в подкрепа на правителственото решение за развитието на зимния туризъм в България ще има на 11 януари, четвъртък, в София, съобщиха инициаторите от Сдружение „Бъдеще за община Банско. В проявата ще се включат изпълнителите  Skiller & Atash, TITA, Елица Тодорова, братя Пищолски и брейкденсърите от Pachoville Crew и Sofia City Breakers. „Каним ви на едно различно събитие на 11.01.2018 г. в подкрепа на зимните спортове в България под надслов „Аз искам да карам ски в България“. Нека всеки, който обича ските и иска децата ни да карат ски и сноуборд в добри условия в България, излезе да се забавляваме в подкрепа на нашия любим спорт“, пишат организаторите. Те уточняват, че шествието ще започне в18:00 ч от ъгъла на булевардите „Патриарх Евтимий“ и „Витоша“ и ще продължи в посока Министерски съвет, след което ще отиде до площад „Александър Невски“, където ще прерасне в концерт. „През цялото време DJ Sprite ще се грижи за доброто настроение на участниците в компанията на световния шампион по бийтбокс Skiller & Atesh и брейкденсърите от Pachoville Crew и Sofia City Breakers. Озвучаването ще се осъществи с уникален парти джип Хамър. Около 19 ч се очаква шествието да достигне крайната си цел – площад „Александър Невски“, където ще започне концертът. За добрия дух на феновете на ските и сноуборда ще се погрижат Елица Тодорова, братя Пищолски и Тита, заедно с Skiller & Atesh, DJ Sprite и брейкденсърите от Pachoville Crew и Sofia City Breakers“, обясняват още от Сдружение „Бъдеще за община Банско“. И заявяват: „Цялото мероприятие, включително и концертът, се финансира от Сдружение „Бъдеще за община Банско“.", "date": "2018.01.09", "title": " Тръгва шествие в подкрепа на зимния туризъм"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%bd%d0%b5%d0%be%d0%b1%d1%85%d0%be%d0%b4%d0%b8%d0%bc%d0%be-%d0%b5-%d1%83%d1%81%d1%8a%d0%b2%d1%8a%d1%80%d1%88%d0%b5%d0%bd%d1%81%d1%82/", "text": "Необходима още по-добра координация между институциите и усъвършенстване на модела за борба с престъпността. Това заяви президентът Румен Радев след заседанието на Консултативния съвет за национална сигурност (КСНС) на тема „Ролята на България за развитието на общата политика за сигурност и отбрана на ЕС в контекста на българското председателство на Съвета на Европейския съюз 2018”. „Обсъдихме тревожното натрупване на тежки криминални престъпления. Обединихме се около позицията, че е необходима още по-добра координация между институциите и усъвършенстване на модела за борба с престъпността, така че да бъде гарантирана сигурността на гражданите“, каза пред медиите държавният глава. „Приветствам българското правителство, че повиши разходите за отбрана на 2% от БВП“, заяви още Румен Радев. Обединихме се около позицията, че председателството на Съвета за ЕС, в контекста на общата сигурност, предоставя редица възможности и предизвикателства пред страната ни. На първо място, това е ефективното ръководство на процесите по изграждане на обща европейска отбрана. На второ място, това е нашата позиция по интеграция на българската отбранителна индустрия и наука. Не на последно място това е повишаването на сигурността и европейската перспектива на Западните Балкани. България трябва да излезе с ясни предложения за засилване на сътрудничеството в областта на отбраната между страните-членки. Много важно за нас е българската отбранителна индустрия и наука пълноценно да се интегрират в общите процеси на отбрана, подчерта Румен Радев. Необходими за мерки за ускорено идентифициране на всички тези области за пълноценната ни интеграция в тези процеси. От съществена важност е по време на българското председателство на Съвета на ЕС да покажем, че планираме всеобхватно и дългосрочно нашите мерки в областта на отбраната. „Необходима ни е програма за развитие на въоръжените сили с период от поне 10 години“, посочи държавният глава. Обединихме се да работим за изграждането на международен институт за устойчиви технологии и научен център за Югоизточна Европа, добави той. На заседанието на КСНС, което продължи близо 4 часа, присъстваха премиерът Бойко Борисов, председателят на Народното събрание Цвета Караянчева, вицепремиерите Екатерина Захариева и Красимир Каракачанов, министърът на финансите Владисав Горанов, министър на вътрешните работи Валентин Радев, началникът на отбраната ген. Андрей Боцев, лидерът на БСП Корнелия Нинова, зам.-председателят на ГЕРБ Цветан Цветанов, председателят на ДПС Мустафа Карадайъ, лидерът на „Атака” Волен Сидеров и лидерът на „Воля” Веселин Марешки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.09", "title": " Румен Радев: Необходимо е усъвършенстване на модела за борба с престъпността\t\t\t"}
{"url": "https://trud.bg/%d1%82%d1%83%d1%80%d0%b8%d1%81%d1%82%d0%b8-%d0%be%d1%82-%d0%b4%d1%83%d0%bd%d0%b0%d0%b2%d1%81%d0%ba%d0%b8%d1%82%d0%b5-%d0%ba%d1%80%d1%83%d0%b8%d0%b7%d0%b8-%d0%bf%d0%be%d1%81%d0%b5%d1%89%d0%b0%d0%b2/", "text": "Варна е отново предпочитана дестинация за туристите от Дунавските круизи, привлечени от историческите й забележителности и музеи. Сезон 2017 е силен не само за морския, но и за културния туризъм в града. Регионалният исторически музей отчита близо 690 000 приходи, които са със 120-130 000 лева повече в сравнение с предходната година, посочи директорът Игор Лазаренко. Най-много са парите -близо 606 000 лева от посещения на 16-те обекта под шапката на РИМ, между които на първо място е скалният манастир-Аладжата. Държавното финансиране за археологически разкопки през миналата година са били в размер на около 40 000 лева -за крепостта Кастрици в Евксиноград, за Петрич кале и в Суворово. Варненската и Великопреславска митрополия помогнала със средства за проучвания на княжеския манастир в „Караач Теке“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.09", "title": " Туристи от Дунавските круизи посещават артефактите край морето\t\t\t"}
{"url": "https://trud.bg/%d0%b1%d0%b8%d0%b3-%d0%b1%d1%80%d0%b0%d0%b4%d1%8a%d1%80-%d0%b2%d1%8a%d0%b2-%d0%b2%d1%81%d0%b8%d1%87%d0%ba%d0%b8-%d0%b0%d0%b2%d1%82%d0%be%d0%b1%d1%83%d1%81%d0%b8-%d0%b8-%d1%82%d1%80%d0%be%d0%bb%d0%b5/", "text": "Всички 140 автобуса и 30 тролея на общинската фирма“Градски транспорт“ посрещнаха новата 2018 г. с видеокамери, монтирани в тях, съобщи за „Труд“ изпълнителния директор инж. Злати Златев. С тях се пресичат навреме джебчийските кражби, от които пропищяха пътници през последните години. Инвестицията за виденаблюдението е от 153 778 лв. по проекта „Интегриран градски транспорт“ в частта съфинансиране от местния бюджет, обясни ръководителят Биляна Якова. От общинската фирма ще настояват и за външни камери на предното стъкло на автобуси и тролеи, които ще засичат задръствания и ПТП-та, които нарушават графика. С въвеждане на смарт картите по проекта „Интегриран градски транспорт“, които само ще се зареждат, ще се сложи край на опашките от пенсионери, които се редят за абонамента с преференциални цени в началото на всяко тримесечие. Възрастните хора на 65 и 66 години с постоянен адрес имат право да пътуват срещу 2 лева по една линия на месец, а над 67 години -по две линии. Миналата година те са наброявали близо 46 000 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.09", "title": " Биг Брадър във всички автобуси и тролеи във Варна\t\t\t"}
{"url": "https://trud.bg/%d1%89%d0%b5-%d1%80%d0%b5%d0%b3%d1%83%d0%bb%d0%b8%d1%80%d0%b0%d1%82-%d1%82%d1%80%d0%b0%d1%84%d0%b8%d0%ba%d0%b0-%d0%b2-%d1%81%d1%82%d0%b0%d1%80%d0%b0-%d0%b7%d0%b0%d0%b3%d0%be%d1%80%d0%b0-%d1%81/", "text": "На 37 кръстовища в Стара Загора ще бъдат монтирани „умни” светофари. Общината ще плати близо 4 млн. лева без ДДС, като финансирането е от оперативна програма „Региони в растеж”. Договорът с консорциума изпълнител за изграждане на Системата за управление на градския транспорт на Стара Загора беше подписан от кмета Живко Тодоров. На кръстовищата с нови светофари ще бъде въведено видеонаблюдение, ще бъде внедрена и система за управление и контрол на движението, която ще работи с модерна технология, трафик детектори, светофарни дисплеи. В случай на необходимост ще се удължава времетраенето на зелената вълна във всяка от посоките.  Планирано е проектът да бъде изпълнен за 22 месеца. В Община Стара Загора беше подписан и договор между Общинското дружество „Тролейбусни и автобусни превози“ и фирмата изпълнител на системата за автоматично таксуване в градския транспорт, който е на стойност 3,4 млн. лева без ДДС, като финансираното е от оперативна програма „Региони в растеж”. Проектът ще бъде изпълнен в рамките на 30 месеца.", "date": "2018.01.09", "title": " Ще регулират трафика в Стара Загора с „умни” светофари"}
{"url": "https://trud.bg/%d0%ba%d0%bd%d0%b4%d1%80-%d0%be%d1%80%d1%8a%d0%b6%d0%b8%d1%8f%d1%82%d0%b0-%d0%bd%d0%b8-%d1%81%d0%b0-%d0%bd%d0%b0%d1%81%d0%be%d1%87%d0%b5%d0%bd%d0%b8-%d0%b5%d0%b4%d0%b8%d0%bd%d1%81%d1%82%d0%b2%d0%b5/", "text": "Обсъждането на севернокорейската ядрена програма и на оръжейния ѝ арсенал, който е насочен единствено към САЩ, ще повлияе отрицателно на отношенията между двете Кореи, предаде Ройтерс. Това е заявил председателят на севернокорейската делегация по време на първите междукорейски разговори за последните две години. Той е добавил, че цел на оръжията на Северна Корея е единствено САЩ, а не Южна Корея, Китай или Русия, и че ядрената програма на Пхенян не е въпрос между Северна и Южна Корея.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.09", "title": " КНДР: Оръжията ни са насочени единствено към САЩ"}
{"url": "https://trud.bg/%d1%82%d1%80%d0%b5%d1%82%d0%b8-%d0%b2%d0%b7%d0%bb%d0%be%d0%bc-%d0%bd%d0%b0-%d1%82%d1%8a%d1%80%d0%b3%d0%be%d0%b2%d1%81%d0%ba%d0%b8-%d0%be%d0%b1%d0%b5%d0%ba%d1%82-%d0%b7%d0%b0-%d1%86%d0%b8%d0%b3%d0%b0/", "text": "Трети взлом на търговски обект стана в Разградско тази година, след като през нощта срещу понеделник са били ударени смесен магазин и кафе-аперитив, а миналата седмица беше претарашена и бакалия. Към момента изглежда, че целта на взломните кражби са основно цигари и пари. От продавачницата в село Лудогорци са откраднати цигари от различни марки за около 1700 лв. В касата имало и монети за около 30 лв., които също били взети. Ударът е станал след прерязване на метални решетки и счупване на стъкла на обекта.   Същата нощ, срещу неделя, е било разбито и заведение в град Исперих. В кафенето имало монети за около 300 лв., които са прибрани. Миналата седмица пък, в нощта срещу петък, беше обран магазин за хранителни стоки в село Конево. Крадците взели 24 стека цигари за над 1230 лв. и не посегнали на други стоки, съобщиха от полицията тогава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.09", "title": " Трети взлом на търговски обект за цигари\t\t\t"}
{"url": "https://trud.bg/%d1%88%d0%be%d1%84%d1%8c%d0%be%d1%80-%d0%b1%d0%b5%d0%b7-%d0%ba%d0%bd%d0%b8%d0%b6%d0%ba%d0%b0-%d0%b2%d0%bb%d0%b8%d0%b7%d0%b0-%d0%b7%d0%b0-10-%d0%bc%d0%b5%d1%81%d0%b5%d1%86%d0%b0-%d0%b2-%d0%b7%d0%b0/", "text": "10 месеца затвор получи от Варненския районен съд 37-годишен мъж, спипан да шофира с фалшива книжка. На 25 ноември 2016 г. мъжът бил спрян от полицейски патрул край бензиностанция в с. Синдел. Той управлявал „Форд“ с немски регистрационен номер и представил полска книжка. Униформените се усъмнили в нейната автентичност и я пратили за експертиза. Оказало се, че книжката е отпечатана на цветен принтер и няма нужните защитни знаци. Справка показала, че заловеният шофьор никога не е притежавал валидно свидетелство за управление, но многократно е бил санкциониран за нарушения на Закона за движение по пътищата. Пред съда той призна, че съзнателно е ползвал книжката менте, която си изработил сам. След постигнато споразумение наказанието му влиза в сила веднага. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.09", "title": " Шофьор без книжка влиза за 10 месеца в затвора\t\t\t"}
{"url": "https://trud.bg/%d0%b2%d0%b0%d0%bb%d0%b5%d0%bd%d1%82%d0%b8%d0%bd-%d1%80%d0%b0%d0%b4%d0%b5%d0%b2-%d0%b3%d0%be%d1%82%d0%be%d0%b2%d0%b8-%d1%81%d0%b0-%d0%b5%d0%ba%d1%81%d0%bf%d0%b5%d1%80%d1%82%d0%b8%d0%b7%d0%b8%d1%82/", "text": "Една от първите версии е свързана с неговия бизнес и личен живот. До този момент няма информация да е заплашван, разпитваме близките му. Това каза министърът на вътрешните работи Валентин Радев за   в София след заседанието на Консултативния съвет за национална сигурност (КСНС) на тема: „Роля на Република България за развитието на Общата политика за сигурност и отбрана на ЕС (ОПСО) в контекста на българското председателство на Съвета на Европейския съюз 2018“. „Всичко по случая с Петър Христов ни тревожи, особено в началото на Председателството. Случаят е емблематичен“, коментира той. „Петър Христов е бил известен бизнесмен, уважаван човек. Имаме и нова информация от граждани, които го познават“, посочи министърът. „Правим всичко възможно да бъде разкрито как е станало, всички събрани доказателства се обсъждат“, заяви той. „За нас е важно, че има убийство, без значение на кой човек е. Това е човек, убит показно в центъра на София и това ни притеснява“, коментира Валентин Радев. „Само преди 10 години знаете какво стана с „Килъри“, с „Нагли“. Хубавата новина е, че и съдът работи заедно с нас и има ефективни присъди. От четирима, трима са с доживотни присъди“, посочи вътрешният министър. „Работим активно и по този случаи, и по случаите с банкоматите. Скоро ще чуете резултата“, каза още той. Има около 95 експертизи, не всички са готови, но основните, на които се обосновава нашето заключение, че това е убиецът. Това каза пред журналисти министърът на вътрешните работи Валентин Радев, във връзка намереното тяло на Росен Ангелов, издирван за  . „Утре, с Прокуратурата ще направим брифинг с информация, с главния секретар на МВР и други експерти, които да сложат край на спекулациите по случая с доказателствата, които са безспорни в момента“, заяви той. „По телевизията се наслушахме на спекулации във връзка с убийствата. Благодаря на медиите, които допуснахме много близо, може би минахме границата, но това няма значение. Обществеността беше информирана, притеснението беше общо“, посочи Валентин Радев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.09", "title": " Една от първите версии за убийството на Петър Христов е неговия бизнес и личен живот, обяви шефът на МВР\t\t\t"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%b7%d0%b0-%d1%83%d0%b1%d0%b8%d0%b9%d1%81%d1%82%d0%b2%d0%be%d1%82%d0%be-%d0%b5%d0%b4%d0%b8%d0%bd%d1%81%d1%82%d0%b2%d0%b5%d0%bd%d0%be%d1%82%d0%be/", "text": "Петър Христов не е бил член на партия ГЕРБ, бил е симпатизант. Направил е само едно единствено дарение, то може да се провери. Това каза председателят на ПГ на ГЕРБ Цветан Цветанов след заседанието на КСНС при президента. Цветанов коментира   на бизнесмена Петър Христов, извършено в понеделник сутринта в столичния квартал „Манастирски ливади”. Петър Христов беше един достоен човек. В периода, когато бях вицепремиер, той имаше възможност да подпомогне разкриването на тежки криминални престъпления, заяви още Цветанов. Ако мотивът за това престъпление е ответна реакция на групата на „Наглите”, това не е добър сигнал, допълни Цветанов и добави, че познанството му с бизнесмена датира от времето, когато Цветанов влиза в политиката. Той категорично отрече да се познава с бизнесмена преди това или пък Петър Христов да е бил спряган за кандидат за кмет на Велико Търново от партия ГЕРБ. През 2011 г. Христов участваше активно при откриването на синя стая за защита на деца, продължи Цветанов. Христов никога не е имал политически цели и амбиции, каза още Цветан Цветанов. Той на няколко пъти повтори, че бизнесменът никога не е споделял за евентуални заплахи. Единствено е имал притеснение относно ответна реакция на групата на „Наглите”, каза Цветанов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.09", "title": " Цветанов за убийството: Единственото притеснение на Петър Христов беше относно „Наглите”"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%80%d1%8a%d0%bc%d0%bf-%d0%b3%d0%be%d1%82%d0%be%d0%b2-%d0%b4%d0%b0-%d1%81%d0%b5-%d0%b8%d0%b7%d0%bf%d1%80%d0%b0%d0%b2%d0%b8-%d1%81%d1%80%d0%b5%d1%89%d1%83/", "text": "Президентът на САЩ Доналд Тръмп с удоволствие ще се изправи пред Опра Уинфри като опонент в изборите за държавен глава през 2020 г., заяви говорител на Белия дом, цитиран от Ройтерс. “Приемаме предизвикателството, независимо дали е отправено от Опра или от друг”, заяви Хоган Гидли на фона на спекулации в US медиите, че тв водещата може да се кандидатира на следващия президентски вот. Речта й на наградите “Златен глобус” бе сметната за заявка към тази цел. Близки до Опра Уинфри (63 г.) източници на Си Ен Ен са заявили, че тя обмисля подобна възможност, но още не е взела окончателно решение. В същото време стана ясно, че спецпрокурорът Робърт Мълър, който разследва потенциален сговор между кампанията на Тръмп и Русия, иска да разпита президента. Според “Вашингтон пост” разговорът може да се състои идните няколко седмици.", "date": "2018.01.09", "title": " Доналд Тръмп готов да се изправи срещу Опра Уинфри"}
{"url": "https://trud.bg/%d1%82%d1%83%d1%80%d1%81%d0%ba%d0%b8-%d1%83%d1%87%d0%b5%d0%bd-%d0%bd%d0%be%d0%b9-%d0%b8%d0%b7%d0%bf%d0%be%d0%bb%d0%b7%d0%b2%d0%b0%d0%bb-%d0%bc%d0%be%d0%b1%d0%b8%d0%bb%d0%b5%d0%bd-%d1%82%d0%b5%d0%bb/", "text": "Турски учен твърди, че по времето на потопа, описан в свещените книги на три религии, Ной е използвал мобилен телефон, а корабът му е работел с ядрена енергия, пише „Хюриет дейли нюз“. Явуз Йорнек, преподавател във факултета по морски науки на Истанбулския университет, изложи тезата си пред турската държавна телевизия ТРТ 1. По думите му малко преди потопа, за който се разказва както в Стария завет, така и в Корана, Ной е разговарял със сина си по клетъчен телефон. „Имало е вълни, високи 300-400 метра, а синът му е бил на километри разстояние. В Корана пише, че Ной е разговарял със сина си. Но как е могло двамата да разговарят? Дали е било чудо? Би могло. Ние обаче мислим, че той е говорил със сина си по клетъчен телефон“, каза ученият. Според Йорнек също така Ной, смятан за пророк от мюсюлманите, сам е построил от стоманени плоскости ковчега, който при това използвал ядрена енергия. Той уточни, че говори като учен. Ной е почитан едновременно от юдаизма, християнството и исляма. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.09", "title": " Турски учен: Ной използвал мобилен телефон, корабът му бил с ядрена енергия"}
{"url": "https://trud.bg/%d0%bf%d1%80%d0%be%d0%b3%d0%bd%d0%be%d0%b7%d0%b0-%d0%bd%d0%b0-%d0%b0%d1%82%d0%bf-%d0%b3%d1%80%d0%b8%d0%b3%d0%be%d1%80-%d0%b5-%d0%bd%d0%be%d0%b2%d0%b8%d1%8f%d1%82-%e2%84%961-%d0%b2-%d1%82%d0%b5%d0%bd/", "text": "Григор Димитров ще стане новият №1 в мъжкия тенис през 2018-а, смята официалният сайт на Асоциацията на професионалните тенисисти (АТП). „Пъзелът най-сетне се нареди за талантливия българин, който започна 2017-а под №17 в ранглистата, а завърши на трето място – пише анализаторът Крейг О’Шанеси, който обосновава смелата си прогноза с подробен статистически анализ. – Димитров вече е много по-силен психически и физически. Има и необходимата увереност да застане сам на върха.“ Букмейкърите обаче не бързат да поставят 26-годишния българин на първото място по шансове да спечели титлата от предстоящото открито първенство на Австралия. В подреждането им Григор дели 4-ото място с Александър Зверев (Германия) с коефициент 10,00. Преди него са действащият шампион Роджър Федерер (Швейцария, 2,75), №1 в света Рафаел Надал (Испания, 5,50) и завърналият се на корта Новак Джокович (Сърбия, 6,00). Джокера е в Мелбърн и загрява с местната легенда Лейтън Хюит. Надал също се появи в игра, но загуби с 4:6, 5:7 от французина Ришар Гаске на демонстративен турнир. И двамата обаче твърдят, че ще са готови за първия турнир от Големия шлем. Анди Мъри обаче ще си вземе по-дълга почивка. Британецът претърпя операция на хълбока и планира да се завърне на корта едва за сезона на трева през лятото.", "date": "2018.01.09", "title": " Прогноза на АТП: Григор е новият №1 в тениса"}
{"url": "https://trud.bg/%d1%8f%d0%bf%d0%be%d0%bd%d0%b5%d1%86-%d0%b4%d0%b0%d0%bb-%d0%b4%d0%be%d0%bf%d0%b8%d0%bd%d0%b3-%d0%bd%d0%b0-%d0%ba%d0%be%d0%bd%d0%ba%d1%83%d1%80%d0%b5%d0%bd%d1%82/", "text": "Японският каякар Ясухиро Судзуки бе дисквалифициран за 8 г., защото подхвърлил анаболи на доста по-младия от него съотборник Сейдзи Комацу. По време на лагер той сипал в напитката му метандиенон. Комацу бил наказан за положителната проба, но обжалвал. Разследването оневинило спортиста. Но се оказало, че Судзуки и друг път прибягвал към нечисти методи, за да си осигури място в отбора, като криел част от екипироката на съотборниците си.", "date": "2018.01.09", "title": " Японец дал допинг на конкурент"}
{"url": "https://trud.bg/%d0%ba%d0%be%d1%83%d1%82%d0%b8%d0%bd%d1%8c%d0%be-%d0%b2-%d0%bf%d1%80%d0%be%d1%87%d1%83%d0%b2%d1%81%d1%82%d0%b2%d0%b5%d0%bd%d0%be-%d0%bf%d0%b8%d1%81%d0%bc%d0%be-%d0%bb%d0%b8%d0%b2%d1%8a%d1%80/", "text": "Филипе Коутиньо, който в понеделник официално подписа договор с „Барселона“, се сбогува с привържениците на „Ливърпул“ чрез емоционално писмо, публикувано в социалните мрежи. В него 25-годишният бразилец изрази надеждата си, че феновете на „мърсисайдци“ ще разберат решението му. Освен това офанзивният футболист увери английските привърженици, че до края на живота си ще носи „червените“ в сърцето си. „От момента на пристигането си в „Ливърпул“ аз и моето семейство се почувствахме добре приети и създадохме толкова много приятелства – гласи писмото на Коутиньо. – Надявам се, че в замяна съм донесъл спомени и моменти, които са направили феновете на „Ливърпул“ щастливи. Напускам, защото „Барселона“ е моя мечта. Надявам се, че феновете ще разберат, че изборът ми да опитам нещо ново не означава, че тяхното значение, както и важността на клуба, са намалели за мен. Никога няма да успея да благодаря да привържениците достатъчно за това, което ми дадоха през това време, без значение в коя част на света бях. До края на живота си ще нося „Ливърпул“ в сърцето си. Феновете, клубът и градът винаги ще бъдат част от мен.“ Снимка: Twitter", "date": "2018.01.09", "title": " Коутиньо в прочувствено писмо: „Ливърпул“ остава завинаги в сърцето ми"}
{"url": "https://trud.bg/%d0%bd%d0%b0%d1%80%d0%b0%d1%81%d0%bd%d0%b0%d0%bb-%d0%b5-%d0%b1%d1%80%d0%be%d1%8f%d1%82-%d0%bd%d0%b0-%d0%b6%d0%b5%d0%bd%d1%81%d0%ba%d0%b8%d1%82%d0%b5-%d0%ba%d0%be%d1%81%d1%82%d0%b5%d0%bd%d1%83%d1%80/", "text": "Покачващите се температури на водата на океана са причината женските екземпляри от популацията на зелената морска костенурка да доминират в Големия бариерен риф в Северна Австралия, предаде ДПА, позовавайки се на проучване, публикувано в сп. „Кърънт байолъджи“. Според изследването на австралийски и американски учени, затоплянето на океана, свързано с климатичните промени, е довело до това от 99 % от яйцата на костенурките да се излюпят женски. При морските костенурки полът на новоизлюпеното се определя от температурата при мътенето на яйцата в гнездата, които са изкопани в крайбрежните плажове. Делът на женските се увеличава с глобалното затопляне, твърдят учените. Влияние могат да окажат температурни разлики от само няколко градуса. Експертите установиха предимство в полза на излюпените женски от 65 % до 69 % в по-хладните южни части на австралийското крайбрежие. Но в най-горещия северен район на Големия бариерен риф смайващите 87 % до 99,8 % от общо 200 хиляди зелени морски костенурки бяха от женски пол. Специалистите предупредиха, че „пълната феминизация“ на вида е „възможна в близко бъдеще“. „С прогнозираното покачване от 2,6 градуса Целзий на средната температура в световен мащаб до 2100 година, много популации на морски костенурки са в опасност от висока смъртност на яйцата и изцяло женско поколение“, пише в изследването. Едно от възможните решения на проблема е да бъдат издигнати тенти за сянка по плажовете, където снасят яйца костенурките. Те ще понижат температурите в гнездата и ще помогнат да се излюпят повече мъжки екземпляри.  Зелените морски костенурки са застрашени още от загуба на местообитания, заплахи от замърсяване и рибарски мрежи.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.09", "title": " Нараснал е броят на женските костенурки в Големия бариерен риф"}
{"url": "https://trud.bg/%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d1%82%d0%b5%d0%b6%d0%ba%d0%b8%d1%82%d0%b5-%d0%bf%d1%80%d0%b5%d1%81%d1%82%d1%8a%d0%bf%d0%bb%d0%b5%d0%bd%d0%b8/", "text": "Изразихме обща позиция, че това което се случва в последните седмици е тежък удар по образа на България, особено в началото на Председателството. Това каза лидерът на БСП Корнелия Нинова след заседанието на Консултативния съвет за национална сигурност при президента. „От наша гледна точка не е нормално днес да се съберем представители на всички институции и партии, законодателна и изпълнителна власт, и да не вземем отношение по случилите се тежки престъпления в последните седмици“, посочи тя. „Всички институции трябва да се обединят и да положат максимални усилия това да бъде изчистено. Усилия за бърза разкриваемост и процес, за да изчистим лицето на България на прага на Председателството“, заяви Корнелия Нинова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.09", "title": " Корнелия Нинова: Тежките престъпления от последните седмици са тежък удар по образа на България"}
{"url": "https://trud.bg/%d0%bd%d0%be%d0%b2-%d0%ba%d1%80%d1%8a%d0%b3-%d0%be%d1%82-%d0%bf%d1%80%d0%b5%d0%b3%d0%be%d0%b2%d0%be%d1%80%d0%b8-%d0%bc%d0%b5%d0%b6%d0%b4%d1%83-%d1%81%d0%ba%d0%be%d0%bf%d0%b8%d0%b5-%d0%b8-%d0%b0%d1%82/", "text": "На 17 януари в Ню Йорк ще се проведе нов кръг от преговори за разрешаване на спора за името на Република Македония. Тази информация бе официално потвърдена от Македонското министерство на външните работи. В срещата ще участва и международния посредник Матю Нимиц. Македонската делегация ще бъде ръководена от Васко Наумовски, а гръцката от Адамантиос Василакис. Последната среща между тях бе на 11-ти декември в Брюксел. През последните няколко седмици премиерите на Македония и Гърция Зоран Заев и Алексис Ципрас на няколко пъти казаха, че има условия за намиране на решение на спора за името през първите 6 месеца на тази година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.09", "title": " Нов кръг от преговори между Скопие и Атина на 17 януари"}
{"url": "https://trud.bg/t%d1%83%d1%80%d0%b8%d1%81%d1%82%d0%b8-%d1%81%d0%b0-%d0%b1%d0%bb%d0%be%d0%ba%d0%b8%d1%80%d0%b0%d0%bd%d0%b8-%d0%b2%d1%8a%d0%b2-%d1%84%d1%80%d0%b5%d0%bd%d1%81%d0%ba%d0%b8%d1%82%d0%b5-%d0%b0%d0%bb%d0%bf/", "text": "Продължава лошото време в Европа. Много туристи са блокирани в курорти във френските Алпи, в Швейцария и Италия. Обилен снеговалеж блокира части от френските Алпи. Преспите достигнаха над 2 метра. Основни пътища са затворени. Това затрудни доставките на хранителни продукти, особено за зимните курорти. Снеговалежи блокираха и високите части на Италия. Наложи се евакуация на част от населението. Издадено е и предупреждения за лавини. Лавина се изсипа в курорт в Сестриере. 29 души са евакуирани. Няма загинали. В Испания се повишиха нивата на реките. Има опасност от наводнения. Капризите на времето не подминаха и пустинята Сахара, където падна сняг. Макар и за кратко ентусиасти се спуснаха по заснежените дюни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.09", "title": " Tуристи са блокирани във френските Алпи заради обилен снеговалеж"}
{"url": "https://trud.bg/%d0%bf%d0%b8%d1%8f%d0%bd-%d1%83%d0%b1%d0%b8-%d0%b6%d0%b5%d0%bd%d0%b0-%d1%81%d0%b8-%d0%b8-%d0%bf%d0%bb%d0%b0%d0%ba%d0%b0-%d0%bd%d0%b0%d0%b4-%d1%82%d1%80%d1%83%d0%bf%d0%b0-%d0%b9/", "text": "Пенсионер от силистренското село Окорш, община Дулово, бе задържан за 72 ч. и обвинен в убийството на жена си по особено жесток начин. Сигнал за зверството бил подаден в полицията на 8 януари, а в късния следобед бил задържан извършителят – 69-годишният Джебраим Салиев. Според негови съселяни той имал лошо пиянство и признаци на психично увреждане. По трупа на 67-годишната му съпруга Айшегюл криминалистите открили много наранявания, причинени от остър предмет. Според някои очевидци ставало дума за белези от нож, според други от изгаряния с котлон и удари. Назначени са експертизи, а на Джебраим е повдигнато обвинение, уточниха от прокуратурата. Оттам ще поискат окръжният съд да наложи постоянен арест на мъжа, тъй като за тежкото престъпление се полагат от 15 г. до доживотен затвор без замяна. Все още не е ясно кога Джебраим е затрил жена си. В неделя нейни близки се отбили да я видят, но той ги прогонил и не им дал да влязат в дома му, научи “Труд”. В понеделник притеснените роднини отново отишли до семейната къща. Когато влезли, жената лежала по гръб мъртва в една от стаите, а убиецът седял наведен над трупа и плачел.", "date": "2018.01.09", "title": " Пиян уби жена си и плака над трупа й\t\t\t"}
{"url": "https://trud.bg/%d1%88%d0%b0%d0%bc%d0%bf%d0%b8%d0%be%d0%bd-%d1%81-%d0%bf%d1%81%d0%b6-%d0%b4%d0%be%d0%b9%d0%b4%d0%b5-%d0%b2-%d0%bb%d0%b5%d0%b2%d1%81%d0%ba%d0%b8/", "text": "„Левски“ е близо до привличането на нов играч със солидна визитка. След като през есента на „Герена“ акостираха Габриел Обертан и Жорди Гомес, сега със „сините“ вече тренира Ервен Онгенда. Бившият играч на ПСЖ се присъедини към лагера на тима в Малта. 22-годишният французин е свободен агент, след като през лятото прекрати договора си с холандския „Цволе“. Оттогава офанзивният флангови футболист няма отбор и респективно официален мач. Според публикация на френския сайт „Футмеркато“, интерес към младежкия национал на „петлите“ са имали „Олимпиакос“, белгийският „Юпиен“, „Фулъм“ и отбори от Кипър и Русия. Новината потвърди и мениджърът на 26-кратните шампиони Асен Букарев.  „Да, Онгенда пристигна – обясни шефът на тима пред „Блиц“. – Вече е при отбора. Доволни сме, защото изпреварихме няколко сериозни клуба за привличането му.“  Играчът дебютира за ПСЖ през 2013 година, когато се появи като резерва в мач с „Арас“. През лятото на същата година се разписа срещу „Бордо“ във финал за Суперкупата на Франция, след като преди това заменя звездата Хавиер Пасторе. Следващият сезон е даден под наем в „Бастия“, където записва 16 участия. За различните младежки и юношески формации на Франция има общо 27 двубоя.  С привличането на Онгенда ръководството на „сините“ ще изпълни едно от желанията на наставника Делио Роси. Опитният специалист вече поиска три нови попълнения, които да разполагат с нужната класа. На „Герена“ все още се оглеждат за нов ляв бранител, както и за опорен полузащитник.  Иначе „сините“ пристигнаха във вторник в Малта, където ще останат на лагер до 6 февруари. Извън групата остана централният бранител Димитър Пиргов, както и юношеските национали Димитър Шейтанов и Станислав Иванов. Другият бранител Холмар Ейолфсон ще се присъедини по-късно към отбора, тъй като в момента е на турне с Исландия в Индонезия.", "date": "2018.01.09", "title": " Шампион с ПСЖ дойде в „Левски“"}
{"url": "https://trud.bg/%d0%bf%d0%be%d1%87%d0%b8%d0%bd%d0%b0-94-%d0%b3%d0%be%d0%b4%d0%b8%d1%88%d0%b5%d0%bd-%d1%82%d0%b2-%d0%b2%d0%be%d0%b4%d0%b5%d1%89/", "text": "94-годишният водещ в тв СКАТ бай Иван Григоров, както го наричаха, е починал. Такси профучало край най-възрастният водещ, вероятно не само у нас, и за да избегне удара той отскочил и паднал върху велосипедист. След няколко дневен престой в болницата, той починал. Инцидентът станал в центъра на Бургас, посред бял ден. Григоров водеше предаването „Другата история“, всяка седмица по един час, без да чете. Той бе един от малкото останали живи легионери, антикомунист, общественик, основател на СДС в Бургас. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.09", "title": " Почина 94 годишен тв водещ"}
{"url": "https://trud.bg/%d1%85%d0%b0%d0%bd%d0%b4%d0%b1%d0%b0%d0%bb%d0%b8%d1%81%d1%82%d0%ba%d0%b8-%d1%81%d0%b8-%d0%bf%d0%be%d0%b4%d0%b0%d1%80%d0%b8%d1%85%d0%b0-%d0%bf%d0%be%d1%81%d0%bb%d0%b5%d0%b4%d0%bd%d0%b0%d1%82%d0%b0/", "text": "По покана от гръцка страна, на 27, 28 и 29 декември свищовските спортистки от хандбален клуб „Нове-99“ взеха участие в международен турнир по хандбал, състоял се в Александруполис, Гърция. Момичетата на треньорката Величка Плачкова и помощник-треньора Невена Въткова се представиха чудесно на турнира, като в оспорвания мач за 2-ро и 3-то място, с един гол разлика, при резултат 18:19, победиха домакините и станаха втори при 14-15 годишните момичета. След като се върнаха в Свищов, три от спортистките – Николета Доменикова, Марияна Йорданова и Преслава Романова посетиха кмета Генчо Генчев и му подариха купата, спечелена от състезанието. Хандбалистките разказаха, че решението е дошло спонтанно, като израз на благодарност за това, че община Свищов е осигурила транспорта до южната ни съседка и с това е дала възможност на състезателките да покажат своите възможности на международния турнир. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.09", "title": " Хандбалистки си подариха последната купа на кмета на Свищов"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d1%83%d1%87%d1%80%d0%b5%d0%b4%d1%8f%d0%b2%d0%b0-%d1%81%d1%8a%d0%b2%d0%b5%d1%82-%d0%bd%d0%b0/", "text": "Съвет на жените ще бъде учреден към Община Благоевград. Той ще бъде председателстван от заместник-кмета по култура и хуманитарни дейности Христина Шопова. Целта е в Съвета да бъдат включени дами с изявена гражданска позиция, имащи конкретни предложения за подобряване на градската среда на живот и развитие на Благоевград. Желание за членство може да заяви всяка дама, представител на НПО, бизнес или гражданин. Първото заседание на Съвета ще бъде на 11.01.2018 г. от 17:30 часа в зала 5 на Община Благоевград. По време на срещата ще бъдат регистрирани и първите представители на Съвета. Предстои да бъде изготвен и график за последващи срещи, на които ще се обсъждат проблеми и предложения за подобряване на условията на живот в Благоевград. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.09", "title": " Община Благоевград учредява Съвет на жените"}
{"url": "https://trud.bg/%d0%b1%d0%b5%d0%b7%d1%80%d0%b0%d0%b1%d0%be%d1%82%d0%b8%d1%86%d0%b0%d1%82%d0%b0-%d0%be%d1%81%d1%82%d0%b0%d0%b2%d0%b0-%d0%bd%d0%b0-%d0%bd%d0%b8%d0%b2%d0%be-%d0%be%d1%82-62/", "text": "Безработицата в България остава без промяна трети месец поред, запазвайки ниво от 6,2%. Това сочат последните сезонно изгладени данни на Евростат за ноември 2017 г. Коефициентът на безработицата намалява на годишна база, като през ноември предходната година без работа са били 6,8% от трудоспособното население. През ноември 210 хил. души в България са били без работа, което е с около 8 000 по-малко спрямо същия месец на предходната година. Нивото на младежка безработица в страната също продължава да намалява до 12,6% през ноември, като година по-рано коефициентът е бил 15,8%. Общо 24 хил. младежи на възраст под 25 години у нас са били без работа през предпоследния месец на годината. В еврозоната най-голяма безработица отчитат в Гърция (20,5%), Испания (16,7%), Кипър (11%) и Италия (11%). Най-малко безработни през ноември 2017 г. е имало в Чехия (2,5%), Германия (3,6%) и Малта (3,6%).", "date": "2018.01.09", "title": " Безработицата остава на ниво от 6,2%"}
{"url": "https://trud.bg/%d0%be%d0%ba%d0%be%d0%bd%d1%87%d0%b0%d1%82%d0%b5%d0%bb%d0%bd%d0%be-%d0%be%d1%81%d1%8a%d0%b4%d0%b8%d1%85%d0%b0-%d0%bd%d0%b0-4-%d0%b3%d0%be%d0%b4%d0%b8%d0%bd%d0%b8-%d0%b7%d0%b0%d1%82%d0%b2%d0%be%d1%80/", "text": "Окръжният съд осъди на 4 години затвор Любомир Данчев, обвинен за запалването на тютюневите складове на ул. „Екзарх Йосиф“. Това съобщиха от пресцентъра на Съдебната палата в Пловдив. Окръжен съд – Пловдив потвърди присъда №173 от 25 май 2017 г., постановена по НОХД №6606/2016 г. по описа на Районен съд – Пловдив, с която подсъдимият Любомир Данчев е признат за виновен и осъден на 4 години лишаване от свобода за това, че на 20 август 2016 г. в гр. Пловдив по непредпазливост е запалил сграда със значителна стойност – тютюнев склад на ул. „Екзарх Йосиф“ №13, собственост на „Р.И.П.А.“ ООД – Пловдив, на стойност 3 695 870 лв. Последвали са значителни вреди в размер на общо 11 784 537,90 лв.. Окръжен съд – Пловдив измени присъдата в частта относно определения режим за изтърпяване на наказанието, като определи първоначален общ режим за изтърпяване на наложеното на подсъдимия Любомир Данчев наказание от четири години лишаване от свобода, тъй като престъплението е извършено по непредпазливост. Решението е окончателно и не подлежи на касационно обжалване.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.09", "title": " Окончателно осъдиха на 4 години затвор клошаря Любо, обвинен за пожара в тютюневите складове в Пловдив"}
{"url": "https://trud.bg/%d0%be%d0%b1%d0%b8%d0%bb%d0%b5%d0%bd-%d1%81%d0%bd%d0%b5%d0%b3%d0%be%d0%b2%d0%b0%d0%bb%d0%b5%d0%b6-%d0%b1%d0%bb%d0%be%d0%ba%d0%b8%d1%80%d0%b0-%d0%be%d0%ba%d0%be%d0%bb%d0%be-13-%d1%85%d0%b8%d0%bb/", "text": "Обилен снеговалеж блокира около 13 000 туристи в популярния швейцарски ски курорт Цермат, предаде АФП. Непроходими са всички пътища, както и жп линията, водеща до курорта в южния кантон Вале, като на места има и спиране на тока. Жителите на Цермат са около 5500, а курортът може да приеме 13 400 туристи в хотели, къщи и апартаменти. Те обаче няма да могат да се възползват от дебелата снежна покривка, тъй като има висок риск от лавини по пистите. Основното шосе към курорта бе затворено рано в понеделник, а жп линията късно същия ден. Планира се полет със специален самолет за оценка на ситуацията в региона. Редица други села в кантона Вале също са отрязани от света, като в района на Симплон натрупа 2 метра сняг за денонощие. Кални свлачища и срутвания, както и наводнения, доведоха до затваряне на редица пътища в по-ниски части на кантона. Заради обилните дъждове се наложи евакуация на 20 души от едно село. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.09", "title": " Обилен снеговалеж блокира около 13 хил. туристи в швейцарския курорт Цермат"}
{"url": "https://trud.bg/%d0%be%d1%84%d1%88%d0%be%d1%80%d0%ba%d0%b0%d1%82%d0%b0-wwf-%d0%b0%d1%82%d0%b0%d0%ba%d1%83%d0%b2%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8%d1%8f-%d0%b7%d0%b8%d0%bc%d0%b5%d0%bd/", "text": "Основна роля в атаките срещу развитието на зимния туризъм у нас, които през последния месец отново се засилиха, има швейцарската офшорка Световен фонд за дивата природа (WWF). Както “Труд” е писал в редица свои разследвания по темата, организацията щедро финансира своя българки клон. WWF-Дунавско-карпатска програма е член на коалицията “За да остане природа в България”. Обединението от няколко организации през последните 10 години опитва да блокира всяка инвестиция, свързана с летния или зимния туризъм. В момента една от основните опорни точки срещу модернизацията на ски зона “Банско”, която е първата стъпка към възраждането на зимния туризъм е, че концесионерът е регистриран в офшорна зона. Но никой не казва нищо за факта, че основният източник на тази теза – WWF, от своето създаване преди повече от 50 години, е офшорка с милиони евро приходи всяка година.  WWF е създаден през 1961 година от чешкия евреин Виктор Столън, а за лице е поканен английският аристократ и първи шеф на ЮНЕСКО сър Джулиан Хъксли. Сред учредителите е Питър Скот, основател на тръста Wild Fowl, Ги Монтфо, влиятелен пиар експерт, изпълнителен директор на голяма рекламна агенция, и Годфри Рокфелер, представител на известната американска фамилия. За първи президент тогава е посочен принц Бернхард Нидерландски. . Алибито на Световния фонд е набиране на средства за екология, борба с климатичните промени и опазване на природата, но всъщност е стройна бизнес организация, която си партнира с най-големите компании-замърсители на околната среда. Именно тези корпорации дават пари на WWF, който от своя страна представя тяхната дейност пред световната общественост като природосъобразна. Но десетки международни журналистически разследвания през годините показват, че   – тази връзка предизвика огромен международен скандал преди години. Фондът дори е проверяван по подозрения, че дейността му е причина за унищожаване на вековни гори по света. Това не притеснява WWF, защото осребряването на тези бизнес отношения води до неимоверно забогатяване на организацията.  През 2016 година “Труд” писа, че WWF развива сериозно своя офшорен бизнес. Фондът дори не се крие и показва на сайта си своите дъщерни офиси в офшорните зони и дълга редица клиенти, регистрирани в места, наричани данъчен рай. WWF има представителства в офшорни дестинации като Панама, Хонконг, Сингапур, Гватемала, Мавриций, Сейшелите и др. В повечето от тях няма почти никаква дейност. Същата година WWF обявява и 3 водещи частни партньорства, от които две са корпорации с офшорни регистрации – Кока Кола (Делауеър), Домтар (Квебек) и Кралските карибски круизи (Либерия).  Пипала у нас WWF пуска официално през 1998 година, когато открива своя клон в страната ни. Това не е достатъчно и през 2006-а е учредена още една структура, WWF – Дунавско-Карпатска програма. Начело е Веселина Кавръкова, живееща семейно с Тома Белев. Белев е бивш директор на ПП “Витоша”, като в момента управлява нелегитимно Асоциацията на парковете в България – това е потвърдено от съда. А Асоциацията на парковете е част от коалицията “За да остане природа в България” и бълва клевети срещу намеренията за инвестиции в сферата на туризма.  За близо 20 години дейност на българска територия, WWF се превръща в основен спонсор на шепата зелени организации от екологичното обединение. Никой не знае точния размер на средствата, които са постъпили в коалицията.  Собствеността им е преплетена в малък и ограничен кръг от хора, на базата на семейно-приятелски връзки и зависимости.  Активната дейност на зелените у нас съвпада с назначаването през 1999 година на Тома Белев за директор на Природен парк “Витоша”. Под негово управление планината затъва в разруха и на практика затваря за туризъм. Екопътеките стават опасни и дори има жертви в необезопасения район на Боянския водопад. Но управлението не Белев не е насочено към развитието и опазването на Витоша. Тогава той е начело на вълната от учредяване на зелени неправителствени организации –  “Зелени Балкани”, фондация “Българско дружество за защита на птиците”, швейцарско-българската фондация “Биоразнообразие” на Петко Цветков. Списъкът продължава с Института за зелена политика на Петко Ковачев. Следва Сдружение за дива природа “Балкани”, създадено от друг активист на зелените – Андрей Ковачев, чиято жена Катерина Раковска е във WWF и Дунавско-Карпатската програма. Като представител на WWF Раковска е назначена в Комитета по наблюдение на разпределението на средствата по Оперативна програма “Околна среда” 2014-2020 година. Тоест години наред и от нейния глас е зависело европейското финансиране на организацията на мъжа й Андрей Ковачев. През цялото това време WWF осигурява и световен отзвук на лъжите на българските зелени, които са представяни като борба в защита на природата. На официалната страница на WWF в интернет има секция за дейността на зелените в България. Там се публикуват всички манипулации на “За да остане природа в България”.  Но маската на “зелените” вече падна и за българското общество е ясно, че при тях няма никаква екология. Това са просто няколко организации, ръководени от роднини и приятели, които преследват личен финансов интерес. В името на тези облаги те прокарват чуждестранни интереси, чийто носител е WWF. По този начин блокират цял отрасъл от икономиката, какъвто е туризмът и обричат на бедност хората в планинските региони.  Шествие, хепънинг и концерт в подкрепа на правителственото решение за развитието на зимния туризъм в България ще има утре в София, съобщиха инициаторите от Сдружение “Бъдеще за община Банско”. В проявата ще се включат изпълнителите  Skiller & Atash, TITA, Елица Тодорова, братя Пищолски и брейкденсърите от Pachoville Crew и Sofia City Breakers. “Каним ви на едно различно събитие на 11.01.2018 г. в подкрепа на зимните спортове в България под надслов “Аз искам да карам ски в България”. Нека всеки, който обича ските и иска децата ни да карат ски и сноуборд в добри условия в България, излезе да се забавляваме в подкрепа на нашия любим спорт”, пишат организаторите. Те уточняват, че шествието ще започне в 18:00 ч от ъгъла на булевардите “Патриарх Евтимий” и “Витоша” и ще продължи в посока Министерски съвет, след което ще отиде до площад “Александър Невски”, където ще прерасне в концерт. “През цялото време DJ Sprite ще се грижи за доброто настроение на участниците в компанията на световния шампион по бийтбокс Skiller & Atesh и брейкденсърите от Pachoville Crew и Sofia City Breakers. Озвучаването ще се осъществи с уникален парти джип Хамър. Около 19 ч се очаква шествието да достигне крайната си цел – площад “Александър Невски”, където ще започне концертът. За добрия дух на феновете на ските и сноуборда ще се погрижат Елица Тодорова, братя Пищолски и Тита, заедно с Skiller & Atesh, DJ Sprite и брейкденсърите от Pachoville Crew и Sofia City Breakers”, обясняват още от Сдружение “Бъдеще за община Банско”. И заявяват: “Цялото мероприятие, включително и концертът, се финансира от Сдружение “Бъдеще за община Банско”.", "date": "2018.01.09", "title": " Офшорката WWF атакува  българския зимен туризъм"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d0%b2%d0%b8%d0%b4%d1%8f-%d0%bd%d0%be%d0%b2-%d0%be%d0%bf%d0%b8%d1%82-%d0%b7%d0%b0-%d0%bf%d1%80%d0%b5%d0%b2%d1%80%d0%b0%d1%82-%d0%b2-%d1%81%d1%82%d1%80%d0%b0/", "text": "Процесът в САЩ срещу турския банкер Мехмет Хакан Атила за нарушаване на американските санкции над Иран е част от “опит за организиране на нов преврат” в Турция, заяви президентът Реджеп Ердоган, цитиран от в. “Хюриет”. “Тези, които не успяха с опита за военен преврат, сега се опитват да го осъществят по различен – политически начин”, каза Ердоган в обръщение към управляващата Партия на справедливостта и развитието.  Атила, 47-годишен бивш зам.-шеф на турската “Халкбанк”, бе признат за виновен от съд в Манхатън в подпомагане на Техеран да заобиколи US санкциите посредством сложна схема, с която Иран получил достъп до милиарди долари в замразени фондове. Присъдата на Атила трябва да бъде обявена на 11 април. Другият участник в процеса – търговецът на злато от турско-ирански произход Реза Зараб, се призна за виновен по-рано и сътрудничи на властите в САЩ.", "date": "2018.01.09", "title": " Ердоган видя нов опит  за преврат в страната си"}
{"url": "https://trud.bg/%d1%81%d1%8a%d0%b2%d0%b5%d1%82%d1%8a%d1%82-%d0%bd%d0%b0-%d0%b4%d0%b8%d1%80%d0%b5%d0%ba%d1%82%d0%be%d1%80%d0%b8%d1%82%d0%b5-%d0%bd%d0%b0-%d0%b1%d0%be%d0%bb%d0%bd%d0%b8%d1%86%d0%b0%d1%82%d0%b0-%d0%b2/", "text": "Съветът на директорите в МБАЛ „Проф. д-р Параскев Стоянов“ в Ловеч е подал оставка. Председателят му Даниела Коларова е депозирала молбата за напускане в Министерството на здравеопазването още в края на миналата година, а вчера това са направили и изпълнителният директор на болницата д-р Анка Георгиева и членът на съвета Теодора Пенкова. Мотивите на Коларова да подаде оставка са заради липсата на приемственост в стратегията и подхода между предишния екип на Министерството на здравеопазването и настоящия, и игнорирането ѝ като специалист и експерт при вземането на решения след идването на новото ръководство на министерството. Очаква се утре в ловешката болница да бъде представен новият ѝ прокурист. /БТА/ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.09", "title": " Съветът на директорите на болницата в Ловеч е подал колективна оставка"}
{"url": "https://trud.bg/%d1%85%d1%80%d0%b8%d1%81%d1%82%d0%be-%d0%b1%d0%be%d0%bd%d0%b5%d0%b2-%d0%b7%d0%b0-%d1%84%d1%83%d1%82%d0%b1%d0%be%d0%bb%d0%b8%d1%81%d1%82-%d0%bd%d0%b0-%d0%b3%d0%be%d0%b4%d0%b8%d0%bd%d0%b0%d1%82/", "text": "Легендата на „Локомотив“ (Пловдив) и българския футбол Христо Бонев изрази недоволство от резултатите от анкетата за „Футболист на годината“. За трети път в нея триумфира Ивелин Попов, с което се изравни по този показател именно със Зума. „Анкетата просто изгуби смисъла си в този си вид – каза почетният президент на „смърфовете“ в интервю за „Марица“. – Не искам да бъда разбран погрешно, нямам нищо против Ивелин Попов. Аз го харесвам като футболист и мисля, че е от малкото качествени играчи, които имаме в момента. Не съм съгласен обаче с избора на Попов за №1. Според мен бе избран просто по инерция. Мартин Камбуров трябваше да вземе този приз. През 2017-та той задмина мен, Наско Сираков и Динко Дерменджиев по отбелязани голове. Помнете ми думата, скоро няма да имаме такъв голям голмайстор! По-напред в анкетата трябваше да е и Тодор Неделев. Той беше с най-голям принос за двете купи на съгражданите от „Ботев“. Да спечелиш трофей с „Левски“, ЦСКА и „Лудогорец“ не е трудно. Неделев обаче закара „канарчетата“ на почетната стълбица и това трябваше да бъде отчетено по-добре.“ Снимка: Sportal.bg", "date": "2018.01.09", "title": " Христо Бонев за „Футболист на годината“: Не съм съгласен с избора на Попов"}
{"url": "https://trud.bg/%d0%b4%d1%8a%d0%b6%d0%b4%d0%be%d0%b2%d0%b5-%d0%bf%d1%80%d0%b5%d0%b4%d0%b8%d0%b7%d0%b2%d0%b8%d0%ba%d0%b0%d1%85%d0%b0-%d0%bd%d0%b0%d0%b2%d0%be%d0%b4%d0%bd%d0%b5%d0%bd%d0%b8%d1%8f-%d0%b2-%d1%87%d0%b0/", "text": "Проливни дъждове предизвикаха наводнения в части на американския щат Калифорния, предаде Асошиейтед прес. Най-засегнати са окръзите Санта Барбара и Вентура, където хиляди жители бяха евакуирани заради риск от свличане на кални маси в районите, в които миналия месец бушува най-големият пожар в щата. Метеоролозите прогнозират, че студеният фронт, идващ от Аляска и придружен от силни ветрове, може да донесе още обилни валежи. В Лос Анджелис дъждът може да е колкото е валяло през последните 10 месеца. Там бе наредено да се евакуират обитателите на около 700 жилища. За окръзите Мендосино и Сонома северно от Сан Франциско са издадени предупреждения за риск от рязко покачване на нивото на водата във водоемите, от наводнения и свлачища. Този район също бе засегнат през октомври миналата година от пожари, отнели живота на 44 души и унищожили 8900 жилища и други постройки. Във високите планински райони на щата е издадено предупреждение за зимни условия за пътуване и шофьорите трябва да се подготвят за бурни пориви на вятъра, ниска видимост и заснежени пътища. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.09", "title": " Дъждове предизвикаха наводнения в части на американския щат Калифорния"}
{"url": "https://trud.bg/%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%be%d1%82%d0%be-%d0%b7%d0%b0%d1%81%d0%b5%d0%b4%d0%b0%d0%b2%d0%b0-%d1%83%d1%82%d1%80%d0%b5-%d0%b2-%d0%bd%d0%b4%d0%ba-%d0%b5%d1%82/", "text": "Редовното правителствено заседание ще се проведе в сряда, 10 януари, от 10 ч в зала 3 на НДК, съобщи пресцентърът на МС. Ето какъв е предварителния дневен ред: 1.ПРОЕКТ НА РЕШЕНИЕ ЗА ОДОБРЯВАНЕ НА НАЦИОНАЛЕН ДОКЛАД НА РЕПУБЛИКА БЪЛГАРИЯ ОТ ТЕМАТИЧНА ПАРТНЬОРСКА ПРОВЕРКА НА ТЕМА „ОЦЕНКА УПРАВЛЕНИЕТО НА СТАРЕЕНЕ НА АЕЦ“.  Внася: заместник министър-председателят по икономическата и демографската политика 2.ПРОЕКТ НА РЕШЕНИЕ ЗА ПРИЕМАНЕ НА ОТЧЕТ ЗА ИЗПЪЛНЕНИЕТО НА НАЦИОНАЛНАТА СТАТИСТИЧЕСКА ПРОГРАМА И ЗА ДЕЙНОСТТА НА НАЦИОНАЛНИЯ СТАТИСТИЧЕСКИ ИНСТИТУТ ПРЕЗ 2017 Г. И ЗА ПРИЕМАНЕ НА НАЦИОНАЛНА СТАТИСТИЧЕСКА ПРОГРАМА ЗА 2018 Г.  Внася: заместник министър-председателят 3.ПРОЕКТ НА РЕШЕНИЕ ЗА ПРОМЕНИ В СЪСТАВА НА НАДЗОРНИЯ СЪВЕТ НА НАЦИОНАЛНИЯ ОСИГУРИТЕЛЕН ИНСТИТУТ.  Внася: министърът на труда и социалната политика 4.ПРОЕКТ НА РЕШЕНИЕ ЗА ПРЕДЛОЖЕНИЕ ДО ПРЕЗИДЕНТА НА РЕПУБЛИКА БЪЛГАРИЯ ЗА ИЗДАВАНЕ НА УКАЗ ЗА ОСВОБОЖДАВАНЕ ОТ ДЛЪЖНОСТ НА ОФИЦЕР ОТ ВИСШИЯ КОМАНДЕН СЪСТАВ.  Внася: заместник министър-председателят по обществения ред и сигурността и министър на отбраната 5.ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА ИМОТ – СОБСТВЕНОСТ НА РЕПУБЛИКА БЪЛГАРИЯ В ГР. МОНТЕВИДЕО, ИЗТОЧНА РЕПУБЛИКА УРУГВАЙ, СГРАДА „МАРАСУЛ“, УЛ. „МАХАТМА ГАНДИ“ № 647, ЕТ. 5, АП. 502.  Внася: заместник министър-председателят по правосъдната реформа и министър на външните работи 6.ПРОЕКТ НА РЕШЕНИЕ ЗА ОТЧУЖДАВАНЕ НА ЧАСТ ОТ ИМОТ – ЧАСТНА СОБСТВЕНОСТ, ЗА ДЪРЖАВНА НУЖДА ЗА ИЗГРАЖДАНЕ НА ОБЕКТ .АВТО-МАГИСТРАЛА „СТРУМА“ ЛОТ 3.3 С ОБХВАТ ОТ КМ 397+600 ДО КМ 420+624 И ЕТАПНА ВРЪЗКА КЪМ СЪЩЕСТВУВАЩ ПЪТ 1-1 (Е 79) ПРИ КМ 397+000 И НОВА ПЪТНА ВРЪЗКА НА ПЪТ 1-1 (Е79) С ОБЩИНСКИ ПЪТ С. НОВО ДЕЛЧЕВО – С. ДАМЯНИЦА“, НАМИРАЩ СЕ В ЗЕМЛИЩЕТО НА ГР. САНДАНСКИ, ОБЩИНА САНДАНСКИ, ОБЛАСТ БЛАГОЕВГРАД.  Внасят: министърът на регионалното развитие и благоустройството и министърът на финансите 7.ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ.  Внася: министърът на регионалното развитие и благоустройството 8.ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ИМОТ – ПУБЛИЧНА ДЪРЖАВНА СОБСТВЕНОСТ, НА МИНИСТЕРСТВОТО НА ТРАНСПОРТА, ИНФОРМАЦИОННИТЕ ТЕХНОЛОГИИ И СЪОБЩЕНИЯТА.  Внася: министърът на регионалното развитие и благоустройството 9.ПРОЕКТ НА РЕШЕНИЕ ЗА ОДОБРЯВАНЕ ИЗПЪЛНЕНИЕТО НА ПАКЕТ ОТ СПОСОБНОСТИ CP 9А0995 „ВМЕСТИМОСТИ ЗА ГОРИВА ЗА ЛЕТИЩА НА НАТО“ НА ТЕРИТОРИЯТА НА РЕПУБЛИКА БЪЛГАРИЯ.  Внася: заместник министър-председателят по обществения ред и сигурността и министър на отбраната 10.ПРОЕКТ НА РЕШЕНИЕ ЗА ПРЕДЛОЖЕНИЕ ДО НАРОДНОТО СЪБРАНИЕ ЗА РАТИФИЦИРАНЕ НА ТЕХНИЧЕСКОТО СПОРАЗУМЕНИЕ МЕЖДУ МИНИСТЪРА НА ОТБРАНАТА НА КРАЛСТВО БЕЛГИЯ, МИНИСТЪРА НА ОТБРАНАТА НА ФРЕНСКАТА РЕПУБЛИКА, ФЕДЕРАЛНОТО МИНИСТЕРСТВО НА ОТБРАНАТА НА ФЕДЕРАЛНА РЕПУБЛИКА ГЕРМАНИЯ, МИНИСТЕРСТВОТО НА ОТБРАНАТА НА ИТАЛИАНСКАТА РЕПУБЛИКА, МИНИСТЪРА НА ОТБРАНАТА НА КРАЛСТВО НИДЕРЛАНДИЯ, МИНИСТЕРСТВОТО НА ОТБРАНАТА НА КРАЛСТВО НОРВЕГИЯ, МИНИСТЪРА НА ОТБРАНАТА НА КРАЛСТВО ИСПАНИЯ И ДЪРЖАВНИЯ СЕКРЕТАР ПО ОТБРАНА НА ОБЕДИНЕНОТО КРАЛСТВО ВЕЛИКОБРИТАНИЯ И СЕВЕРНА ИРЛАНДИЯ ОТНОСНО ВЗАИМНА ПОДДРЪЖКА ЧРЕЗ ОБМЕН НА УСЛУГИ В ОБЛАСТТА НА ВЪЗДУШНИЯ ТРАНСПОРТ И ДЕЙНОСТИ НА ВОЕННОВЪЗДУШНИТЕ СИЛИ И НА ТЕХНИЧЕСКО СПОРАЗУМЕНИЕ МЕЖДУ МИНИСТЕРСТВОТО НА ОТБРАНАТА НА КРАЛСТВО ДАНИЯ, МИНИСТЪРА НА ОТБРАНАТА НА КРАЛСТВО НИДЕРЛАНДИЯ, МИНИСТЕРСТВОТО НА ОТБРАНАТА НА КРАЛСТВО НОРВЕГИЯ И МИНИСТЕРСТВОТО НА ОТБРАНАТА НА ОБЕДИНЕНОТО КРАЛСТВО ВЕЛИКОБРИТАНИЯ И СЕВЕРНА ИРЛАНДИЯ ОТНОСНО ВЗАИМНА ПОДДРЪЖКА ЧРЕЗ ОБМЕН НА УСЛУГИ В ОБЛАСТТА НА ТРАНСПОРТА ПО ПОВЪРХНОСТТА ЗА ОСИГУРЯВАНЕ НА ДЕЙНОСТИ НА ВЪОРЪЖЕНИТЕ СИЛИ.  Внася: заместник министър-председателят по обществения ред и сигурността и министър на отбраната 11.ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА СПОРАЗУМЕНИЕ МЕЖДУ СЪВЕТА НА МИНИСТРИТЕ НА БОСНА И ХЕРЦЕГОВИНА И ПРАВИТЕЛСТВАТА НА ДРУГИТЕ СТРАНИ – ЧЛЕНКИ НА ИНИЦИАТИВАТА ЗА ГОТОВНОСТ И ПРЕВЕНЦИЯ ПРИ БЕДСТВИЯ В ЮГОИЗТОЧНА ЕВРОПА (ПРАВИТЕЛСТВАТА НА РЕПУБЛИКА БЪЛГАРИЯ, РЕПУБЛИКА ХЪРВАТИЯ, РЕПУБЛИКА МАКЕДОНИЯ, ЧЕРНА ГОРА, РЕПУБЛИКА СЛОВЕНИЯ, РЕПУБЛИКА СЪРБИЯ, РЕПУБЛИКА ТУРЦИЯ И РУМЪНИЯ) ОТНОСНО ДОГОВОРЕНОСТИТЕ СЪС СТРАНАТА ДОМАКИН ЗА СЕКРЕТАРИАТА НА ИНИЦИАТИВАТА ЗА ГОТОВНОСТ И ПРЕВЕНЦИЯ ПРИ БЕДСТВИЯ В ЮГОИЗТОЧНА ЕВРОПА.  Внася: министърът на вътрешните работи 12.ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА НОТА ЗА ПРИСЪЕДИНЯВАНЕ НА РУМЪНИЯ КЪМ ТЕХНИЧЕСКОТО СПОРАЗУМЕНИЕ ОТНОСНО ЕВРОПЕЙСКАТА ПРОГРАМА ЗА ТАКТИЧЕСКИ ВЪЗДУШЕН ТРАНСПОРТ И УСТАНОВЯВАНЕТО В ИСПАНИЯ НА ЕВРОПЕЙСКИЯ ЦЕНТЪР ЗА ТАКТИЧЕСКИ ВЪЗДУШЕН ТРАНСПОРТ И ЗА ОПРЕДЕЛЯНЕ РЕДА НА ПОДПИСВАНЕ НА ТИПОВИТЕ НОТИ ЗА ПРИСЪЕДИНЯВАНЕ ЗА УЧАСТИЕ НА ДЪРЖАВИ – ЧЛЕНКИ НА ЕВРОПЕЙСКИЯ СЪЮЗ, И/ИЛИ НА НАТО КЪМ ЕВРОПЕЙСКАТА ПРОГРАМА ЗА ТАКТИЧЕСКИ ВЪЗДУШЕН ТРАНСПОРТ И УСТАНОВЯВАНЕТО В ИСПАНИЯ НА ЕВРОПЕЙСКИЯ ЦЕНТЪР ЗА ТАКТИЧЕСКИ ВЪЗДУШЕН ТРАНСПОРТ.  Внася: заместник министър-председателят по обществения ред и сигурността и министър на отбраната 13.ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА МЕМОРАНДУМ ЗА РАЗБИРАТЕЛСТВО ЗА СЪТРУДНИЧЕСТВО В ОБЛАСТТА  НА МЛАДЕЖТА И СПОРТА МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ПРАВИТЕЛСТВОТО НА ДЪРЖАВАТА КАТАР.  Внася: министърът на младежта и спорта 14.ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИЕ № 792 НА МИНИСТЕРСКИЯ СЪВЕТ ОТ 2013 Г. ЗА ОПРЕДЕЛЯНЕ НА ОРГАНИ, ОТГОВОРНИ ЗА УПРАВЛЕНИЕТО, КОНТРОЛА, КООРДИНАЦИЯТА И ОДИТА НА ЕВРОПЕЙСКИТЕ СТРУКТУРНИ И ИНВЕСТИЦИОННИ ФОНДОВЕ И ДРУГИ ИНСТРУМЕНТИ И ИНИЦИАТИВИ НА ЕВРОПЕЙСКИЯ СЪЮЗ ПРЕЗ ПЕРИОДА 2014-2020 Г.  Внася: заместник министър-председателят 15.ДОКЛАД ЗА ОДОБРЯВАНЕ ПОЗИЦИЯТА НА РЕПУБЛИКА БЪЛГАРИЯ ЗА ВСТЪПВАНЕ ПО ДЕЛО Т-699/17, РЕПУБЛИКА ПОЛША СРЕЩУ КОМИСИЯТА ПРЕД ОБЩИЯ СЪД НА ЕВРОПЕЙСКИЯ СЪЮЗ.  Внася: министърът на околната среда и водите 16.ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ИМОТ – ПУБЛИЧНА ДЪРЖАВНА СОБСТВЕНОСТ, НА СОФИЙСКИ УНИВЕРСИТЕТ „СВ. КЛИМЕНТ ОХРИДСКИ“.  Внасят: министърът на образованието и науката и  министърът на регионалното развитие и благоустройството 17.ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛЕН ТРАНСФЕР ЗА СОФИЙСКИ УНИВЕРСИТЕТ „СВ. КЛИМЕНТ ОХРИДСКИ“ ЗА 2018 Г.  Внася: министърът на образованието и науката 18.ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ИЗМЕНЕНИЕ НА ПРОГРАМАТА ЗА МОРСКО ДЕЛО И РИБАРСТВО 2014-2020 Г.  Внася: министърът на земеделието, храните и горите 19.ДОКЛАД ЗА ОДОБРЯВАНЕ ПОЗИЦИЯТА НА РЕПУБЛИКА БЪЛГАРИЯ ЗА СЕЗИРАНЕ ОТ РЕПУБЛИКА БЪЛГАРИЯ НА ОБЩИЯ СЪД НА ЕВРОПЕЙСКИЯ СЪЮЗ НА ОСНОВАНИЕ ЧЛ. 263 ОТ ДОГОВОРА ЗА ФУНКЦИОНИРАНЕТО НА ЕВРОПЕЙСКИЯ СЪЮЗ ОТНОСНО ЧАСТТА ОТ РЕШЕНИЕ ЗА ИЗПЪЛНЕНИЕ (ЕС) № 2017/2014 НА КОМИСИЯТА ОТ 8 НОЕМВРИ 2017 Г. ЗА ИЗКЛЮЧВАНЕ ОТ ФИНАНСИРАНЕ ОТ СТРАНА НА ЕВРОПЕЙСКИЯ СЪЮЗ НА НЯКОИ РАЗХОДИ, НАПРАВЕНИ ОТ ДЪРЖАВИТЕ ЧЛЕНКИ В РАМКИТЕ НА ЕВРОПЕЙСКИЯ ФОНД ЗА ГАРАНТИРАНЕ НА ЗЕМЕДЕЛИЕТО И НА ЕВРОПЕЙСКИЯ ЗЕМЕДЕЛСКИ ФОНД ЗА РАЗВИТИЕ НА СЕЛСКИТЕ РАЙОНИ (НОТИФИЦИРАНО ПОД № С(2017) 7263), ОТНОСИМА ЗА РЕПУБЛИКА БЪЛГАРИЯ.  Внася: министърът на земеделието, храните и горите 20. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ВЪНШНИТЕ РАБОТИ ЗА 2018 Г.  Внася: заместник министър-председателят по правосъдната реформа и министър на външните работи 21.ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ  И ДОПЪЛНЕНИЕ НА ЗАКОНА ЗА МОРСКИТЕ ПРОСТРАНСТВА, ВЪТРЕШНИТЕ  ВОДНИ ПЪТИЩА И ПРИСТАНИЩАТА НА РЕПУБЛИКА БЪЛГАРИЯ.  Внася: министърът на транспорта, информационните технологии и  съобщенията 22.ПРОЕКТ НА ПОСТАНОВЛЕНИЕ ЗА ПРИЕМАНЕ НА НАРЕДБА ЗА СЪЩЕСТВЕНИТЕ ИЗИСКВАНИЯ И ОЦЕНЯВАНЕ НА СЪОТВЕТСТВИЕТО НА ЛИЧНИТЕ ПРЕДПАЗНИ СРЕДСТВА.  Внася: министърът на икономиката 23.ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НАРЕДБАТА ЗА РЕДА ЗА КЛАСИФИЦИРАНЕ НА РАСТЕНИЯТА И ВЕЩЕСТВАТА КАТО НАРКОТИЧНИ, ПРИЕТА С ПОСТАНОВЛЕНИЕ № 293 НА МИНИСТЕРСКИЯ СЪВЕТ ОТ 2011 Г.  Внася: министърът на здравеопазването", "date": "2018.01.09", "title": " Правителството заседава утре в НДК, ето какво ще решава"}
{"url": "https://trud.bg/%d1%81%d0%ba%d1%8a%d0%bf-%d1%82%d0%be%d0%ba-%d1%83%d0%b4%d1%80%d1%8f-%d1%80%d0%b0%d0%b1%d0%be%d1%82%d0%bd%d0%b8%d1%86%d0%b8-%d0%b8-%d0%b7%d0%b0%d0%bf%d0%bb%d0%b0%d1%82%d0%b8/", "text": "Фирмите ще бъдат принудени да започнат да съкращават работници и да намаляват заплати заради поскъпването на тока за бизнеса. Това предупреди пред „Труд“ Васил Велев, председател на Асоциация на индустриалния капитал в България. Работодателите сме изправени пред два варианта – да съкращаваме разходи или да вдигнем цените на стоките и услугите, допълни той. Към момента бизнесът плаща за ток средно около 70 лева за мегаватчас. Много компании, които са на свободния пазар на електроенергия, обаче вече са получили предизвестия от доставчиците си, че вдигат цената с от 30 до 60%. За някои поскъпването вече е в сила от 1 януари, а за други то ще стане факт от 1 февруари, обясни Велев. В същото време двата основни производители на ток – АЕЦ „Козлодуй“ и държавната ТЕЦ „Марица Изток 2“, от които търговците купуват, са повишили цените с едва 5% за последните девет месеца, сочат разчетите на дружествата.  Това показва, че разликата в цените отива не при производителите, а при търговците, обясни председателят на АИКБ. Според него проблемът е в лошото управление, защото у нас няма свободен пазар на електроенергия.  Драстичното увеличение ще се отрази най-вече на стоманодобива и производителите на хартиени опаковки и пластмасови изделия, а оттам и на другите стоки и храните, уточни той. Нещата са драматични, защото електроенергията формира над 30% от себестойността на продукта, коментира и изпълнителният председател на Българска стопанска камара Божидар Данев. По думите му е естествено цените на стоки и услуги да бъдат повишени. Не забравяйте, че цената на тока клати цялата икономика, допълни той. В момента се получава голямо изнудване на потребителите и клиентите на електроенергия в България, твърди председателят на Конфедерацията на работодателите и индустриалците в България Кирил Домусчиев. По думите му електроенергията се продава на определени търговци на определени цени и много често с анекси и допълнителни споразумения,  след което тази шепа търговци препродават тази електроенергия с огромни печалби. От това страда цялата икономика, защото големите и малките предприятия ще трябва да преразгледат цените на услугите и стоките, които продават, допълни Домусчиев. Четирите национално представени работодателски организации вече призоваха своите членове да се върнат към регулирания пазар на ток. Става въпрос за близо 50 000 фирми, които са присъединени към електроразпределителната мрежа на ниско напрежение. Ако те напуснат свободния пазар на електроенергия, ще се освободят количества за фирмите, присъединени към мрежата средно и високо напрежение, и това ще доведе до спад на цените, твърди Васил Велев. Друго решение, което бизнесът предлага, е да се интервенира електроенергия от АЕЦ „Козлодуй“ и ТЕЦ „Марица Изток 2“. Това може да стане с деблокиране на студения резерв, поясни Велев. Според него обаче изкуствено мерки не се предприемат. Оказва се, че държавните производители правят така, че да забогатеят частните търговци за сметка на населението и бизнеса, отсече председателят на АИКБ. В четвъртък всички работодателски организации ще се съберат на заседание, за да решат дали да започнат протести срещу скъпия ток. От синдикатите също са потвърдили, че ще подкрепят исканията им, защото са застрашени работните места и заплатите на служителите. Драстичното увеличение на цената на електроенергията за бизнеса с до 60% е изключително високо и трудно ще се поеме от бизнес операторите на пазара. Цената на ел. енергията влияе не само в прякото производство, но и върху цента на опаковките, както и на суровините.  Това коментира Мариана Кукушева, председател на Националния браншови съюз на хлебопекарите и сладкарите пред “Труд”. Покачването на цените ще започне от брашното, заяви тя. “Оттук нататък с оглед това, че в България има висока конкуренция при търговците, а във веригите е въпрос на договаряне, не е толкова лесно да бъде променена доставната цена. Вариантите са два – бизнес операторите да търсят допълнително кредитиране, а по-лесният вариант, към който е възможно да прибегнат, е сивият сектор”, коментира Кукушева. “Хлябът ще поскъпне, но процентът с който ще се повиши цената, е много различен за всички производители, затова не може и да се прогнозира”, уточни тя. По думите й продуктът отново ще остане достъпен, а увеличенията при месото и млякото ще са по-големи, от тези при хляба. Според нея е възможно в първия един месец това да не окаже роля на пазара. Но със сигурност ще има фалити, съкращаване на работни места и прибягване към сив сектор, който при хлебопроизводството наближава 50%. По думите й повишението на тока за бизнеса ще вдигне и цената на горивата.  “Нашето предложение от години насам е да се подходи към диференцирана ДДС ставка за храните. Това ще даде възможност да има заложени буфери, като операторите ще имат финансовия ресурс да посрещат такива увеличения”, добави председателят на хлебопекарите и сладкарите. Бранимир Миланов, Българската хотелиерска и ресторантьорска асоциация  Хотелите вдигат цените  Обмислят да се върнат на регулирания пазар Хотелите и ресторантите обмислят да вдигнат цените си, ако от 1-ви февруари влезе в сила предвиденото увеличение с  60% на свободния пазар за електроенергия. С колко точно ще поскъпнат услугите им все още не може да се прецени, заяви един от тримата председатели на Управителния съвет на Българската хотелиерска и ресторантьорска асоциация Бранимир Миланов. Туристическият бизнес обаче със сигурност е енергоемък и поне 10% от разходите на хотелиери и ресторантьори са за ток, обясни Миланов. Затова и ще се наложи цените на нощувките и на храненията да се увеличат, стана ясно от думите му. От бизнеса все пак се надяват и предвиденото увеличение да не влезе в сила. Ако все пак то се случи, на чужди и български туристи ще се наложи да плащат поне с 5 на сто повече, отколкото сега. Според други представители на сектора хотелиерите ще се принудят и да намалят разходите си за електроенергия, да спират климатици или да намалят вентилацията в сградите, за да могат да компенсират новите цени. Това естествено ще се отрази на качеството на услугата, защото клиентите ще стоят на по-студено през зимата и на по-топло през лятото или  пък в стаи със застоял въздух. Друга мярка, която обсъждат от сектора, е да се върнат на регулирания пазар на електроенергия, като според тях драстичното и необяснимо увеличение с 60 на сто, вероятно цели да се случи именно това. Не се очаква увеличение на цените на хранителните продукти, заради поскъпването на тока, коментира за “Труд” министърът на земеделието Румен Порожанов. Според него има стабилизиране на цените в животновъдството и драстично увеличение няма да има. По думите му винаги при предпоставки за по-висок ток, има и прогнози за по-скъпа продукция и бизнесът винаги заема тази позиция. “В производството има и много субсидии и предпоставки за повишаване на цената към преработвателите не би следвало да има”, допълни министърът. Той вече е говорил с представители на големите вериги у нас и те са го уверили, че цените са  им предложени от експертите по ценообразуване. Няма недостиг на пазара на електроенергия, коментира министърът на енергетиката Теменужка Петкова. Националната електрическа компания (НЕК) например е предложила на борсата 70 хил. мегаватчаса в периода между 1 и 9 януари. Продадени са обаче са едва 19 хил. мегаватчаса, допълни тя по БНТ. Петкова призова при съмнение за изкривяване на пазара участниците да алармират контролните органи – в случая Комисията за енергийно и водно регулиране (КЕВР), която да провери дали има спекула, картели или други непозволени от закона споразумения между участниците. “Държавата не може да регулира договорните отношения на свободния пазар”, каза Петкова. Тя припомни, че токът е стока, цената й се определя на пазарен принцип и трябва да свикнем да търгуваме с нея.", "date": "2018.01.09", "title": " Скъп ток удря работници и заплати\t\t\t"}
{"url": "https://trud.bg/%d0%b2%d0%be%d0%b5%d0%bd%d0%bd%d0%b8-%d0%bf%d0%be%d0%bb%d0%b8%d1%86%d0%b0%d0%b8-%d0%be%d1%82%d0%ba%d1%80%d0%b8%d0%bb%d0%b8-%d0%ba%d1%8a%d1%89%d0%b0%d1%82%d0%b0-%d1%81-%d1%82%d1%80%d1%83%d0%bf%d0%b0/", "text": "Служители на Военна полиция открили къщата с тялото на Росен Ангелов, заподозрян за шесторното убийство в Нови Искър. Това е станало в неделя – на четвъртия ден след акцията за издирване в района на софийското село Луково. През цялото време близо 200 ченгета от МВР минали по 10 пъти по пътека около постройката, без да я забележат. Бараката, в която за последно се крил Росен, била на 500 метра по-надолу от къщата, в която живеел от няколко месеца. 13-те униформени от сектор “Издирване” с шеф Юлиян Василев видели пресни следи от отсечени сухи дърва и място, на което човек се е подхлъзнал по нанадолнище. Те тръгнали по следата и така стигнали до бараката, която отдавна била необитаема и пътеката към нея била обрасла с храсти. В една от стаите бил открит трупа на самоубилия се Росен. “Има около 95 експертизи, готови са само основните, на които се обосновава нашето заключение, че това е убиецът”, заяви вчера вътрешният министър Валентин Радев. Той обеща, че днес, съвместно с прокуратурата ще бъдат огласени безспорните до момента доказателства за шесторното убийство. А те са, че Росен Ангелов се е застрелял със същия пистолет, с който са убити жертвите и това е станало на 3 януари – ден след намирането на телата и ден преди обявяването му за издирване. “По телевизията се наслушахме на спекулации във връзка с убийствата. Благодаря на медиите, които допуснахме много близо, може би минахме границата, но това няма значение. Обществеността беше информирана, притеснението беше общо”, посочи Валентин Радев. Вчера близки на шестте жертви от Нови Искър получиха право да вземат телата им от Съдебна медицина. Най-вероятно в траурния парк на града ще бъде погребан само Боби Иванов. До последно роднини на Кети Кюхова и Неделчо Юнаков са обмисляли дали да ги погребат заедно с децата им в София или Сапарева баня.", "date": "2018.01.09", "title": " Военни полицаи открили къщата с трупа на Росен"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%bd%d0%b5-%d0%b5-%d0%bd%d0%b0%d1%80%d1%83%d1%88%d0%b8%d0%bb%d0%b0-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%be%d1%82%d0%be-%d0%b7/", "text": "„В момента нямаме основания (Европейската комисия – б .а. ) да предприемаме каквито и да било действия срещу България, защото няма нарушаване на европейското законодателство – това заявява в интервю за БНТ еврокомисарят по околна среда Кармену Вела относно развитието на зимния туризъм в Пирин. Вела обяснява още, че Пирин е важен и уникален район, който е част от мрежата защитени територии Натура 2000. „Пирин планина е местообитание на важни животински видове. Властите трябва да са взели всички мерки в съответствие с европейското законодателство. Ние следим какво става във всички региони, които са част от Натура 2000 и ще следим какво ще се предприеме в Пирин. Но в момента няма нарушения на европейското законодателство“, казва Кармену Вела. Цялото интервю с европейскиия комисар ще бъде излъчено утре в ефира на БНТ. Припомняме, че на 28 декември Министерският съвет одобри частично изменение на действащия План за управление на Национален парк „Пирин“. С него се позволява отправяне на инвестиционни намерения за изграждане на спортни и ски съоръжения в ски зона „Банско“ и зона „Добринище“. Ски зона „Банско“ заема 2 процента от НП „Пирин“. Решението на кабинета предизвика протести от страна на организациите от коалицията „За да остане природа в България“, които организираха протести с мотива, че 48% от Нациолания парк ще бъдат застроени, което не отговаря на истината. Става дума за ски зона „Банско“ – 2 процента и „Добринище“ – 0.6%, като са позволени само спортни съоръжения, като лифтове и влекове. Според зелените с решението си правителството нарушавало поне две евродирективи, което щяло неминуемо да доведе до наказателни процедури от ЕК. Но както се разбира от изказзването на Кармену Вела, няма никакво нарушение на европейското законодателство.", "date": "2018.01.09", "title": " Еврокомисарят по околна среда Кармену Вела: България не е нарушила европейското законодателство за Пирин"}
{"url": "https://trud.bg/%d0%b2%d0%b2%d0%bc%d1%83-%d1%81%d1%82%d1%80%d0%be%d0%b8-%d0%b4%d1%8a%d0%bb%d0%b1%d0%be%d0%ba%d0%be%d0%b2%d0%be%d0%b4%d0%b5%d0%bd-%d0%b1%d0%b0%d1%81%d0%b5%d0%b9%d0%bd-%d0%b7%d0%b0-%d1%81%d0%bf%d0%b5/", "text": "Басейн с дълбочина от 5 метра планира да построи ВВМУ „Никола Вапцаров“ с част от отпуснатите преди дни от кабинета 5 млн. лв. В съоръжението ще се отработват широк спектър от операции, включително и за спасяване на екипажи на аварирали в морето хеликоптери, съобщи на церемония по отбелязването на 137 г. от създаването на училището началникът му флотилен адмирал проф. Боян Медникаров. Останалите средства ще бъдат вложени в ремонт на учебната база и разширяване на общежитията за студенти с  250 легла. Подготовката на военни лекари, реализирана съвместно с ВМА и Медицинския университет във Варна, е най-голямото достижение на ВВМУ за 2017 г., което вече се радва и на международна полулярност, подчерта проф. Медникаров. Според него Македония е заявила интерес да обучава във Варна курсанти за нуждите на военномедицинските си служби. Успех за ВВМУ е и въвеждането на учебен план по киберсигурност, която е сред приоритетите за учебното заведение. В новооткрит център с 15 работни места бъдещи IT-офицери и студенти по информационно-комуникационни технологии за морската индустрия се учат да създават защити и да отбиват хакерски атаки срещу военни и търговски кораби. „Такива опити са факт, а след въвеждането на автономни плавателни съдове киберсигурността ще стане ключова тема за предпазване от модерните пирати“, поясни проф. Медникаров. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.09", "title": " ВВМУ строи дълбоководен басейн за специални операции\t\t\t"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%b2%d0%ba%d0%b0%d1%80%d0%b0-%d1%88%d0%b0%d0%bc%d0%bf%d0%b8%d0%be%d0%bd-%d0%bd%d0%b0-%d0%b4%d0%b0%d0%ba%d0%b0%d1%80-%d0%b2-%d0%b1/", "text": "Най-тежката и опасна автомобилна надпревара в света рали „Дакар“ изправи участниците си лице в лице със смъртта още в третия етап. Серия катастрофи в състезанието, отнело 70 човешки живота в последните 40 години, засега се размина без жертви. Третият етап в Перу от Писко до Сан Хуан де Маркона се оказа последен за двукратния шампион Нани Рома с „Мини“. Победителят при мотоциклетистите от 2004 г. и при автомобилистите от 2014 г. се преобърна няколко пъти на километър преди финала на специалната отсечка (296 км), но успя да завърши. Веднага след това бе откаран с хеликоптер в болница в столицата Лима заради травми в областта на главата и шията. Той напусна ралито, защото не измина допълнителната дистанция от 208 км до бивака в Сан Хуан де Маркона. Друг опасен инцидент се случи с аржентинската състезателка Алисия Рейна. Тя и нейният навигатор се спасиха в последния миг от внезапно избухнал мощен пожар в автомобила „Тойота“ по време на движение сред пясъчните дюни. Колата им изгоря напълно. 13-кратният шампион в ралито Стефан Петерхансел с „Пежо“ поведе при автомобилистите след драматичния трети етап, спечелен от победителя през 2011 и 2015 г. Насър Ал-Атия с „Тойота“. Петерхансел завърши втори, но стана лидер в генералното класиране с 3:11 минути аванс пред съотборника си Сирил Депре. На трета позиция с изоставане 7:43 минути излезе катарецът Ал-Атия. Хегемонията на „Пежо“ продължава, тъй като четиримата пилоти на фирмения отбор заемат първо, второ, четвърто и шесто място. Големите изпитания в „Дакар“ тепърва започват, тъй като следващият четвърти етап включва дълга 330-километрова специална отсечка сред пясъци и дюни.", "date": "2018.01.09", "title": " Катастрофа вкара шампион на „Дакар“ в болница"}
{"url": "https://trud.bg/%d1%81%d1%82%d0%b0%d1%80%d1%82%d0%b8%d1%80%d0%b0-%d0%bf%d0%be%d1%80%d1%8a%d1%87%d0%ba%d0%b0-%d0%b7%d0%b0-%d1%81%d1%82%d1%80%d0%be%d0%b5%d0%b6-%d0%bd%d0%b0-%d0%bf%d1%80%d0%b5%d1%87%d0%b8%d1%81%d1%82/", "text": "Максимално бързо, още в тазгодишния строителен сезон, трябва да започне изграждане на пречиствателна станция за питейни води на Шумен. До март трябва да е обявена обществената поръчка за нея. Изграждането й за 22 млн.лв. ще се финансира по ОП „Околна среда“. Това обяви зам.министърът на регионалното развитие Малина Крумова пред медиите във вторник. Важното е, че община Шумен има вече готов работен проект за пречиствателната станция и няма пречки за старт на изграждането. Предвидена е и нов 26-километров довеждащ водопровод от язовир „Тича“ до Шумен, както и нужни корекции във вътрешната водопроводна мрежа и канализационни отклонения.  Две са общините в региона – Шумен и Нови пазар, които могат да се възползват от оперативната програма, защото финансирането е насочено към места с над 10 000 жители, уточни Крумова. 95 млн.лв. са предвидени за двете общини и по-голяма част от средствата са за решаване на шуменските водни проблеми. За Нови пазар са предвидени 135 000 лв. за подмяна на помпи, 750 000 лв. за водопроводи, 210 000 лв. за канализационни отклонения. Бенефициент по оперативната програма ще бъде „ВиК“, което ще проведе поръчките под стриктния контрол на собствениците. Все още не е ясно как инвестициите ще се отразят върху цената на водата, това ще се случи след въвеждане в експлоатация на новите съоръжения. Крумова коментира, че „стратегически е нереалистично да очакваме че ВиК-отрасълът ще може да предоставя услуга с добро качество, без плавно повишаване цената на водата“. Общите усилия трябва да са насочени това да е плавно и съобразено с качването на доходите на населението. „Нека сме реалисти и да не си въобразяваме, че може да стои водата на подтискано ниски цени и това да гарантира достатъчно ресурс, че да могат да се правят необходимите инвестиции у нас“, каза зам.министърът. И коментира, че нуждите са огромни, дори без да са включени инвестициите в язовири, водоеми, а това ще става все по-скорошен проблем с климатичните промени. В Шумен Крумова участва в работна среща с представители на общините в региона, за да се запознае със свършеното по регоналните прединвестиционни проучвания, които са в основата на проектите за финансиране по ОП „Околна среда“, от която ще се възползват 14 области в страната. Пред журналисти Крумова каза, че има създадена работна група за изменение на Наредба 4 в частта за общите водомери, за да има по-адекватно плащане на водата. Призова и за повече отговорност, когато става въпрос за етажна собственост. Сега голяма част от преразпределението не е заради технически проблеми, а поради неправомерни практики от типа „байпаси“, миене на коли, ползв на вода без водомер. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.09", "title": " Стартира поръчка за строеж на пречиствателна станция на Шумен\t\t\t"}
{"url": "https://trud.bg/%d1%80%d0%b5%d0%bc%d0%be%d0%bd%d1%82%d0%b8%d1%80%d0%b0%d1%85%d0%b0-%d1%81%d1%82%d1%8a%d0%bb%d0%b1%d0%b8%d1%89%d0%bd%d0%b0-%d1%83%d0%bb%d0%b8%d1%86%d0%b0-%d0%b2-%d1%82%d1%8a%d1%80%d0%bd%d0%be%d0%b2/", "text": "Завърши ремонтът на стълбищната улица „Мария Кирова“, която свързва булевард „България“ с улиците „Възрожденска“ и „Цветарска“ във Велико Търново. Над 650 квадратни метра е новата настилка. Монтирани са и нови парапети. Строителните работи бяха финансирани със средства по инвестиционната програма на общината за 2017 година. Ремонтирани бяха и стъпалата от района на Изложбени зали „Рафаел Михайлов“ към улица „Христо Караминков“. Нови са парапетите и по стълбищната улица „Мургаш“. Дейностите са извън големия проект „Привлекателна и съхранена автентична градска среда на град Велико Търново“, който общината реализира със средства по Оперативна програма „Региони в растеж“ 2014-2020. Инвестиционното намерение предвижда обновяване на близо 40 улици, площадни и обществени пространства в старата градска част, включително и в квартал „Варуша“. Редица благоустройствени дейности по проекта са заложени също за квартал „Чолаковци“, както за пешеходната връзка на този жилищен комплекс с кв. „Бузлуджа“. Общата стойност на целия проект е 11 милиона лева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.09", "title": " Ремонтираха стълбищна улица в Търново"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81-%d0%bf%d0%be%d1%81%d0%bb%d0%b0%d0%bd%d0%b8/", "text": "Държавният глава Румен Радев разговаря днес на „Дондуков“ 2 с извънредния и пълномощен посланик на САЩ в България Ерик Рубин. Срещата беше проведена по покана на българската страна. Това съобщиха от пресслужбата на президентството. Президентът Радев и посланик Рубин обсъдиха средата на сигурност в региона на Югоизточния фланг на НАТО, оценявайки, че бъдещото развитие на отношенията на стратегическо партньорство между България и САЩ ще има позитивна роля за нейната стабилност. За тази цел ключово значение има взаимодействието във военно-политическата област и започващата година е много важна за неговото развитие. Бяха обсъдени и контактите в различни други сфери на сътрудничество. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.09", "title": " Президентът Радев се срещна с посланика на САЩ у нас Ерик Рубин"}
{"url": "https://trud.bg/%d0%b7%d0%b0%d0%bc%d1%8a%d1%80%d1%81%d1%8f%d0%b2%d0%b0%d0%bd%d0%b5-%d0%bd%d0%b0-%d0%b2%d1%8a%d0%b7%d0%b4%d1%83%d1%85%d0%b0-%d0%b8-%d0%b2-%d0%bf%d0%bb%d0%b5%d0%b2%d0%b5%d0%bd/", "text": "Тази сутрин автоматичната измервателна станция за качеството на въздуха и в Плевен е отчела превишение на нормите, предаде БНТ. Използването на твърдо гориво за отопление е предпочитано на много места в града и според експерти е основната причина за по-високата запрашеност на въздуха, като влиянието му е по-голямо от това на автомобилния трафик. В следобедните часове запрашеността на въздуха в града се нормализира, данните показваха 33 микрограма на кубичен метър при норма 50. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.09", "title": " Замърсяване на въздуха и в Плевен"}
