{"url": "https://trud.bg/%d0%b1%d1%80%d0%be%d1%8f%d1%82-%d0%bd%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8%d1%82%d0%b5-%d0%bf%d1%80%d0%b8-%d0%bf%d0%be%d1%82%d1%8a%d0%b2%d0%b0%d0%bd%d0%b5%d1%82%d0%be-%d0%bd%d0%b0/", "text": "Най-малко 79 души са загинали при преобръщането и потъването на ферибот в река Тигър край северния иракски град Мосул, разкрива пред Reuters източник от медиците. Повечето жертви на произшествието са жени и деца, които не са можели да плуват, заяви ръководителят на службата за гражданска защита на Мосул Хусам Халил. Съгласно думите му, фериботът е бил претоварен. „Обикновено събира 50 души. При инцидента на борда е имало 250 души“, поясни Халил. Спасителите продължават издирване на изчезнали пътници. Междувременно властите са арестували четирима души по случая. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.21", "title": " Броят на загиналите при потъването на ферибот в Ирак достигна близо 80 души"}
{"url": "https://trud.bg/%d0%bd%d1%83%d1%80%d0%b3%d1%8e%d0%bb-%d0%b9%d0%b5%d1%88%d0%b8%d0%bb%d1%87%d0%b0%d0%b9-%d0%bf%d0%be%d0%bb%d1%83%d1%87%d0%b8-%d0%bf%d1%80%d0%b5%d0%b4%d0%bb%d0%be%d0%b6%d0%b5%d0%bd%d0%b8%d0%b5-%d0%b7/", "text": "Наскоро световноизвестната актриса от „Вярна на себе си“, „Любов и наказание“, „Твоят мой живот“ и „Великолепният век: Кьосем“ сподели пред журналисти, че е получила така очакваното предложение за брак от своя любим Неджати Коджабай. Режисьорът и продуцент, с когото Нургюл има връзка от две години, ще се яви като втори неин съпруг – първият бе актьорът Джем Йозер, с който сключва брак през 2004 година и имат един син – Осман Неджат. През 2010 година двамата актьори се развеждат. На въпроса: „Кога ще е сватбата?“, актрисата, която в момента се снима в сериала „Гюлпери“ отговаря, че все още не е решено точно. Междувременно стана ясно, че е направена поредна рокада зад камера в екипа на „Гюлпери“. Известната двойка сценаристки Сема Ергенекон и Ейлем Джанполат, които досега писаха историята в хитовата драма, напускат екипа на компанията Tims Productions. Така продължението на сериала, излъчващ се всяка петъчна вечер с голям успех по турската ShowTV, ще бъде писано от Хатидже Мерием и нейния екип. В края на миналата година отново имаше трансфер в екипа на „Гюлпери“, като тогава обаче овакантен бе режисьорския стол, от който се оттегли Джем Карджъ. Как ще продължи историята с участието на Нургюл Йешилчай и Тимучин Есен в главните роли след смяната на сценаристите и режисьора ѝ, предстои да се разбере.", "date": "2019.03.21", "title": " Нургюл Йешилчай получи предложение за брак\t\t\t"}
{"url": "https://trud.bg/%d1%85%d1%83%d0%b1%d1%87%d0%b5%d0%b2-%d0%bf%d1%80%d0%be%d0%b1%d0%bb%d0%b5%d0%bc%d0%b8%d1%82%d0%b5-%d0%bd%d0%b8-%d1%81%d0%bf%d0%bb%d0%be%d1%82%d1%8f%d0%b2%d0%b0%d1%82/", "text": "Петър Хубчев, селекционерът на България, коментира последната неприятна вест от лагера на тима, свързана с контузията на Пламен Илиев. Според опитния наставник, подобни проблеми могат да повлияят мотивиращо на отбора.  Стражът Пламен Илиев е със скъсан менискус, а неговото място в тима заема Благой Макенджиев от „Дунав“ (Русе).  „За съжаление не е само Пламен – обясни Хубчев на пресконференция преди срещата с черногорците. – Четирима или петима дойдоха с контузии. Едно от водещите качества на този отбор е, че футболистите имат характер да превъзмогнат подобни проблеми. Всяка една контузия обърква плановете, но това трябва да ни мотивира, а не обезсърчава.“  А Илиев ще се подложи на спешна операция, след като се оказа, че е със скъсан менискус. Неговото място в състава бе заето от Благой Макенджиев от „Дунав“. По-рано през седмицата и Кирил Десподов бе освободен от лагера заради контузия.  Селекционерът коментира и контузиите в лагера на съперника и отсъствието на звездите Стефан Савич и Стивън Йоветич.  „Мен това не ме успокоява. Мачовете, в които ги наблюдавахме, тези двама футболисти не играха по една или друга причина. И въпреки всичко отборът е много сериозен.“  По думите на специалиста, с изключение на Англия, останалите четири отбора имат сравнително еднавки шансове за класиране.  „В такива квалификации, в които има толкова отбори с изравнени възможности, всяка точка, всеки гол, може да се окаже решителен. Не съм си правил сметки дали ще стартираме с 6 точки. Когато поех отбора започнахме с две загуби, а в един момент имаше възможност да се доближим на точка от лидера.“", "date": "2019.03.21", "title": " Хубчев: Проблемите ни мотивират"}
{"url": "https://trud.bg/%d0%bf%d0%b5%d1%85%d0%be%d1%82%d0%b0%d1%82%d0%b0-%d1%89%d0%b5-%d1%80%d0%b5%d0%bc%d0%be%d0%bd%d1%82%d0%b8%d1%80%d0%b0-10-%d1%82%d0%b0%d0%bd%d0%ba%d0%b0-%d1%82-72-%d0%b2-%d1%82%d0%b5%d1%80/", "text": "По план армията разполага с 90 бр. Десет танка Т-72, които са на въоръжение в Сухопътните войски, ще бъдат ремонтирани в завода на “Терем – Хан Крум” в Търговище, съобщи пресцентърът на Министерството на отбраната. Пет от бронираните чудовища, които са дислоцирани в Центъра за подготовка на специалисти в Сливен, бяха превозени до Търговище, натоварени на пет тежки колесни влекача МАЗ-537Г. Другите пет танка бяха транспортирани във военно-ремонтния завод още през януари тази година. Според плана за развитие на въоръжените ни сили до 2020г. родната пехота трябва да разполага с 90 танка Т-72. Засега не се предвижда подмяната им с танкове западен образец. След безкрайните реформи и съкращения на армията единственото самостоятелно танково формирование, което остана у нас, е в града на 100-те войводи. Там е центърът за обучение на специалисти, където се подготвят механик-водачи и командири на танкови екипажи. Не е тайна, че в армията недостигат над 5000 военни, като най-много са вакантните места за редници. В същото време най-големият дефицит на кадри за войнишкия състав е за танкисти, мерачи, пехотинци, автоматчици и картечари.", "date": "2019.03.21", "title": " Пехотата ще ремонтира 10 танка Т-72 в „Терем“\t\t\t"}
{"url": "https://trud.bg/%d0%b0%d1%80%d1%82%d0%b5%d0%ba%d1%81-%d0%b8%d0%bd%d0%b6%d0%b5%d0%bd%d0%b5%d1%80%d0%b8%d0%bd%d0%b3-%d0%bd%d0%b8%d0%b5-%d1%81%d0%bc%d0%b5-%d0%bf%d0%b5%d1%80%d1%84%d0%b5%d0%ba%d1%86/", "text": "Ние сме перфекционисти както в архитектурното проектиране на жилищни сгради, така и в строителния процес като цяло и затова нямаме нужда от политически тласък, за да правим бизнес. Това се казва в   на „Артекс Инженеринг“, фирмата, чиито апартаменти са закупени от хора от ГЕРБ, публикувана на сайта на компанията. Оттам допълват, че името им е било замесено в чужд медиен сценарий. Ние градим жилища за поколение напред. Българските политици – бивши, настоящи и бъдещи, планират живота ни само в рамките на своя мандат. И това е голямата разлика между всеки отговорен бизнес и политическата класа, посочват още в позицията си. Публикуваме цялото им становище: „Името на нашата чисто българска строително-инвестиционна компания – „Артекс Инженеринг АД”, която от 25 години на пазара е синоним на качество, коректност и законност попадна в чужд медиен сценарий. В хилядите проектирани и построени от нас жилища живеят семейства с различни професии. За компанията ни никога не е било приоритет какво е служебното положение и политическите пристрастия на клиентите ни. Всеки, който познава нашите проекти и механизма на продажби, ще потвърди, че законът и пазарните правила, са тези, които от 25 години държат „Артекс” в най-светлата част на строителната индустрия. Ние сме перфекционисти както в архитектурното проектиране на жилищни сгради, така и в строителния процес като цяло и именно това е разпознаваемият почерк на „Артекс”. Именно затова ние нямаме нужда от политически тласък, за да правим бизнес. Един дом, който изгражда „Артекс”, е за десетилетия напред, в който да живеят поколения наред. Проектираме и строим като за внуците и правнуците на клиентите си. За съжаление, българските политици – бивши, настоящи и бъдещи, планират живота ни само в рамките на своя мандат. И това е голямата разлика между всеки отговорен бизнес и политическата класа. В тази връзка „Артекс” очаква да не бъде въвличан в предизборна риторика, защото нашият сериозен авторитет е само на архитектурно-строителния, а не на политическия терен. Ако има съмнение за законността на която и да е направена сделка с клиентите на „Артекс”, контролните органи могат да проверят – всички документи са на тяхно разположение. За „Артекс” най-важното е всяко семейство, всеки наш клиент да получи дом на хармония, мир и радост, проектиран и построен с професионализъм и изключително качество по световните стандарти от компанията ни. Тогава считаме, че сме изпълнили предоставената ни мисия и сме оставили истински достойна диря за благото на гражданското общество и България”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.03.21", "title": " „Артекс Инженеринг”: Ние сме перфекционисти в строителния процес, нямаме нужда от политически тласък, за да правим бизнес"}
{"url": "https://trud.bg/%d1%85%d1%80%d0%b0%d0%bd%d0%b8%d0%bb%d0%b8%d1%89%d0%b5-%d0%b7%d0%b0-%d0%b2%d0%b5%d1%89%d0%b5%d1%81%d1%82%d0%b2%d0%b5%d0%bd%d0%b8-%d0%b4%d0%be%d0%ba%d0%b0%d0%b7%d0%b0%d1%82%d0%b5%d0%bb%d1%81%d1%82/", "text": "Хранилище за веществени доказателства ще бъде оборудвано в Областната дирекция на МВР в старата столица. Това съобщи заместник-директора на ГД „Национална полиция”, ст. комисар Благородна Макева, която присъства на годишния отчет за 2018 на търновската полиция. Хранилището ще бъде оборудвано с модерна техника и 3D скенер за извършване на огледи. Средствата за новото оборудване са отпуснати по международен проект, който е на стойност 4 млн. евро. Средствата са разделени между областните дирекции в цялата страна. Комисар Макева, допълни и че 12 от новозакупените 344 автомобила за нуждите на „Охранителна полиция” ще бъдат зачислени към дирекцията във Велико Търново. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.21", "title": " Хранилище за веществени доказателства изграждат във Велико Търново\t\t\t"}
{"url": "https://trud.bg/%d1%81%d0%b8%d0%bd%d0%b8-%d0%b1%d0%b0%d0%bb%d0%be%d0%bd%d0%b8-%d0%bd%d0%b0-%d0%bf%d1%80%d0%be%d1%82%d0%b5%d1%81%d1%82%d0%b0-%d0%bd%d0%b0-%d0%bc%d0%b5%d0%b4%d0%b8%d1%86%d0%b8%d0%bd%d1%81%d0%ba%d0%b8/", "text": "Специалистите по здравни грижи в Сливен излязоха на втори поред протест пред сградата на общината, със сини балони в ръцете – символ на напусналите здравната система или страната. Бе прочетена декларация с исканията им, сред които за по-добро заплащане и достойни условия на труд. Организаторите обявиха, че ако исканията им не бъдат изпълнени, са в готовност да предприемат стачни действия. Първоначално ще бъде сформиран стачен комитет в областната болница в Сливен, която е най-голямото лечебно заведение в региона. Първият стачен протест ще бъде предупредителен, символичен. Митингът на медицинските специалисти бе подкрепен от пациентски организации и регионалната колегия на Българския лекарски съюз. „В момента има дефицит на 23 хиляди медицински сестри“, каза хирургът д-р Михаил Жечков от името на колегията. Заради недостига на кадри, 30 хиляди пенсионирани медицински сестри работят. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.21", "title": " Сини балони на протеста на медицинските специалисти в Сливен"}
{"url": "https://trud.bg/%d0%b4%d0%be-%d0%b4%d0%bd%d0%b8-%d0%bf%d1%80%d0%b8%d0%ba%d0%bb%d1%8e%d1%87%d0%b2%d0%b0-%d0%bf%d1%8a%d1%80%d0%b2%d0%b8%d1%8f%d1%82-%d0%b5%d1%82%d0%b0%d0%bf-%d0%be%d1%82-%d0%b8%d0%b7%d0%b3%d1%80%d0%b0/", "text": "До края на месец март ще бъде завършен първият етап от проекта за изграждане на цялостно видеонаблюдение в Благоевград, съобщиха от общината. Сред обхванатите райони към този момент са II ОУ „Димитър Благоев“, СУ „Иван Вазов“, Зала „Скаптопара“, ДГ „Първи юни“,  ДГ 2 „Св. Богородица“, V СУ ,,Георги Измирлиев“,  III ОУ „Д. Талев“,  VII СУ ,,Кузман Шапкарев“,  ПМГ „Акад. С. Корольов“ – ЕГ „Акад. Л. Стоянов“. В момента се работи по изграждане на видеонаблюдението в Градската градина в Благоевград. В рамките на първи етап, предстои да бъдат обхванати и кръговите кръстовища, сред които тези при улици „Димитър Солунски и Иван Михайлов“, „Св. св. Кирил и Методий“ и „Димитър Солунски“, „Ал. Стамболийски“ и „14-ти полк“, при ЗМК и при „Зърнени храни“.  Видеонаблюдението се изгражда по идея на кмета на Благоевград д-р Атанас Камбитов. То ще бъде реализирано на три етапа, а целта е да бъде постигната по-голяма сигурност за жителите и гостите на града. Системата за видеонаблюдение отговаря на най-високите изисквания. Тя е с максимален брой функции и има възможност за проследяване на регистрационни номера, които ще се снемат при нарушение или  ПТП, както и възможност за управление в кризисни ситуации. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.21", "title": " До дни приключва първият етап от изграждане на видеонаблюдението в Благоевград"}
{"url": "https://trud.bg/%d0%bf%d0%be%d0%b4%d0%bc%d0%b5%d0%bd%d1%8f%d1%82-%d0%b1%d0%bb%d0%b8%d0%b7%d0%be-500-%d1%81%d1%82%d0%b0%d1%80%d0%b8-%d0%bf%d0%b5%d1%87%d0%ba%d0%b8-%d0%bd%d0%b0-%d1%82%d0%b2%d1%8a%d1%80%d0%b4%d0%be/", "text": "Община Велико Търново започва изпълнение на интегрирани проект, който е първият по рода си за България и обединява усилията на шест общини за подобряване на качеството на атмосферния въздух. Инвестиционното намерение на София, Велико Търново, Бургас, Монтана, Русе и Стара Загора предвижда подмяна на старите печки на твърдо гориво с нови отоплителни уреди, работещи с пелети или природен газ. В тези градове живее около една трета от българското население. Това съобщиха на пресконференция заместник-кметът на Велико Търново Снежана Данева-Иванова и Зорница Кънчева-Миладинова, началник на отдел „Околна среда“. Проектът „Българските общини работят заедно за подобряване качеството на атмосферния въздух“ ще бъде реализиран в периода от 2019 до 2024 година. Общата му стойност е 16,6 милиона евро. 10 милиона евро е безвъзмездната финансова помощ, която шестте общини ще получат по Програма Life+ на Европейската комисия. „Проектът е изключително полезен за град като Велико Търново, тъй като битовото отопление на твърдо гориво има голям принос към замърсяването на въздуха. Конкретно за старопрестолния град, инвестиционното намерение предвижда смяна на старите печки на близо 500 домакинства. Друга от мерките е монтиране на две автоматични мониторингови станции, които ще предоставят на гражданите информацията за качеството на въздуха в реално време чрез сайта на Община Велико Търново. Започва проучване на нагласите, резултатите от което ще послужат за определяне на райони и зони с концентрация на домакинства, използващи твърдо гориво за отопление. След това ще бъде определен и срокът за подаване на заявления. Кандидатстването предстои да започне през втората половина на годината. Ако процедурите вървят без обжалвания, пилотната подмяна на 70 стари отоплителни уреди може да започне още през следващия отоплителен сезон. Около 550 000 евро е стойността на безвъзмездната финансова помощ, която Община Велико Търново ще получи по Програма Life+ на Европейската комисия. Около 368 000 евро ще бъде съфинансирането от общинския бюджет за целия срок на реализация на проекта,който е шест години. Очакваните резултати са в няколко насоки: подобряване на качеството на атмосферния въздух чрез ограничаване на твърдото гориво като форма на битово отопление; повишаване на качеството на живот; повишаване на привлекателността на градовете и за местните жители, за бизнеса, за туристите. Община Велико Търново разработва и друг проект в сферата на чистотата на въздуха, който ще позволи на още домакинства да подменят своите стари отоплителни уреди, или да им поставят съвременни филтри. Повече информация може да бъде получена и на сайта на проекта: http://www.lifeipcleanair.eu/. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.21", "title": " Подменят близо 500 стари печки на твърдо гориво в Търново\t\t\t"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0-%d1%80%d0%b0%d0%b1%d0%be%d1%82%d0%bd%d0%b0%d1%82%d0%b0-%d1%81%d0%b5%d1%81%d0%b8%d1%8f-%d0%bd%d0%b0-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba/", "text": "Започна работната сесия на Европейския съвет във формат ЕС-27 в Брюксел, в която  . Държавните и правителствени ръководители обсъждат последните събития след нотификацията от Обединеното кралство съгласно член 50. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.21", "title": " Започна работната сесия на Европейския съвет във формат ЕС-27 в Брюксел, в която участва премиерът Борисов"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d0%b4%d1%8a%d1%80%d0%b6%d0%b0%d0%b2%d0%b0%d1%82%d0%b0-%d0%b5-%d0%b4%d0%bb%d1%8a%d0%b6%d0%bd%d0%b0-%d0%b4%d0%b0-%d0%b7%d0%b0/", "text": "Държавата е длъжна да защити таксиметровия бранш от нелоялната конкуренция. Това заяви председателят на БСП – София и на групата на социалистите в СОС Калоян Паргов пред събралите се на протест шофьори на таксита на площада пред храма „Св. Александър Невски“, съобщиха от партията. Лидерът на левицата в София подкрепи справедливия им протест срещу нерегламентираните превози през популярна онлайн платформа и покани техни представители да присъстват идната седмица на заседанието на Комисията по транспорт и туризъм в СОС, на която той е заместник-председател. Калоян Паргов се ангажира да повдигне отново всички въпроси, които ги вълнуват, и заедно да обсъдят възможностите за решаването им. „Позицията на БСП винаги е била в посока полагане на необходимите усилия, за гарантиране сигурността, качеството и комфорта на таксиметровата услуга, каза Калоян Паргов пред протестиращите шофьори. – Това минава през стриктно спазване на Закона за автомобилните превози, както и през утвърдените от СОС минимални и максимални тарифи за дейността, приетия с бюджета на СО за 2019 година размер на патентен данък и необходимите разрешителни за извършване на таксиметров превоз в столицата“. Калоян Паргов добави, че с общинските съветници от групата на БСП в СОС настояват компетентните държавни органи да предприемат спешни мерки и да преустановят нерегламентираните таксиметрови превози в столицата и страната. „В края на миналата година таксиметровите шофьори дойдоха на среща с нас в централата ни, защото не бяха чути от управляващите за тарифната политика, припомни Калоян Паргов. – Днес отново им казах, че начинът да постигнат успех в отстояването на правата им е да покажат, че са единни и да се борят. Заявих, че имат пълна подкрепа от мен в битката им срещу сивия сектор и нелоялната конкуренция. Сега КЗК и ДАИ трябва да си свършат работата. Защото всички искаме таксиметровата услуга да е бърза, удобна и качествена. В много държави таксиметровите шофьори имат и социални функции, за което използват и специални условия за движение. Правилата, които в момента съществуват в България за таксиметровите шофьори, трябва да бъдат спазвани, да има контрол и да бъдат прецизирани там, където е необходимо. Защото шофьорите на таксита трябва да получават справедливо възнаграждение за труда си, да работят спокойно, за да може да гарантират качество и сигурност на предлаганата услуга“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.21", "title": " Калоян Паргов: Държавата е длъжна да защити таксиметровия бранш от нелоялната конкуренция"}
{"url": "https://trud.bg/%d0%bf%d1%80%d0%b0%d0%b2%d0%be%d1%81%d1%8a%d0%b4%d0%b8%d0%b5-%d0%b2-%d0%b8%d0%bc%d0%b5%d1%82%d0%be-%d0%bd%d0%b0-%d0%b2%d0%bb%d0%b5%d1%87%d1%83%d0%b3%d0%b8%d1%82%d0%b5/", "text": "  Известен ли ви е на вас, драги читатели, един неимоверно срамен факт – че арестанти с прякори и криминални авторитети, съдени за убийства, измами, грабежи, тероризират в съдебните зали прокурори, съдии и полицаи – ругаят ги, унижават ги с цинични закани, и парадоксално от своя страна водят стотици дела срещу тях? Не ви е известен? Е, да. Защото медиите го премълчават. Но инак тази дръзка подигравка с правовия ред у нас е позната и на правителството на съдебната власт, и на потърпевшите магистрати. Не е за вярване, ама например един затворник с прякор на влечуго, с чието криминално досие може да се опакова Искърското дефиле, води над 600 (!) дела срещу магистрати, съдебни експерти, надзиратели и служители на МВР, които имат лошия късмет да участват в наказателното му преследване. Съди също така и репортери, които той или менторите му не харесват. Като ищец твърди, че е жертва: наклеветен бил в обвинителните актове, обиден бил, че споменават неуважително прякора му…Цитирам исковата му молба, с извинение, че не е подходящо четиво за деца и чувствителни дами: „Правя искане да осъдите ответницата, която ме е обидила публично поради ниска правна култура. Същата тая ответница има плашещ външен вид, гъза й е увиснал, изобщо е тотална щета, но клеветата е в кръвта й. Преди години срещнах един такъв тип на Витоша и му викам: а бе, улав, а ми кажи (прякора). И той се насира. Аз му викам: почисти бе урод, това е парк. А той пак се насира и цапа тревата. Клеветницата е същата стока, долен екземпляр. Аз с мърша не се занимавам. Но ако тая ме срещне по тъмно на някоя улица или на Витоша дали ще стане друг човек или пак ще обижда“. Край на цитата. Правописът е оригинален. Какво не разбрахте? Да, това не е ругатня в долна кръчма с пияни моряци, а легитимна искова молба, която се чете на глас в съдебна зала. Дали има държава, в която това може да стане? Има такава държава. България. Чуйте Вероника Имова, член на Висшия съдебен съвет и с богат опит на съдия, чийто авторитет в колегията е непререкаем: „Има такъв феномен – казва тя – който ражда франкенщайнови сюжети и персонажи, и който трябва да бъде спрян. Това е лудост и злоупотреба с право. И не само. То е и умисъл за гавра с правосъдието, и тормоз над съдиите. Изправени сме не пред упражняване на гарантираната на всеки възможност да търси възстановяване на нарушеното си право, а пред действия, целящи да унижат съдията, да затруднят и да блокират работата на съда, да отнемат свободата на словото на журналистите, които я отразяват. Има едни вечни ищци и жалбоподатели, повечето от които с прякори – Емил Милев, Момчил Добрев, Николай Николов и други. Справка в Софийски градски съд показва, че към 5 декември м.г. първият е завел 649 граждански и 94 наказателни дела срещу магистрати, журналисти и вещи лица, вторият – 329 граждански и 39 наказателни, а третият – 515 граждански и 54 наказателни. Има доста такива господа – печално известни, които създават преднамерен правен интерес, за да упражняват масово правото на отвод срещу съдии и съдебни състави. Повечето от тези отводи са уважавани от съда.” Уважавани! Нима? Защо съдиите изобщо проявяват уважение към тия „господа“, които показно се подиграват с правото? Сигурно, защото тия с прякорите ги превръщат от арбитри в ответници и в обвиняеми по граждански и наказателни от частен характер дела. Или защото изпитват страх. А може би откликват на ходатайство от „високите етажи“ за някой вечен ищец, който е и вечен свидетел на обвинението, сиреч – топи познайниците си за престъпления. Разбира се, казва Вероника Имова, рекордният брой дела срещу магистрати за обида, клевета или вреди от упражняването на съдебната власт е абсурден! Съгласно чл. 132 от Конституцията съдиите, прокурорите и следователите не носят наказателна и гражданска отговорност за служебните си действия и актове, освен ако извършат умишлено престъпление от общ характер – убият някого, да речев, или го окрадат. Но пък престъпленията от общ характер се преследват от прокуратурата, а не от частни лица, пък били и те и популярни с животинските си прякори. Още повече, когато исковете им преливат с цинизми и мръсни закани, от които ще се изчервят и 40-те разбойници на Али баба. Ако искате вярвайте, но един „вечен ищец“ има навика да си сваля гащите в храма на правото и да показва дирника си и мъжката си гордост на съдийките. Както и да прави пръстен знак, като терорист от Ислямска държава. Питайте в спецсъда, ще ви кажат. Една млада адвокатка, като видяла за пръв път това, се разплакала. И познайте какви са последствията за безобразника! Прокурорът го е обвинил в хулиганство? Не познахте. Съдията, като в американските трилъри, е ударил с чукчето и заповядал: „Напуснете веднага!“ И това не. Тъжно ще стане, ако сравним самочувствието на американския съдия с унижението на българската съдийка Виржиния Петрова, например, на която същият подсъдим викна (с извинение) в залата: „Да ти го туря в устата!“. А по-тъжното е, че нейна колежка в друг съд го оправда за това. Не може да бъде? Не може, но в друга държава. В нашата опрощават и съдебните такси на тия, нежно казано, „неуморни ищци и жалбоподатели.“ Осигурява им служебни адвокати, да не се охарчват за хонорари. И те влачат ли, влачат висящите си дела за престъпления срещу личността и собствеността, жонглират с правото си на защита, шиканират процесите (с медицински бележки и семейни трагедии), и остават… с чисто съдебно минало – представете си! За капак осъждат за бавно правосъдие България и всички ние им плащаме с нашите данъци. А същевременно се забавляват, разхождайки се под охрана между килииите и съдебните зали и забогатявайки от спечелените дела. Бизнес, брат! Те и други затворници забавляват, като ги водят да свидетелстват как, като прочели прякорите или злодеянията си в полицейски бюлетини, следствени заключения или репортажи, вдигнали кръвно, заболял ги крака, от напрежение изпукали ребрата им или пометнала жена им… На съдиите едва ли им е много забавно. Но търпят подигравките със самите тях и с правораздаването. Защо търпят! В правната уредба има достатъчно способи за отстраняване на недобросъвестните страни по делата. „Да ги прилагат, да бъдат по-смели!“, съветват ги адвокати. Лесно е да се каже. Но тая недобросъвестност, упомената в ГПК и в Конвенцията по човешките права , не е въшка на чело, да я видиш и премажеш. На пръв поглед всичко, което правят „влечугите“ е законосъобразно и чисто като сълза. Както казва депутатът Цветанов, „всичко е на един принцип на правото, прозрачно според българското законодателство“. Той го каза по друг повод – като го питаха как е придобил един от апартаментите си, най-новия, в който персонален асансьор го качва в хола. Но казано от него е важно, защото принципно обяснява някои от странните реакции на магистратите. Добрата новина е, че ВСС търси начин да спре злоупотребите с права. Още миналия януари съветът поиска от органите на съдебната власт да предложат законодателни промени, които да улеснят съдиите в прекратяването на процесуалните кощунства с тях и с нормалните граждани – жертви и наблюдатели. Този предложения, заедно със становище на Евромрежата на съдебните съвети, бяха пратени в министерството на Цецка Цачева, за да се инициират там конкретни разпоредби в ГПК, НПК и АПК – относно грубия език в съдебните книжа, трагикомичните отводи на магистратите и изобщо благообразното поругаване на правосъдието на България. Пратени бяха през април 2018. Сега е март 2019. Но нали сме от „юнашко племе“, както казва дядо Вазов, докато дишаме, все се надяваме.        ", "date": "2019.03.21", "title": " Правосъдие в името на влечугите\t\t\t"}
{"url": "https://trud.bg/%d0%b8%d0%b7%d1%8f%d0%bb%d0%b8-%d1%81%d0%bc%d0%b5-600-000-%d1%82%d0%be%d0%bd%d0%b0-%d0%b2%d0%bd%d0%be%d1%81%d0%bd%d0%b8-%d0%bf%d0%bb%d0%be%d0%b4%d0%be%d0%b2%d0%b5-%d0%b8-%d0%b7%d0%b5%d0%bb%d0%b5%d0%bd/", "text": "Плащаме двойно за картофи Ядем все повече вносни плодове и зеленчуци, а българските ги изнасяме. Това показват последните данни на министерство на земеделието. През 2018 г. у нас са внесени 282,6 хил. тона зеленчуци, което е с 15,2 на сто повече спрямо предходната година. При плодовете вносната стока стига близо 334 хиляди тона или ръст с 13 на сто за година. Най-много се увеличават доставките на домати – с 16,7% или с 12,6 хиляди тона, на краставици – с 44% или с 9 хиляди тона, и на чушки – с близо 30 на сто – със 7,1 хил. тона. Съществено повишение за година има и при вноса на моркови – с 15,6%, лук – с 19%, зеле – с 21,4% и тикви – с 26,7%.  Ядем и повече вносни ябълки – ръст от 13,6%, пъпеши – със 17,3%, череши – с 25,1% и сливи – над три пъти. В същото време българските череши, малини и ябълки се продават зад граница, показват данните. За година импортът на череши расте с 27 на сто, на малини – с 53%, а на ябълките – два пъти. Тази година плащаме двойно по-скъпо за картофи, показват още данните на МЗХГ. По това време миналата година килограмът се е продавал по 0,55 лв., а сега надхвърля 1,10 лв. С 33 на сто по-висока е и цената на вносните домати – от 1,76 лв. за кг тогава на 2,33 лв. за кг сега.", "date": "2019.03.21", "title": " Изяли сме 600 000 тона вносни плодове и зеленчуци\t\t\t"}
{"url": "https://trud.bg/%d0%bf%d1%80%d0%be%d0%b1%d0%b8%d0%b2-%d0%bd%d0%b0-%d0%ba%d1%80%d0%b0%d0%b9%d0%bd%d0%be%d0%b4%d0%b5%d1%81%d0%bd%d0%b8%d1%82%d0%b5-%d0%b2-%d1%85%d0%be%d0%bb%d0%b0%d0%bd%d0%b4%d0%b8%d1%8f/", "text": "Бодет избута Партията на свободата на Геерт Вилдерс Наскоро създадената крайно-дясна холандска партия “Форум за демокрация” изненадващо се превърна във втората политическа сила в страната, в резултат на произведените в сряда местни избори в родината на Рембранд, предадоха световните агенции. Със само три места в долната камара на парламента на Холандия досега, движението водено от изгряващата звезда на холандската политика Тиери Бодет заема второ място в Сената, горната камара на законодателното събрание, с което формално отнема мнозинството на либералите на министър-председателят на страната, Марк Рюте. Бодет също така практически избута от фокуса на общественото внимание Партията на свободата на Геерт Вилдерс, която доминираше досега крайнодясното пространство в ниските земи. Спрямо холандското  законодателство изборът на сенаторите се формира на базата на избора за членове на общинските съвети, припомнят наблюдатели. Вотът дойде броени дни след трагичната престрелка в град Утрехт, при която загинаха трима души, а над десет други бяха ранени. Полицията продължава да разследва възможна терористична следа в мотивите на нападателя.  ", "date": "2019.03.21", "title": " Пробив на крайнодесните в Холандия\t\t\t"}
{"url": "https://trud.bg/%d1%82%d1%80%d1%8a%d0%bc%d0%bf-%d0%be%d0%b1%d1%80%d1%8a%d1%89%d0%b0-%d0%bd%d0%b0%d1%82%d0%be-%d1%81%d1%80%d0%b5%d1%89%d1%83-%d0%ba%d0%b8%d1%82%d0%b0%d0%b9/", "text": "Администрацията на президентът на САЩ Доналд Тръмп иска държавите от организацията на Северноатлантическия договор (НАТО) да се съсредоточат приоритетно усилията си в областта на отбраната спрямо заплахата, която представлява Китай. Това съобщава сп. “Форин Полиси” като се позовава на осведомени източници. Става въпрос за стратегия, с която Вашингтон се опитва да привлече съюзниците си, които са вече достатъчно разтревожени от продължаващата търговска война между САЩ и Китай, към активни действия срещу Пекин. “Форин Полиси” цитира неназован високопоставен служител от европейският отбранителен комплекс, който потвърждава че заплахата от Поднебесната империя се разглежда сериозно в страните от НАТО.", "date": "2019.03.21", "title": " Тръмп обръща НАТО срещу Китай"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%80%d1%8a%d0%bc%d0%bf-%d1%81%d0%b0%d1%89-%d1%82%d1%80%d1%8f%d0%b1%d0%b2%d0%b0-%d0%bd%d0%b0%d0%bf%d1%8a%d0%bb%d0%bd%d0%be-%d0%b4%d0%b0-%d0%bf%d1%80%d0%b8/", "text": "Държавният глава на САЩ Доналд Тръмп обяви, че Вапингтон трябва да признае суверенитета на Израел над Голанските възвишения, който международната общност оспорва, предава AFP. „След 52 години е време САЩ напълно да признаят суверенитета на Израел над Голанските възвишения“, подчерта Тръмп в съобщение, публикувано в социалната мрежа „Туитър“. Той определи територията като такава с „критично значение за стратегията и сигурността на държавата Израел и регионалната стабилност!“ По силата на международното право Голанските възвишения принадлежат на Сирия, но от 1967 г. са окупирани от Израел, вследствие на Шестдневна война. От 1981 г. в областта са в сила и израелските закони. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.21", "title": " Доналд Тръмп: САЩ трябва  напълно да признаят суверенитета на Израел над Голанските възвишения"}
{"url": "https://trud.bg/%d0%ba%d0%b0%d1%80%d0%be%d0%bb%d0%b0%d0%b9%d0%bd-%d0%bd%d0%be%d1%83%d0%ba%d1%81-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b7%d0%b0-%d0%b8%d0%bc%d0%b8%d0%b3%d1%80%d0%b0%d1%86%d0%b8%d1%8f/", "text": "Ако не се стигне до сделка с ЕС, крайният срок за регистрация на европейски граждани ще бъде изнесен до края на декември 2020 г. На броени дни от датата 29 март, на която излизането на Великобритания от ЕС трябва официално да е завършено, неяснотите около бъдещите отношения на Лондон с държавите членки се задълбочават все повече. Официалното споразумение за условията по Брекзит и двугодишния преходен период след него, постигнато от министър-председателя Тереза Мей с Брюксел, бе на два пъти отхвърлено от парламента. Британският премиер отива днес в столицата на Обединена Европа на последния си на теория Европейски съвет, след като вчера изпрати писмо до председателя Доналд Туск с искане за отсрочка с три месеца на финалната дата, в опит да намери почва, за да прокара сделката. В цялата тази бъркотия, най-уязвими разбира се, остават обикновените граждани – британските в държавите членки на ЕС, и европейските, които учат, живеят и работят на територията на Обединеното кралство. За последните миналата седмица британското правителство обяви, че от 30 март лансира Схема за уседналост, посредством която да бъдат издадени статути за постоянно пребиваване на тези граждани на ЕС, които отговарят на заложените от властите в Лондон изисквания. Доколко рискът от „Брекзит без сделка“ може да повлияе на този план и неговите срокове, на бъдещите отношения между Великобритания и 27-те държави членки на ЕС, на статута на европейците на Албиона и правата на европейските учащи там, разговаряхме по телефона с министъра за имиграцията на Обединеното кралство Каролайн Ноукс.  – Здравейте г-жо министър! Британското правителство обяви миналата седмица, че от 30 март лансира своята Схема за уседналост, за регистрация на граждани на държави членки на ЕС, които вече работят и живеят във Великобритания, през която ще могат да кандидатстват за правото да пребивават в страната, след излизането й от ЕС. Остават ли валидни и как ще се прилагат тези планове в случай на т. нар. „Брекзит без сделка“ и следователно без преходен период за уреждане на бъдещите отношения?  – Реалността е такава – със или без сделка схемата за регистриране е изключително важна. Искаме да сме сигурни, че европейските граждани в Обединеното кралство се възползват от правото си да пребивават легално. Това е в основата на самата схема за уседналост. Разбира се нашето правителство работи много усилено, за да подсигури сделка и за нас е изключително важно да имаме такава с ЕС. В такъв случай европейските граждани ще могат да следват етапите по схемата до края на юни 2021 г. Ако не се стигне до сделка с ЕС, тогава този краен срок ще бъде изнесен по-напред – до края на декември 2020 г. Във всеки един от вариантите ще има достатъчно време за европейските граждани да се регистрират по схемата за уседналост, за да гарантират правото си да пребивават легално в Обединеното кралство. За мен лично е от изключително значение да отправим послание към европейските граждани, че те са ценени членове на обществото, играят важна роля в нашата икономика и сме създали тази схема да е възможно най-улеснена. – Как ще се прилагат тези крайни срокове? При обявяването на схемата бяха изнесеси данни че над 150 000 европейски граждани пребиваващи в Обединеното кралство вече са подали заявки през схемата по време на изпитателния й период от началото на годината. Това дава ли достатъчно време за всичките над 4 млн. при всеки един от двата възможни варианта? Ще има ли и какви наказателни мерки се предвиждат за закъснения, да речем?  – Винаги сме настоявали че искаме да създадем условията за европейските граждани да могат да заявят правото си да пребивават в Обединеното кралство и тези с валидни доводи да не са се регистрирали преди изчитането на дадения краен срок, ще могат да разчитат на подкрепа, за да преминат през схемата за уседналост. Става въпрос за много проста и улеснена процедура. Важно е разбира се да имаме и пропорционален отклик. Важно е и за европейските граждани, които живеят тук, да могат да защитят правото си на достъп до здравни услуги, социални преимущества и въобще да работят тук легално. Така че е важно както за тях, така и за нас, да се премине през схемата. – Предвид, че всякакви бъдещи отношения между Великобритания и Европейския съюз все още са под голяма въпросителна, смятате ли че тази несигурност може да се отрази негативно на бъдещия статут, който ще имат европейските граждани, които вече живеят или решат да се преселят в Обединеното кралство?  – Ясно е, че отношенията ще са различни. Заради това и посланието, което искам да отправя към европейските граждани, които вече живеят тук, че са добре дошли и искаме те да останат. Очевидно е, че след излизането на Обединеното кралство от ЕС вече няма да имаме свободното движение на хора и правителството ще въведе нова гранично-имиграционна система от 1 януари 2021 г. Това което е от значение междувременно, е за тези европейски граждани, които вече живеят тук да имат възможността да докажат правото си на пребиваване и за нас да отправим много силно послание, колко важни са те за нас. Аз смятам че искаме да имаме топло и конструктивно отношение с 27-те държави членки на ЕС за вбъдеще. И важното в предложението, което отправяме към техните граждани, е много ясно – те остават наши приятели и съседи и сме решени да ги подкрепим в уреждането на статута им тук. – Великобритания е важна дестинация от образователна гледна точка за български учащи – ученици, студенти и квалификанти. Досега за тях не трябваха визи или други документи. Ще трябва ли учащите от 27-те държави членки също да се регистрират по новата схема и какви бъдещи мерки ще бъдат взети спрямо техния статут?  – Наясно сме, че както българските, така и учащи от цяла Европа, имат голям принос към нашите университети и несъмнено обогатяват културата и разбирането. Не се изненадвам, че толкова много хора идват да се изучават у нас – в това отношение статутът на българските и други европейски учащи, които живеят в Обединеното кралство ще остане непроменен до края на юни 2021 г. И ако български студенти, например, преминат успешно през схемата за регистрация на граждани на ЕС, ще могат да живеят, работят и учат във Великобритания и след преходния период. Бъдещата основана на уменията имиграционна система ще се отнася до всички граждани на ЕС след 2021 г. подобно на граждани на трети страни. – Знаете ли дали подобни мерки за регистрация на британски граждани са предвидени или вече се прилагат от властите в държави членки на ЕС?  – Както знаете, защитата на правата на гражданите е област, която нашето правителство взема много насериозно. И гарантираме правата на европейските граждани, които живеят тук. Разбира се точно толкова важно е за нас правата на нашите граждани, които живеят в ЕС, да бъдат гарантирани по подобен начин. Приветствахме вече усилията на някои държави членки да гарантират правата на нашите граждани на тяхна територия. Но, разбира се, има области, които са предмет на тревога като достъпът до здравеопазване, например. Нашият парламент наскоро гласува поправка, а министърът по въпросите на излизането от ЕС изпрати писмо до главния преговарящ на ЕС Мишел Барние, в което подчерта важността правата на британските граждани, живеещи в 27-те държави членки, да бъдат гарантирани равнопоставено. Важно е за нас грижата за нашите граждани да е напълно еднаква с тази, която ние осигуряваме за европейските тук. – В този контекст една от големите тревоги в сценария „Брекзит без сделка“ е гарантирането на пенсии, здравни и социални права за европейските и британските граждани, какво да очакват? Съществува ли рискът в крайна сметка да се превърнат в заложници в преговорите за бъдещите отношения между ЕС и Обединеното кралство?  – Както вече и нашият министър-председател много ясно заяви, в случай на Брекзит без сделка всички европейски граждани и техните семейства ще могат да останат в Обединеното кралство след 29 март и правата им ще бъдат гарантирани. Това естествено включва и българските граждани – всеки ще разполага с индивидуален статут, издаден от вътрешното министерство по схемата за уседналост и ще имат правото да кандидатстват за него, за да могат да узаконят правата си да работят, живеят и да се възползват от социалните преимущества, на които могат да имат право след Брекзит. Продължаваме да разглеждаме всички възможни варианти за гарантиране на социалните осигуровки, внасяни както в държавите членки от ЕС, така и в Обединеното кралство, в случай че сделката не е в сила. Работим също толкова усилено за гарантиране на достъпа до здравеопазване. Всичко това е важно за нас – правим много щедро предложение към европейските граждани, живеещи тук. Искаме да останат, искаме да имат достъп до съответните преимущества, затова и въвеждаме тази схема за уседналост, която да им гарантира че могат да имат тези права. Нашият гост  Каролайн Ноукс е британски политик, член на управляващата партия на консерваторите и министър по въпросите на имиграцията на Великобритания. Родена е на 26 юни 1972 г. в Линдхърст, Англия и е потомствен политик – дъщеря е на бивш член на Европейския парламент от партията на торите. Дипломиран политолог от университета в Есекс, първите й контакти с политиката са именно като съветник на баща си в Европейския парламент. В първото десетилетие на ХХІ век е общински съветник от партията на консерваторите в Андоувър. Като член на Камарата на общините в парламента на Обединеното кралство влиза през 2010 г. и е преизбирана два пъти за депутат – през 2015 и 2017 г. Преди референдума за излизането на Великобритания от ЕС от 2016 г. се обявява против Брекзит. През януари 2018 г. е назначена за министър по въпросите на имиграцията към министерството на вътрешните работи на Обединеното кралство, който пост продължава да заема. ", "date": "2019.03.21", "title": " Каролайн Ноукс, министър за имиграцията на Великобритания, пред „Труд“: Статутът на българските учащи в Обединеното кралство ще остане непроменен до края на 2021 г."}
{"url": "https://trud.bg/%d1%82%d0%b0%d0%ba%d1%81%d0%b8%d1%82%d0%b0-%d0%bd%d0%b0-%d0%bf%d1%80%d0%be%d1%82%d0%b5%d1%81%d1%82-%d1%81%d1%80%d0%b5%d1%89%d1%83-%d0%bc%d0%b0%d0%ba%d1%81%d0%b8%d0%bc-%d0%be%d0%b1/", "text": "От бранша недоволстват заради нелоялна конкуренция  Менда Стоянова: Решението на проблема е на финала Таксиметрови шофьори излязоха на протест в София в четвъртък следобед. Шествието премина по бус лентата на бул. “Цариградско шосе”. Протестът е срещу фирмата “Максим”, която според шофьорите извършва таксиметров превоз извън правилата. “Максим” е приложение за споделено пътуване. От бранша са на мнение, че заради него търпят загуби, като и държавата е ощетена, защото много от шофьорите не издават касови бележки, нямат касови апарати и не плащат данъци. Комисията за защита на конкуренцията проверява случая, а срещу приложението се обединиха всички таксиметрови фирми. “Максим” действа на принципа на спряната у нас “Юбер”. Собственикът на сайта е офшорна компания със сървъри извън България. “Максим” е руска и работи у нас от 2014 г., като разчита на модела, при който всеки може да стане шофьор със собствения си автомобил и да кара колкото време желае без да бъде обвързан с договор. Преди протеста представители на шофьорите преведоха среща с депутати от Комисията по бюджет и финанси и Транспортната комисия в парламента. Процесът по спиране на приложението за нерегламентиран таксиметров превоз не може да завърши толкова бързо, но е на финала си, увери след срещата председателят на Парламентарната комисия по финанси Менда Стоянова. По думите й не е необходима законова промяна, а събиране на достатъчно доказателства за нерегламентираната дейност, за да може КЗК да вземе решение за прекратяването й. От май миналата година Министерство на транспорта, НАП, прокуратурата и автомобилната инспекция действат в тази посока, но доказателствата се събират трудно, през заявки от самото приложение, обясни Стоянова. “Шофьорите знаят, че работим по сигнала още от миналата година”, заяви зам.-министърът на транспорта Ангел Попов. След жалбата на Съюз “Такси” е бил сформиран екип от Министерство на транспорта, Прокуратурата, НАП, Икономическа полиция, който е готов с резултати и те са, предадени в КЗК, уточни Попов. Той призова гражданите да не използват приложението, защото то не им носи сигурност при пътуването. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.21", "title": " Таксита на протест срещу „Максим“ (обзор)\t\t\t"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d1%87%d0%b5%d1%80%d0%b2%d0%b5%d0%bd%d0%b0%d1%82%d0%b0-%d0%b1%d1%83%d1%80%d0%b6%d0%be%d0%b0-%d0%b6%d0%b8%d0%b2%d0%b5%d0%b5/", "text": "Министър-председателят Бойко Борисов и председателят на Европейския парламент Антонио Таяни участваха в официалното откриване на изложбено пространство “Атанас Буров” в сградата на ЕП в Брюксел. На откриването присъства и внучката на Атанас Буров – Ивана Стоянова. Това съобщиха от правителствената информационна служба. Искам да благодаря на всички присъстващи тук. В момента се намираме на гости в Европарламента, на гости сме на г-н Антонио Таяни, но вече има пространство наречено „Атанас Буров“. Първият български политик, който е удостоен с такава чест, каза Бойко Борисов. „Атанас Буров е казал, че трябва да бъдем приятели с всички, включително и с СССР, но първи е прозрял, че бъдещето на България е свързано с Европа. За съжаление противопоставянето в България продължава. Тези, които избиха цвета на нацията след 1944 година, ги няма днес. Напротив. Техните деца и внуци напъват да дойдат тук като троянски коне. Не искам да си разваляме настроението, но искам да се знае какво означава да се живее в страх. Попитайте наследниците на Буров какво е страх, истински страх. Да не можеш да говориш, да дойдат да ти вземат всичко без съд и присъда. А какво става сега? Децата и внуците на убийците на Буров ще ми говорят за лиспа на медийна свобода, когато са обградени от 100 камери и могат да си говорят каквото си искат“, заяви премиерът. Той припомни незаконното отнемане на имущество, убийствата и репресиите от БКП и формирания тогава Народен съд. „Наследниците на Буров ще ви обяснат какво значи страх. Него са го наричали буржоа. А червената буржоа след 1944 година какво правеше? Кой живееше в най-хубавите апартаменти тогава – на Позитано, на Оборище, в центъра? Те ще говорят сега за апартаменти. А ние в село Банкя си карахме Жигулитата и им гледахме Мерцедесите“, ядоса се Борисов. „Стига. Не искам да развалям този хубав празник днес. Още веднъж искам да благодаря на всички тук“, завърши премиерът. Министър-председателят благодари на евродепутатите и гостите, уважили откриването на изложбеното пространство „Атанас Буров“. „Това е само началото, защото имаме и много други знаменити държавници, хора на изкуството и културата, допринесли за развитието на Европа, посочи премиерът Борисов. Откриването на изложбеното пространство „Атанас Буров“ е значимо събитие за България, защото за първи път в историята на институциите на ЕС част от Европейския парламент носи името на български общественик. Атанас Буров е европейски демократ и държавник, работил усилено за въвеждането на модерни за времето си европейски практики в България. Решението за именуването на част от централната сграда на ЕП в Брюксел на Атанас Буров бе одобрено от ръководството на Европейския парламент в края на миналата година по инициатива на български евродепутати. По време на официалната церемония беше открит също бронзов бюст на Атанас Буров и паметна плоча за делото на българския държавник. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com              ", "date": "2019.03.21", "title": " Борисов: Червената буржоа живееше в най-хубавите апартаменти (СНИМКИ)"}
{"url": "https://trud.bg/%d0%b7%d0%b0%d0%bf%d0%b5%d1%87%d0%b0%d1%82%d0%b0%d1%85%d0%b0-%d0%ba%d0%be%d0%bb%d0%b0-%d1%81-%d0%bc%d0%be%d0%bd%d1%82%d0%b0%d0%b6%d0%bd%d0%be-%d0%bb%d0%b5%d0%bf%d0%b8%d0%bb%d0%be-%d0%b8-%d0%b2-%d1%80/", "text": "Три автомобила пострадаха от вандалски набези в Разградско и Търговищко, като едната кола, по най-новата мода, била със запълнени с монтажно лепило врати и капаци. Колите, които са станали жертва на нечие отмъщение, са атакувани през нощта в сряда. „Запечатаната” кола „Мазда 626” е в град Кубрат. Тя се ползвала от 50-годишен мъж, който я открил с внимателно положена монтажна пяна по вратите в 6 часа сутринта. От село Севар пък дошъл сигнал, че „Мерцедес ML 320” осъмнал с две нарязани гуми, напръскани с бял спрей стъкла, заден капак и врати. Автомобилът бил на 31-годишен мъж. Джип „Тойота Рав 4” пък бил открит от собственика му в Попово с нарязани гуми. Колата, която била на семейството на известен лекар от града, била паркирана пред дома му. Автомобилът се ползвал от цялото семейство и към момента няма версии за евентуалните причини, но не било изключено гумите да са станали жертва на случайно вандалство.", "date": "2019.03.21", "title": " Запечатаха кола с монтажно лепило и в Разградско\t\t\t"}
{"url": "https://trud.bg/90-%d1%81%d0%b5%d0%bc%d0%b5%d0%b9%d1%81%d1%82%d0%b2%d0%b0-%d1%89%d0%b5-%d1%81%d0%b8-%d0%b7%d0%b0%d0%bf%d0%b8%d1%81%d0%b2%d0%b0%d1%82-%d0%ba%d0%b0%d0%ba%d0%b2%d0%be-%d1%8f%d0%b4%d0%b0%d1%82/", "text": "От началото на април Националният статистически институт започва провеждане на Наблюдение на домакинските бюджети и 90 фамилии от Шуменско ще си записват в дневници стриктно всичко приходи и разходи. Като се започне от паста за зъби до закупени обувки и дрехи.  Това е най-старото извадково статистическо наблюдение в България, стартирало е от 1925 г. и се провежда досега. То е основен източник на получаване на обобщена информация за доходите, разходите и потреблението на населението в страната. По информацията от изследването се разработват политики на държавата в области като пенсионното осигуряване и социалното подпомагане, както и мерки за подобряване на жизнения стандарт на населението. 90-те домакинства от област Шумен са избрани на случаен принцип и са разделени в три групи, които ще се въртят на ротационен принцип. По време на своето участие семействата ще попълват дневници за получените доходи и направените разходи през текущия месец, както и информация за нерегулярните доходи и направените разходи за предходните два месеца, когато не са участвали пряко в изследването. В област Шумен изследването ще се проведе в 9 населени места – градовете Шумен, Нови пазар, Велики Преслав и Върбица и в 5 села/Новосел, Бяла река, Тимарево, Вълнари и Върбяне/.  От Статистиката са длъжни да пазят в пълна тайна получената информация. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.21", "title": " 90 семейства ще си записват какво ядат"}
{"url": "https://trud.bg/%d0%b0%d0%ba%d0%be-%d1%81%d0%b8-%d0%ba%d1%83%d0%bf%d1%83%d0%b2%d0%b0%d1%82%d0%b5-%d0%ba%d0%b0%d1%81%d0%be%d0%b2-%d0%b0%d0%bf%d0%b0%d1%80%d0%b0%d1%82-%d0%bd%d0%b5%d0%ba%d0%b0-%d0%b4%d0%b0-%d0%b5/", "text": "Смяната на касовите апарати е сред най-горещите теми през последните месеци у нас, а разпадането на връзката на някои устройства със сървърите на НАП отпреди дни добави допълнително напрежение по темата. Представителите на бизнеса са притеснени и се налага въпросът: какво фискално устройство да си изберем, за да нямаме подобни проблеми в бъдеще? От българския производител на касови апарати   посочиха пред наш журналист, че проблемите със свързването с НАП не са наблюдавани при техни устройства и те са работили безотказно. Това се потвърждава и от търговци, използващи модели на компанията.  „Дейзи Тех е технологична компания с традиции, която инвестира вече над 20 години в иновации, и е сред първите производители на касови апарати и ПОС системи в България. Затова и много проблеми, наблюдавани при други разработчици на такива устройства, не се срещат при нас. В добавка ние имаме и дългогодишни традиции в разработката на мобилни устройства. Създатели сме и на първия български джобен компютър. Опитът и експертизата ни в тези области ни позиционират много добре за модерната ера, в която касовите апарати комуникират директно с НАП посредством онлайн връзка. Ние сме единственият производител в България, който има дългогодишен успешен опит и на 3 други европейски пазара със сходна система за изпращане на касови бележки в реално време – Чехия, Словения и Хърватска“ – посочват от екипа на Дейзи Тех.  Според предприемачи, използващи отдавна касовите апарати на компанията, нейните модели се отличават с безпроблемна работа и улесняват процеса на продажби. При тях не се наблюдават производствени дефекти, които биха могли да застрашат работата. Освен това батерията на апаратите на Дейзи Тех издържа много повече в сравнение с тези на конкуренцията. Затова компанията е и единствената на пазара, която дава цели 4 години гаранция на батерията на моделите Compact,  докато при другите производители тя е едва една година.  Повечето модели на българския производител №1 са леки и компактни, имат големи и удобни бутони, подсветка, могат да се носят навсякъде и се използват изключително лесно. Здрави са и корпусът им не може да се счупи лесно – проблем, който би оставил фирмата без устройство за продажби.  Мобилното покритие на апаратите на Дейзи Тех също е на много добро ниво – фактор, който с влизането в сила на новата Наредба 18 на НАП е от ключово значение за всеки касов апарат. Всички модели на Дейзи Тех са напълно съвместими с изискванията на приходната администрация и са много подходящо решение, категорични са и потребители, и експерти.", "date": "2019.03.21", "title": " Ако си купувате касов апарат, нека да е на Дейзи Тех\t\t\t "}
{"url": "https://trud.bg/%d1%81-300-000-%d0%bb%d0%b5%d0%b2%d0%b0-%d1%89%d0%b5-%d1%81%d0%b5-%d1%83%d0%b2%d0%b5%d0%bb%d0%b8%d1%87%d0%b0%d1%82-%d0%bf%d0%bb%d0%b0%d0%bd%d0%b8%d1%80%d0%b0%d0%bd%d0%b8%d1%82%d0%b5-%d0%bf%d1%80%d0%b8/", "text": "С 300 000 лева се очаква да се увеличат заложените постъпления от данъка върху недвижимото имущество в община Сливен. Това бе една от причините кметът Стефан Радев да поиска промяна в приетия за тази година местен бюджет, която бе гласувана на заседание на местния парламент. Причина за промяната е влязла в сила нова алинея на чл.25 от Закона за местните данъци и такси, според която лицата, декларирали повече от едно основно жилище, ще ползват преференции само за него. За всяко следващо данъкът ще е в пълен размер, без предвидената в закона отстъпка в размер на 50 на сто от размера на данъка за основно жилище или от 75 на сто, ако собственикът е с намалена трудоспособност. Заложените в бюджета за 2019 г. приходи от имуществени и други данъци са в размер на 12,3 млн.лева. От тях, очакваните приходи от имотния данък са за 5,7 млн.лева или като планираното в предходната година. Към тази сума бяха добавени и очакваните 300 хил.лева допълнителни постъпления заради влезлите в сила от 1 януари т.г. законови промени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.21", "title": " С 300 000 лева ще се увеличат планираните приходи от имотния данък в Сливен"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b0-%d0%ba%d0%be%d0%bb%d0%b0-%d0%b5-%d1%81%d1%80%d0%b5%d0%b4-%d1%83%d0%b4%d0%b0%d1%80%d0%b5%d0%bd%d0%b8%d1%82%d0%b5-%d0%be%d1%82-%d0%bd%d0%b5%d1%83/", "text": "Няма пострадали българи при   с автобус в Истанбул. Това съобщиха от пресцентъра на Министерството на външните работи. „По информация на Генералното консулство на България в Истанбул преди обед в квартал Беязит шофьор на пътнически автобус, изгубил контрол над управлението, е ударил около 10 паркирани автомобила и пешеходци“, се казва в информацията. На мястото на инцидента са се намирали и двама български граждани, които са в добро здравословно състояние и не се нуждаят от медицинска помощ, но автомобилът им е понесъл значителни щети. Има ранени при инцидента, които са откарани с линейки до близките болници. Сред тях няма български граждани. Няма постъпила информация за засегнати от инцидента други български граждани. Генералното консулство в Истанбул има готовност за оказване на съдействие при необходимост. Телефони за връзка: +90 212 281 01 14; +90 212 281 01 15; +90 212 281 01 16. Междувременно, турски медии, публикуваха кадри от охранителна камера, на които е запечатан моментът на инцидента:", "date": "2019.03.21", "title": " Българска кола е сред ударените от неуправляемия автобус в Истанбул\t\t\t"}
{"url": "https://trud.bg/%d1%81%d0%bf%d0%b5%d1%86%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%bf%d1%80%d0%b5%d0%b4%d0%b0%d0%b4%d0%b5-%d0%bd%d0%b0-%d1%81%d1%8a%d0%b4-%d0%bc%d0%b8%d1%82/", "text": "Специализираната прокуратура внесе в Специализирания наказателен съд обвинителен акт срещу Димитър Желязков като ръководител на организирана престъпна група за изнудване, принуда чрез заплахи, палежи и разпространение на наркотици, действала от януари 2013 г. до 2 август 2018 г. на територията на Бургас, Ямбол, Несебър и к.к. „Слънчев бряг“. Това съобщиха от пресслужбата на държавното обвинение. На съд по същото дело са предадени още 12 лица. Деветима от тях – за участие в ръководената от Желязков група, а 3-ма за престъпления, извършени по поръчение на групата. Сред обвиняемите участници е и дъщерята на Желязков – Станислава, обвинена за събиране на „такса спокойствие“ от таксиметрови фирми и собственици на търковски обекти в курорта „Слънчев бряг“. Освен като ръкводител на организирана престъпна група, Желязков ще отговаря за 9 деяния, извършени от него и от останалите обвиняеми по негово лично разпореждане (престъпления по чл. 143, чл. 213а, чл. 214, чл.330 и чл. 354а от НК). От създаването на групата през януари 2013 до края на 2017 г. участниците получили само от две собственички на погребални агенции в Бургас близо 72 000 лв. „такса спокойствие“. Чрез заплахи те били принудени да плащат по 150 лв. за всяко погребение, като се „отчитали“ на групата на всяко 10-о число от месеца. “Ако не ми дадеш парите веднага ще има чупене на капачки, нали знаеш?“, „… ако спреш да плащаш ще съжаляваш – последствията ги знаят всички“.Само през 2013 г. събраната „такса“ възлязла на 20 100 лева. Когато в началото на следващата година те отказали да плащат, едната от тях била заплашена с пистолет в лицето:“Дължиш ми по 150 лв. за погребение… Жива няма да те оставя – не го ли разбра? Ей сега затварям вратата и те почвам. Ей сега ще те обезобразя. Ще те оставя без лице, бе! Давай парите … мастийо долна“. След случката плащанията продължили. „Такса охрана“, но и „Такса рекет“ бил принуден да отчита на групата предприемач от Ямбол. Най-напред той бил заставен да приеме обектите му в града да бъдат охранявани от „Аркус Сигурност Бургас“ ООД – фирмата, в която Димитър Желязков е бил назначен на длъжност експерт по сигурността. “Остави джипа – виж децата ти. Не можеш да ги пазиш непрекъснато. Има лоши хора – може да им се случи нещо лошо – я ще вземат да ги отвлекат, я някоя беля ще направят“, „съветвали“ бизнесмена хората на Желязков. Иначе „няма да бъдат отвличани децата ти, няма да ти бъдат палени коли“, няма “да ти счупят стъкло на заложната къща или на офиса… да хвърлят нещо вътре и да ги запалят“. Таксата за охрана за обектите на предприемача в града била 2520 лв. месечно. Освен нея обаче, той трябвало да плаща на групата и „Такса рекет“. От 2013 г. до началото на 2018 г. въпросната такса плавно се покачвала, за да достигне до 45 000 лв. месечно. Когато бизнесменът отказвал да плаща повече, му показвали снимката на детето, или отправяли му смъртни заплахи на самия. Бизнесмен от Бургас пък бил изнудван да се откаже от дяловете си в успешно търговско дружество в полза на групата, както и да продаде на ниска цена своите дялове във фирма, стопанисваща казино в Слънчев бряг. Отказът довел до опожаряване на казиното и личния автомобил на бизнесмена. На друг предприемач от Бургас Желязков наложил „глоба“ от 250 000 лева, защото отказал да плаща такса „рекет“, заплашен бил и с убийство. В част от случаите Желязков лично участвал в рекетирането на набелязаните от него жертви. За извършените от него престъпления законът предвижда до 15 г. затвор, глоба от 5 до 10 хиляди лева и конфискация на една втора от имуществото му.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.21", "title": " Спецпрокуратурата предаде на съд Митьо Очите и още 12 души, включително и дъщеря му"}
{"url": "https://trud.bg/%d0%bf%d0%be%d0%b3%d0%b1%d0%b0-%d1%80%d0%b0%d0%b7%d0%b4%d0%b0%d0%b2%d0%b0-%d0%b4%d0%b8%d0%b0%d0%bc%d0%b0%d0%bd%d1%82%d0%b5%d0%bd%d0%b8-%d0%bf%d1%80%d1%8a%d1%81%d1%82%d0%b5%d0%bd%d0%b8/", "text": "Пол Погба подари на всичките си съотборници от Мондиал 2018 по един диамантен пръстен. 26-годишният ас на „Манчестър Юнайтед“ лично е платил за бижутата, които са в лимитиран брой и никога няма да имат аналог. Върху пръстените с диамант е изработено логото на френската федерация и националното знаме. Антоан Гризман и футболните шефове искали да се включат в подаръка, но Погба категорично отказал. Халфът взима над 300 000 паунда седмично от „Манчестър Юнайтед“ и сумата не е никакъв проблем за него. Подобни дарове са популярни за шампионите в американските спортове, а Погба е голям фен на баскетболната лига НБА. Блейз Матюиди, един от световните шампиони от Мондиал 2018, публикува снимка с пръстен. Чрез нея благодари на Погба за жеста. На руска земя Франция за втори път стана световен шампион след домакинския мондиал през 1998 година. Франция започва европейските квалификации срещу Молдова и Исландия.", "date": "2019.03.21", "title": " Погба раздава диамантени пръстени"}
{"url": "https://trud.bg/%d0%b8%d0%b7%d0%bc%d0%b0%d0%bc%d0%b8%d1%85%d0%b0-%d0%b8-%d0%b6%d0%b5%d0%bd%d0%b0-%d0%be%d1%82-%d0%be%d0%bc%d1%83%d1%80%d1%82%d0%b0%d0%b3-%d0%b4%d0%b0%d0%b4%d0%b5-4800-%d0%bb%d0%b2-%d0%bd%d0%b0/", "text": "Телефонните измамници включиха и Омуртаг в периметъра на действие и измъкнаха 4800 лв. от 72-годишна жена. По най-успешната им схема за подпомагане на полицията при операция за задържане на престъпници тя била убедена, че трябва да даде пари, които после ще й бъдат възстановени. Така тя накамарила пачките в торба, която оставила пред дома си към 15 часа в сряда. Кога и по какъв начин разбрала, че е измамена от полицията не коментират. Преди Омуртаг измамниците успешно атакуваха жители на Търговище и Попово, звънейки на стационарни телефони. От полицията не спират да разясняват на гражданите за измамната схема, но и предупреждават хората да не се хващат лековерно и без проверки по обяви в интернет за осигуряване на работа, тъй като много често те са пуснати от измамниците. Те набират куриери и от сайтове за продажба на коли, като убеждават хората да им свършат услуга срещу заплащане. Лъжат ги, че ще събират документи от стари хора, които са трудно подвижни, а медицинската документация трябва да стигне до доктора. Другият често ползван сега претекст е, че ги наемат във фирма за дограма, която праща куриер да  събира пари от адреси. Указанието е получените пратки да се карат най-често в Русе и да се оставят на определени места, където има голямо движение на хора. Авторите на измамите обикновено остават скрити, но редовно изгарят куриерите, които освен присъди получават задължението да връщат парите на измамените. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.21", "title": " Измамиха и жена от Омуртаг, даде 4800 лв. на измамниците\t\t\t"}
{"url": "https://trud.bg/%d1%83%d0%b2%d0%b5%d0%bb%d0%b8%d1%87%d0%b0%d0%b2%d0%b0%d1%82-%d1%81%d0%b5-%d0%bf%d0%be%d0%b4%d0%bf%d0%b0%d0%bb%d0%b2%d0%b0%d1%87%d0%b8%d1%82%d0%b5-%d0%bd%d0%b0-%d1%81%d1%83%d1%85%d0%b8-%d1%82%d1%80/", "text": "Рекордните 645 пожара на сухи треви само за ден са били регистрирани в началото на седмицата. Това съобщи във Велико Търново директорът на Националната служба „Пожарна безопасност и защита на населението“ Николай Николов. От Националната служба за пожарна безопасност обикалят малките населени места и разговарят с хората за опасността от подпалването на сухи треви и отпадъци. Това е основната мярка, с която от Пожарната и Полицията опитват да се справят с проблема. „Опожаряването става обикновено късно вечер и бързо се напуска мястото на опожаряване. Труден е този процес много, затова разчитаме преди всичко на убеждаването на хората, че не бива това нещо да се случва“, сподели Николов. Освен че подобни пожари нанасят сериозни щети на околната среда, много често те водят и до трагични инциденти. „Тревожно висок остава процентът на загиналите хора и то точно следствие на изгаряне на такива сухи треви и отпадъци. Засегнати са преди всичко възрастни хора“, допълни Николов. Той поясни, че при подобни запалвания на сухи треви и отпадъци много често става задимяване на основни пътни артерии, поради което се налага трасетата да се затварят временно. Случвало се е дори пожарни автомобили да катастрофират, обясни Николов. Освен това изгасяването на стърнищата гълта много ресурс и ангажира стотици служители. „Искам да благодаря на местната полиция за съвместната работа. Областната дирекция се откроява и традиционно работи добре за превенцията с децата и възрастните хора. Тук се въведе за пръв път доброволци да монтират датчици в къщи на възрастните хора“, сподели Николай Николов.  Жертвите на пожари от началото на годината в цялата страна са 51, а за миналата година в същия период те са били 48. Преди всичко жертвите в отоплителния сезон са възрастни хора и такива с психични проблеми.", "date": "2019.03.21", "title": " Увеличават се подпалвачите на сухи треви и отпадъци\t\t\t"}
{"url": "https://trud.bg/%d0%ba%d1%83%d0%b1%d1%80%d0%b0%d1%82-%d0%bf%d1%83%d0%bb%d0%b5%d0%b2-%d0%bf%d1%80%d0%b5%d0%b4%d0%b8-%d0%bc%d0%b0%d1%87%d0%b0-%d1%81-%d1%80%d1%83%d0%bc%d1%8a%d0%bd%d0%b5%d1%86%d0%b0-%d0%b1%d0%be%d0%b3/", "text": "Кубрат Пулев няма да допусна да се повтори историята от мача с Владимир Кличко, когато допусна единствената си загуба в професионалния бокс. Българинът е наясно, че няма право на грешка срещу румънеца Богдан Дину в събота в Лос Анджелис.  „Този мач е не по-малко важен от среща за световната титла – заяви Пулев. – Не трябва да губя, трябва само да побеждавам. Чувствам се силен и уверен в себе си, но трябва и баланс. Срещу Кличко излязох прекалено самонадеян просто не оценявах, че се изправям за световна титла. Мислех, че излизам на някакво републиканско първенство в Ямбол или в Сливен. След това ми се показа, че не е точно така и сега ги изчистваме тези неща, работим предимно върху защитата.“  На същата гала Тервел Пулев ще се бие с американеца Мич Уилямс, който има 16 победи (7 с нокаут) и 3 загуби.", "date": "2019.03.21", "title": " Кубрат Пулев преди мача с румънеца Богдан Дину: Срещу Кличко бях самонадеян"}
{"url": "https://trud.bg/%d0%b2-%d0%ba%d0%be%d0%bc%d0%b8%d1%81%d0%b8%d1%8f%d1%82%d0%b0-%d0%b7%d0%b0-%d0%b1%d0%be%d1%80%d0%b1%d0%b0-%d1%81-%d0%ba%d0%be%d1%80%d1%83%d0%bf%d1%86%d0%b8%d1%8f%d1%82%d0%b0-%d0%bd%d0%b5-%d0%b5-%d0%bf/", "text": "В Комисията за борба с корупцията, конфликт на интереси и парламентарна етика не е постъпвал сигнал за апартамента на председателя на ПГ на ГЕРБ Цветан Цветанов. Това каза пред журналисти в Народното събрание председателят на комисията Борис Ячев от Обединените патриоти. Той допълни, че с депутатите от комисията ще обсъдят дали този въпрос да бъде разгледан на заседание. Хубаво е всеки да има някакво жилище, което да обитава все пак, коментира пред журналисти зам.-председателят на ПГ на ДПС Хамид Хамид. Има законодателство в тази посока, има органи, структури, нека се провери, допълни той. Според него този случай едва ли ще разклати управлението. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.21", "title": " В комисията за борба с корупцията не е постъпвал сигнал за апартамента на Цветан Цветанов"}
{"url": "https://trud.bg/%d0%b5%d0%b2%d1%80%d0%be%d1%81%d1%82%d0%b0%d1%82-%d0%bf%d1%80%d0%b5%d0%b7-2017-%d0%b3-%d0%b1%d1%80%d0%be%d1%8f%d1%82-%d0%bd%d0%b0-%d1%85%d0%be%d1%80%d0%b0%d1%82%d0%b0-%d0%bd%d0%b0%d0%bf%d1%83%d1%81/", "text": "България е сред шестте държави в Европейския съюз, в които броят на напусналите страната е по-голям от този на пристигналите в нея през 2017 г. Данните са на статистическа служба към Европейската комисия,  , която отбелязва, че проучването не направено на фона на миграционна криза в Европа. Останалите първенци по този показател са Хърватия, Латвия, Литва, Полша и Румъния. През 2017 г. 25 597 души са имигрирали в България. Евростат обаче посочва, че 13 600 от тях са българи, които са се завърнали в родината си. От останалите, 11 817 са били граждани на държави извън ЕС, 649 са от съюза, 44 не са заявили от коя страна идват, а 27 влизат в категорията неизвестно. Данните не разкриват точно колко души са напуснали България през 2017 г, но се отбелязва, че броят им е по-голям от този на пристигналите в страната. Евростат направи и проучване относно чужденците, живеещи в България. До януари 2018 г. 26% от тях са били руснаци, около 15% са турци. Толкова са и сирийците, следвани от украинци и близо 5% британци. Общо 4,4 млн. души са имигрирали в държави от ЕС през 2017 г., пише още в доклада на Евростат. За сметка на това обаче 3,1 млн. обаче са напуснали страните от съюза. През 2017 г. Малта се оказва първенец по мигранти от глава на населението. На всеки хиляда жители 46 са чужденци. На второ място по този показател е Люксембург. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.21", "title": " Евростат: През 2017 г. броят на хората, напуснали България е по-голям от този на пристигналите в нея"}
{"url": "https://trud.bg/%d1%80%d0%b0%d0%b7%d0%b4%d0%b0%d0%b4%d0%be%d1%85%d0%b0-%d0%b7%d0%bb%d0%b0%d1%82%d0%bd%d0%b0-%d0%b8%d0%b3%d0%bb%d0%b0-2019-%d0%bd%d0%b0-%d1%80%d0%be%d0%b4%d0%bd%d0%b8-%d0%b4%d0%b8/", "text": "„Надявам се, че тази вечер българските дизайнери ще ни покажат наистина красиви, оригинални и смели творения. Надявам се също, че ще видим послания, които като с меч ще разкъсат булото на грозното, фалшивото и пошлото“, каза при откриването на вечерта проф. Любомир Стойков. Председателят на Академията за мода удостои със сертификат всеки от победителите и лично връчи на Невена Николова статуетката Златна игла, дело на бижутера Анжело Красини. Виолина Маринова, главен изпълнителен директор на Банка ДСК, даде на Радослава Лазарова сертификат за традиционната специална парична награда на банката в категория „Най-добър млад дизайнер“. След церемонията всеки от наградените имаше свое индивидуално представяне, подготвено специално за гала-спектакъла на Академията за мода. Първата дама Десислава Радева уважи церемонията за връчването на годишните награди на Академията за мода „Златна игла 2019“ и поднесе букет цветя на дизайнера на годината Невена Николова, която е и неин личен дизайнер за официални случаи. Сред гостите на събитието бяха също Юлияна Дончева и Станислав Недков, Капка Амзина и Явор Цаков, Николай Младжов, Саня Борисова, Евгения Калканджиева, дизайнерите Жана Жекова, Мариела Гемишева, Росица Рангелова, Теодора Спасова, както и Румяна Маринова, Стела Йорданова, Меги Савова, Цвети Разложка, Цвети Радойчева и др. Трикратната носителка на Златна игла – София Борисова, откри традиционния ревю-спектакъл преди церемонията с колекция Attitude 2020. Миналогодишният носител на „Златна игла“ за булчинска мода – дизайнерът Христо Чучев, показа най-новата си колекция „Розов диамант“. С рокля от нея беше облечена и водещата на събитието Гери Дончева. Свои колекции показаха също модна къща „Бандерол“ с дизайнери Десислава и Никола Карадамянови, Антония Стоянова, дизайнер на модна къща IMANE, Диляна Матеева, дизайнер на Art.Look, Ива Господинова, дизайнер на Iv Style, модният бранд Меmе Моre с автор Венета Райкова, както и Sevi by Sevdalina с дизайнер Севдалина Дякова, която представи модерна интерпретация на ръчно изработени тюрбани.  ", "date": "2019.03.21", "title": " Раздадоха „Златна игла 2019“ на родни дизайнери\t\t\t"}
{"url": "https://trud.bg/%d1%83%d0%b1%d0%b8%d0%b5%d1%86%d1%8a%d1%82-%d0%be%d1%82-%d1%83%d1%82%d1%80%d0%b5%d1%85%d1%82-%d1%89%d0%b5-%d0%b1%d1%8a%d0%b4%d0%b5-%d0%be%d0%b1%d0%b2%d0%b8%d0%bd%d0%b5%d0%bd-%d0%b2-%d1%82%d0%b5%d1%80/", "text": "Холандската прокуратура ще обвини заподозрения за нападението в трамвай в Утрехт в „терористични“ убийства, като първото заседание по делото срещу него ще бъде в петък, предава AFP. „37-годишният заподозрян ще се яви пред съдията в петък и ще обвинен за няколко убийства с терористична цел, както и в опит за убийство и терористична заплаха“, заявиха от прокуратурата на Нидерландия чрез съобщение в четвъртък. Прокурорите и полицията продължават да разследват дали заподозреният, който преди това бе идентифициран като родения в Турция Гьокман Танис, „е действал единствено по терористичен мотив или от лични проблеми в комбинация с радикални идеи“. Трима души бяха убити, а седем други бяха ранени след стрелбата в трамвай в Утрехт. Танис бе арестуван след осемчасово издирване, което на практика блокира четвъртия по големина град в Холандия и предизвика увеличаване на мерките за сигурност на летищата и ключовите места в страната. По-късно полицията арестува втори 40-годишен заподозрян по случая. „Разследва се дали този заподозрян е играл подкрепяща роля в стрелбата“, заяви прокурор. Първото явяване на Танис ще бъде при затворени врата в петък, когато се очаква да бъде задържан за две седмици преди следващото явяване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.21", "title": " Убиецът от Утрехт ще бъде обвинен в тероризъм"}
{"url": "https://trud.bg/%d0%b8%d1%81%d0%bf%d0%b0%d0%bd%d1%81%d0%ba%d0%b8-%d1%80%d0%b0%d0%bf%d1%8a%d1%80-%d0%b2%d1%8a%d0%b7%d0%bf%d1%8f-%d1%81%d1%82%d0%be%d0%b8%d1%87%d0%ba%d0%be%d0%b2/", "text": "Известният испански рапър  Sule B  възпя Христо Стоичков в най-новата си песен. Парчето вече е хит в интернет и е записано заедно с друг герой от сцената – Хуанчо Маркес. Освен Стоичков в песента герои са Феномена Роналдо и френската легенда Ерик Кантона. Споменава се и Касиус Клей, християнското име на боксовия идол Мохамед Али. Още в началото на песента се казват думите „Осмицата на Христо“ и „Златната топка“. От триото легенди единствено Кантона не е печелил най-ценния индивидуален приз във футбола. В България няколко пъти са правени подобни песни за най-големия ни играч в историята. И докато събира популярност в музикалния хит, Стоичков дебютира с новия си профил в социалните мрежи. Камата публикува снимка заедно с тенис асовете Стан Вавринка и Карен Хачанов. Двамата са сред звездите на започналия вече турнир от сериите Мастърс 1000 в Маями, където живее Стоичков. Редовно кавалерът на „Златната топка“ е на трибуните на състезанието, когато играе Григор Димитров. Двамата са близки от много години. Хачанов е евентуален съперник на Гришо (поставен под №24), ако двамата стигнат до третия кръг. Преди това българският ас чака победителя от мача Фелисиано Лопес – Беноа Пер.", "date": "2019.03.21", "title": " Испански рапър възпя Стоичков"}
{"url": "https://trud.bg/%d0%b8%d0%bd%d1%82%d0%b5%d1%80%d0%bf%d0%be%d0%bb-%d0%b2%d0%b5%d1%87%d0%b5-%d0%bd%d0%b5-%d0%b8%d0%b7%d0%b4%d0%b8%d1%80%d0%b2%d0%b0-%d1%81%d1%8a%d0%bf%d1%80%d1%83%d0%b3%d0%b0%d1%82%d0%b0-%d0%b8-%d0%b4/", "text": "По повод на множество запитвания от медиите, Пресцентърът на Прокуратурата на Република България предоставя следната информация: На 13.02.2019 г. чрез ДМОС – МВР, прокуратурата е била уведомена за решението на Комисията за контрол на данните на Интерпол, взето на закрито заседание на 30.01.2019 г., за заличаване на личните данни на Антоанета Василева и Радосвета Василева от базата данни на Интерпол. След запознаване със съдържанието на това уведомление и с мотивите за взетото решение, Прокуратурата на Република България е отправила официално възражение до Комисията за контрол на данните при МОКП Интерпол. В него се изразява несъгласие с направените констатации от страна на конкретния състав на Комисията, взел това решение. Подчертава се, че то се основава само на твърденията на засегнатите лица и на направените от тях възражения, без въобще да е обсъдена позицията на държавното обвинение. Изразено е категорично становище, че взетото решение е в противоречие със статута и функциите на Интерпол, защото то се основава на мотиви, свързани с обсъждане на обвиненията по същество, което е правомощие само на наказателен съд. Обвързването на доводите с обвиненията срещу Цветан Василев е неоснователно, защото не е отчетено, че наказателното производство по отношение на него е вече в съдебна фаза, за което Генералния секретариат на Интерпол е уведомен. Казусите с Антоанета Василева, Радосвета Василева и Цветан Василев досега са били обект на всеобхватен обмен на данни между Комисията и ДМОС – МВР, неприсъщ за множество други казуси. Категорично се възразява срещу твърдението за наличие на политически мотиви за наказателно преследване, като се поддържа позицията, че всеки опит на Комисията /на неин състав/ да преценява основателността на обвиненията и да прави правни изводи противоречи на правомощията й и въобще на статута на международната организация. Поради тези и други аргументи и на основание чл. 42 ал. 1-3 от Статута на Комисията за контрол на данните на Интерпол, Прокуратурата на Република България настоява за ревизия на решението Комисията, взето на закрито заседание на 30.01.2019 г. Осъществена е координация с ръководството на МВР с цел конкретния казус, създаващ опасен прецедент, да бъде поставен за обсъждане в Генералния секретариат на Интерпол. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.21", "title": " Цветан Василев и дъщеря му са заличени от базата данни на Интерпол\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80%d1%8a%d1%82-%d0%bd%d0%b0-%d1%82%d1%83%d1%80%d0%b8%d0%b7%d0%bc%d0%b0-%d0%bd%d0%b8%d0%ba%d0%be%d0%bb%d0%b8%d0%bd%d0%b0-%d0%b0%d0%bd%d0%b3%d0%b5%d0%bb-3/", "text": "Лято 2019- та ще е труден сезон. Това са прогнозите, съобщи в Бургас министърът на туризма Николина Ангелкова. „Ежедневно се борим да привлечем вниманието на всички големи туроператори към България“, каза министър Ангелкова. Към днешна дата туроператорите отчитат сериозен спад на записвания на туристи от Русия и Германия. Тази статистика е тревожна, но било още много рано да се прави цялостна прогноза за броя на туристите, които ще дойдат по родното Черноморие това лято. За разлика от Южното Черноморие ситуацията по Северното е доста по-драматична. Градовете на север отчитат минус 15% в броя на записванията. Осем милиарда лева са приходите постъпили в държавната хазна за миналата година от туризъм. Броят на нощувките от българи и чужденци възлиза на повече от 27 милиона лева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.21", "title": " Министърът на туризма Николина Ангелкова: Прогнозата е за труден летен сезон"}
{"url": "https://trud.bg/%d0%bf%d1%80%d0%b5%d0%b4%d0%bb%d0%b0%d0%b3%d0%b0%d1%82-%d0%b0%d1%80%d1%85%d0%b8%d0%b5%d1%80%d0%b5%d0%b9%d1%81%d0%ba%d0%b8%d1%8f-%d0%bd%d0%b0%d0%bc%d0%b5%d1%81%d1%82%d0%bd%d0%b8%d0%ba-%d0%bd%d0%b0/", "text": "Ставрофорен иконом Славчо Проданов да бъде удостоен със званието „Почетен гражданин на град Търговище“. Това предложение ще бъде разгледано на сесията на общинския съвет следващата седмица. Негов вносител е председателят на комисията по култура, историческо наследство и вероизповедания към местния парламент Дамян Иванов. Архиерейският наместник на Търговище има огромни заслуги за утвърждаване авторитета на църквата, възстановяване и поддържане на храмовете в енорията, създаването на християнската трапезария, която подпомага бедни, болни и самотни хора от 1996 г. насам и други, припомя докладната. „Отец Проданов е назначен за архиерейски наместник на Търговищката духовна околия през 1990 г. Оттогава неуморно работи в полза на вярата, духовността, съпричастността, привличайки и християни, и мюслюмани, обединени от инициативите на отеца, който следва заветите на Нюйоркския митрополит Андрей – най-големия дарител и благодетел на Търговище”, допълват от местната администрация. Връчването на почетното отличие ще бъде на тържествената сесия на Общинския съвет на празника на Търговище – 14 май 2019 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.21", "title": " Предлагат архиерейския наместник на Търговище за почетен гражданин"}
{"url": "https://trud.bg/%d0%ba%d0%b0%d1%82-%d1%81%d0%bf%d0%b8%d1%80%d0%b0-%d0%b2%d1%80%d0%b5%d0%bc%d0%b5%d0%bd%d0%bd%d0%be-%d1%80%d0%b5%d0%b3%d0%b8%d1%81%d1%82%d1%80%d0%b0%d1%86%d0%b8%d1%8f%d1%82%d0%b0-%d0%bd%d0%b0-%d0%ba/", "text": "Във връзка с обновяване на версия на софтуерен компонент на „Система за планиране, разпределение и контрол на регистрационни табели и ценни образци“, с която работят звената „Пътна полиция”, утре /22 март/ в периода от 07:30 до 09:00 часа, ще бъде затруднена работата на „Регистрация и отчет на ППС и собствениците им“ при секторите „Пътна полиция” в страната. Това съобщиха от пресслужбата на МВР. Не се очакват затруднения при подаване на заявления за издаване на свидетелства за управление на МПС и получаване на готови такива, както и за връчване и плащане на наказания по ЗДвП. Дейностите по регистрация ще бъдат възобновени в максимално бърз срок, уверяват експертите. Пътна полиция поднася извинения на гражданите за евентуално причинени неудобства.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.21", "title": " КАТ спира временно регистрацията на коли в цялата страна утре"}
{"url": "https://trud.bg/%d0%bf%d0%b5%d0%bd%d1%81%d0%b8%d0%be%d0%bd%d0%b8%d1%80%d0%b0%d0%bd-%d0%b3%d1%80%d1%8a%d1%86%d0%ba%d0%b8-%d0%be%d1%84%d0%b8%d1%86%d0%b5%d1%80-%d0%b7%d0%b0%d1%81%d1%82%d1%80%d0%b5%d0%bb%d1%8f-%d0%b1/", "text": "70-годишен пенсиониран гръцки офицер застреля българската си приятелка, след което се самоуби. Tрагедията се разиграла около 12 часа днес в атинския квартал „Вула“, съобщиха гръцките медии, цитирани от  . Между гърка и 60-годишната българка избухнал скандал. В разгара на разправията мъжът извадил оръжие и открил стрелба по приятелката си. Въпреки множеството огнестрелни рани, жената успяла да излезе на улицата, където паднала на тротоара. В този момент бившият офицер обърнал оръжието към себе си и се самоубил. И двамата са били транспортирани в атинска болница, но лекарите не успели да ги спасят. По случая се води разследване. Към момента от гръцката полиция не съобщават причините за кървавата драма. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.21", "title": " Пенсиониран гръцки офицер застреля българската си приятелка и се самоуби"}
{"url": "https://trud.bg/hbo-%d0%bf%d1%80%d0%b8%d0%b7%d0%be%d0%b2%d0%b0%d0%b2%d0%b0-%d1%84%d0%b5%d0%bd%d0%be%d0%b2%d0%b5%d1%82%d0%b5-%d0%bd%d0%b0-%d0%b8%d0%b3%d1%80%d0%b0-%d0%bd%d0%b0-%d1%82%d1%80%d0%be%d0%bd%d0%be/", "text": "HBO България, в партньорство с Българския Червен Кръст, Националния център по трансфузионна хематология (НЦТХ) и Park Center Sofia, кани феновете на „Игра на тронове“ да отпразнуват финалния сезон на сериала, като покажат своята отдаденост, включвайки се в инициативата „КРЪВ ЗА ТРОНА“. Кръводарителската акция ще се проведе в София на 28-ми и 29-ти март между 10:00 и 14:00 часа в Park Center Sofia на бул. „Арсеналски“ 2. „КРЪВ ЗА ТРОНА“ е глобална кампания на HBO, която се случва през месец март в различни градове в Щатите и в Европа. Героите от „Игра на тронове“ проливаха кръвта си в името на Трона цели седем сезона в продължение на 67 епизода. Сега, в навечерието на финала, феновете ще могат да дарят своята кръв в името на хуманна кауза – спасяване на човешки живот. Организаторите у нас се обръщат не само към любителите на поредицата, но най-вече към феновете на доброто, с апел да се включат в тази инициатива и да станат редовни кръводарители.  И докато проливането на кръв за домогване до Железния трон е история от света на Вестерос, то недостигът й за различни животоспасяващи интервенции е казус от реалния живот в световен мащаб. В България всеки ден повече от 500 души се нуждаят от преливане на кръв. 1/3 от тях са деца. Кръвта няма заместител – тя се набавя единствено от кръводарители. Акцията има специална страница hbogo.bg/lp/bleedforthethrone и Facebook събитие “КРЪВ ЗА ТРОНА“. Кандидат-кръводарителите могат да се информират как да се подготвят за кръводаряване на redcross.bg или ncth.bg. Премиерата за България на финалния осми сезон на „Игра на тронове“ е на 15 април. Първият от общо 6 епизода ще е достъпен в онлайн стрийминг платформата HBO GO още от сутринта, а по HBO от 21:00 часа. Последният епизод, който ще е дълъг 80 минути ще излезе на 20 май.", "date": "2019.03.21", "title": " HBO призовава феновете на „Игра на тронове“ да дадат „КРЪВ ЗА ТРОНА“\t\t\t"}
{"url": "https://trud.bg/%d1%82%d1%80%d1%83%d0%b4-%d0%b3%d0%be%d1%81%d1%82%d1%83%d0%b2%d0%b0-%d0%b2-%d1%87%d0%b0%d1%81-%d0%bf%d0%be-%d0%b4%d0%b5%d1%82%d1%81%d0%ba%d0%b0-%d0%b1%d0%b5%d0%b7%d0%be%d0%bf%d0%b0%d1%81%d0%bd/", "text": "Доброволци от Община Шумен и бизнеса образоват първолаци как да се возим безопасно в автомобил, а медиите популяризират инициативата „С предпазен колан на задната седалка“. В четвъртък „Труд“ гостува на 1 „г“ клас в Трето ОУ „Димитър Благоев“ в Шумен. 24 деца бяха произведени в „инспектор по коланите“, получиха специални значки и облякоха тениски-униформи. Децата научиха да не се качват в автомобила, ако в него няма повдигаща седалка, узнаха как е правилно да се поставя предпазния колан и бяха упълномощени да правят забележки на всички шофьори и пътници, които пренебрегват безопасното пътуване. Образоваха ги Лариса Блъскова и Пламен Ганчев от фирма „Алкомет“. До средата на април в Шумен и близките населени места доброволци трябва да влязат при близо 1000 деца. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.21", "title": " „Труд“ гостува в час по детска безопасност"}
{"url": "https://trud.bg/%d0%b5%d0%bb%d0%b8%d1%82%d0%bd%d0%b8-%d0%b0%d1%84%d1%80%d0%b8%d0%ba%d0%b0%d0%bd%d1%86%d0%b8-%d0%b8%d0%b4%d0%b2%d0%b0%d1%82-%d0%b7%d0%b0-%d0%bc%d0%b0%d1%80%d0%b0%d1%82%d0%be%d0%bd%d0%b0-%d0%b2-%d1%81/", "text": "Елитни африканци идват за маратона в Стара Загора на 31 март. Сред фаворитите за спечелването на класическата дистанция от 42,195 км са двама миналогодишни победители. На старт при мъжете ще застане мароканецът с италиански паспорт Ахмед Насеф, който досега на два пъти остана на крачка от големия джакпот. При жените ще бяга кенийката Рут Матебо, която през 2018-а спечели и трите състезания от верига и грабна за втори пореден път апетитната награда от 20 000 лв. Двамата обаче ще имат сериозна конкуренция от страна на състезатели от Мароко, Кения, Уганда, чиито лични рекорди са около 2,15 часа. Пристига и украинката Вира Овчарук, която миналата година спечели сребро и още няколко медала в маратонските бягания у нас. За шампионите при мъжете и жените отново е предвиден апепитен награден фонд от по 8000 лв.  Стартът ще бъде даден в 10 часа. Освен класическата дистанция, състезателите ще могат да избират още две – 21 км и 10,5 км. За да могат да участват, всички ентусиасти трябва да се регистрират на сайта на надпреварата до 25 март. Маратонът в Стара Загора е първият от веригата „Бягането като начин на живот“. Следващият старт е във Варна на 12 май, а последният – в София на 13 октомври. Трасето на столичната надпревара ще бъде изцяло променена, като атлетите ще потеглят от площад „Александър Батенберг“, а не както досега от стадион „Васил Левски“.", "date": "2019.03.21", "title": " Елитни африканци идват за маратона в Стара Загора"}
{"url": "https://trud.bg/%d0%bd%d0%b0%d0%b9-%d0%bc%d0%b0%d0%bb%d0%ba%d0%be-40-%d0%b4%d1%83%d1%88%d0%b8-%d1%81%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%bf%d1%80%d0%b8-%d0%bf%d0%be%d1%82%d1%8a%d0%b2%d0%b0/", "text": "„Десетки“ души са загинали при преобръщането на препълнен ферибот в река Тигър близо до иракския град Мосул, предава телевизионният канал  Al Jazeera. Според медийни доклади, базирани на източници от полицията и медиците, при инцидента са загинали най-малко 40 души. По-голямата част от жертвите са жени и деца, които не са можели да плуват. Смята се, че на борда на ферибота е имало около 200 души, когато е потънал. Друга информация към момента не се привежда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.21", "title": " Най-малко 40 души са загинали при потъване на кораб в Мосул"}
{"url": "https://trud.bg/%d1%80%d0%b5%d0%b0%d0%bb-%d0%b8-%d0%b1%d0%b0%d0%b9%d0%b5%d1%80%d0%bd-%d0%b8%d0%b4%d0%b2%d0%b0%d1%82-%d0%b2-%d1%83%d0%bd%d0%b8%d0%b2%d0%b5%d1%80%d1%81%d0%b8/", "text": "Баскетболните „Реал“ (Мадрид) и „Байерн“ (Мюнхен) пристигат у нас за турнира за юноши до 16-годишна възраст „София къп 2019“. Надпреварата се организира от БУБА, а освен това в нея ще участва сборен отбор на Централна Сърбия.  „Това ще ни покаже къде сме, какво искаме и как да го постигнем – заяви президентът на баскетболната федерация Георги Глушков. – Турнирът и треньорският семинар, който го съпътства са много ценни.“  Събитието се организира с помощта на Столична община и инициативата „София – Европейска спортна столица“. То е част от честванията по случай 100-годишнината на баскетболна в България. Срещите са от петък до неделя в зала „Универсиада“, а бившият национал Филип Виденов е лице на турнира.", "date": "2019.03.21", "title": " „Реал“ и „Байерн“ идват в „Универсиада“"}
{"url": "https://trud.bg/%d0%bf%d1%80%d0%be%d1%84-%d1%81%d1%82%d0%be%d1%8f%d0%bd-%d0%b4%d0%b5%d0%bd%d1%87%d0%b5%d0%b2-%d1%81-%d0%bd%d0%b0%d0%b3%d1%80%d0%b0%d0%b4%d0%b0-%d0%b7%d0%b0-%d0%bf%d1%80%d0%b8%d0%bd%d0%be%d1%81-%d0%b2/", "text": "В Царските салони на Военна академия „Г.С. Раковски“ се състоя редовно заседание на Съвета на ректорите на висшите училища в Република България. Любезен домакин на това събрание беше ген.-майор д-р Груди Ангелов – началник на Военна академия „Г.С. Раковски“. На заседанието присъстваха: министърът на образованието и науката на Република България Красимир Вълчев, зам.-министрите – Петър Николов и Таня Михайлова. Реалният управленски екип на Министерството на образованието и науката беше представен и в лицето на трима директори на дирекции в Министерството, както и неговия главен юрисконсулт. Освен това, събитието уважиха зам.-министърът на отбраната генерал-лейтенант (о.р.) д-р Атанас Запрянов, както и съветникът на министър-председателя на Република България и секретар на Съвета по сигурността към Министерски съвет Георги Кръстев. Преди провеждането на заседанието по предварително зададения дневен ред, председателят на Съвета на ректорите и ректор на Минно-геоложкия университет проф. Любен Тотев официално представи на колегията новия ректор на Университета по библиотекознание и информационни технологии (УниБИТ) проф. д.н. Ирена Петева. Тя беше посрещната изключително радушно от всички колеги и гости на събранието, които пожелаха успех на младата професорка. В продължението на срещата проф. Тотев покани на официалната трибуна бившия ректор на УниБИТ проф. Стоян Денчев, който към момента е председател на Общото събрание на УниБИТ и директор на Института по информация и сигурност. В словото си пред аудиторията проф. Тотев изтъкна заслугите на проф. Денчев за създаването през 2010 г. на най-новия български университет, като не пропусна да спомене, че той е естественото продължение на един от най-значимите феномени в българското образование – Държавния библиотекарски институт. Проф. Тотев изтъкна дейността и заслугите на проф. Денчев, в качеството му на един от най-видните общественици в страната и приносът му по линия на опазването и съхраняването на българското материално и нематериално културно наследство като председател на Съюза на народните читалища в цели два последователни мандата, и в продължението сега като негов Почетен председател. Както е известно мисията на проф. Денчев за издигане престижа на българската наука, образование и култура е голяма и се допълва от членството му в редица чуждестранни научни и образователни академии. Той е носител на много международни отличия за наука и образование, гост-професор в Калифорнийския университет в Бъркли и дългогодишен член на настоятелството на патриаршеския храм „Св. Александър Невски“ в София. Разбира се, това са само малка част от нещата, в които проф. Стоян Денчев участва и по този начин поддържа авторитета на България в Европа и другите страни, допълни проф. Тотев. Именно затова от името на Управителния съвет на Съвета на ректорите в България, е взето решение проф. Денчев да бъде награден с Почетния знак на Съвета на ректорите на висшите училища в Република България и с Грамота за дългогодишна ползотворна ректорска дейност, която е допринесла изключително много за развитието на Висшето образование и духовността в България. Проф. Денчев благодари за признанието, като изтъкна ролята на ректорските ръководства, които заедно и в симбиоза с успешния министър Красимир Вълчев, постигнаха завидни резултати в развитието на българското висше образование. Това отчетливо се забелязва в настоящия мандат на министър Вълчев и неговите колеги. Проф. Денчев обърна внимание на аудиторията, че не само той лично, но и ректорите на висшите училища в България подкрепят усилията на правителството за издигане ролята на българските учители в структурата на съвременното българско обществото, като подчерта, че следващата задача на правителството и респективно на Министерството на образованието и науката, която не търпи отлагане, е да бъде обърнато внимание и на престижа и ролята на университетските преподаватели, които ежедневно допринасят за издигането на авторитета и просперитета на нашата Родина.  ", "date": "2019.03.21", "title": " Проф. Стоян Денчев с награда за принос в образованието и науката"}
{"url": "https://trud.bg/%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d0%b0%d1%80%d0%bd%d0%b0%d1%82%d0%b0-%d0%ba%d0%be%d0%bc%d0%b8%d1%81%d0%b8%d1%8f-%d0%bf%d1%80%d0%b8%d0%b5-%d1%80%d0%b0%d0%b7%d1%81%d1%80%d0%be/", "text": "Парламентарната комисия по вероизповеданията прие на второ четене промените в Закона за вероизповеданията, с които се предвижда разсрочване на задълженията на вероизповеданията към 31 декември 2018 г. за срок до 10 години. Предложението беше внесено от ПГ на ГЕРБ между първо и  второ четене. Коомисия прие също промени в Закона за вероизповеданията, които предвиждат държавна субсидия вече да се предоставя и за българските православни църковни общини в чужбина. Досега субсидия се даваше само на задгранични епархии или митрополии в диоцеза и юрисдикцията на Българската православна църква. Приетите поправки в закона предвиждат още субсидията, отпускана по държания бюджет,  да се разпределя от Българската православна църква за източноправославното вероизповедание и от Главното мюфтийство за мюсюлманското. Приети бяха и разпоредби, според които максималният размер на заплатата на свещенослужителите не бива да надвишава средната месечна заплата на наетите в икономическа дейност „Образование“. Досега заплатата не биваше да надвишава тази на педагогически специалист. За служителите на религиозни институции не е предвидена промяна и остава старата разпоредба, според която заплатата им не бива да надвишава тази на наетите в обществения сектор. Изключение от тези изисквания правят ръководните органи на вероизповеданията. Промените предвиждат още държавната субсидия да остане в размер на 10 лв. за самоопределило се лице към вероизповеданията с над 1% от преброените лица в страната. За останалите вероизповедания се запазва правилото субсидията да не бъде по-малка от 15 млн. лева. Комисията отхвърли предложението на „Обединени патриоти“ вероизповеданията, на които е предоставена държавна субсидия, да бъдат длъжни да уведомяват Дирекция „Вероизповедания“ на Министерския съвет за всяко дарение или наследство на имущество от български юридически лица или с източник от чужбина.", "date": "2019.03.21", "title": " Парламентарната комисия прие разсрочване на дълговете на вероизповеданията за срок до 10 години"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%b7%d0%b0-%d1%81%d0%ba%d0%b0%d0%bd%d0%b4%d0%b0%d0%bb%d0%b0-%d1%81-%d0%b0%d0%bf%d0%b0%d1%80%d1%82%d0%b0%d0%bc%d0%b5%d0%bd%d1%82%d0%b8%d1%82%d0%b5-%d1%89/", "text": "Тъжно ми е, че вчера дадохме над 53 милиона за великденските надбавки и само в рамките на три месеца за Коледа и Великден над 106 милиона повече за пенсионерите, а това потъва и заминава. Много ми е тъжно и гадно, защото обяснение има. Говорих с Цветанов по телефона. Ще говоря още веднъж с тях, но много ми е неприятна тази тема. Ще изчакам кратко време, прокуратурата и КПКОНПИ да се произнесат. Това каза премиерът Бойко Борисов пред журналисти в Брюксел във връзка с скандала с покупките на имоти от фирма „Артекс“. Трябва да подкрепя и колегите от ГЕРБ, защото те ми казват: „Ти режеш глави и махаш, а другите лидери подкрепят виновните“. Внимателно ще проследя тези дати, защото решенията ще бъдат тежки. Много внимателно ще проверя и сделките за апартаментите, дори само нарушение да има, не престъпление. Мога само да уверя, че ГЕРБ винаги са взимали правилни решения. И това, че другите са маскари, нас не ни засяга. Свикнали сме на всякакви корупционни схеми, въпросът е ГЕРБ прави ли така? Цветанов също трябва да си направи изводите откъде дойде тази атака по това време, можеше да дойде след изборите, можеше да дойде по-рано, но това пак не ни оправдава. Няма да говорим дали е законно или не. Би трябвало да е законно, не са деца, имат глави на раменете. Просто ми е мъчно, че направиха толкова добри неща, а цялата тази гадост, която ни удря, е за нещо толкова битово, елементарно, гадно и ненужно“, коментира още Борисов. „Цяла нощ работим по темата за Брекзит. Пак излизам лош пророк. Времето изтича и съм много разтревожен. Хиляда дни се работи по Брекзит, остават още седем и е пълна неяснота. Не виждам как може това да се подкрепи, което иска Великобритания до 30 юни, това означава техните евродепутати трябва да ходят на предизборна кампания, какво ще защитават в Европейския съюз? Обещах и на Тереза Мей в два разговора по телефона за някаква кратка отсрочка британският парламент да вземе решение, в противен случай не виждам как ще се провеждат европейски избори“, коментира още министър-председателят. По думите му британският парламент трябва да вземе решение. „Ако те участват и датата е след 30 юни, означава, че след това държавите по квотния принцип, които след това ще получат евродепутати, как ще си подредят листите, как ще участват в кампаниите. И най-вече британските евродепутати – те каква кампания ще водят, какви избори ще проведат. Така че много тежък разговор ще бъде днес. Мишел Барние не вижда някакво по-различно решение“, допълни той и допусна, че е много вероятно и другата седмица пак да ги извикат в Брюксел. „Трябва да бъде кратка отсрочката и с много ясно време, за да може да се случи“, подчерта премиерът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2019.03.21", "title": " Борисов за скандала с апартаментите: Ще изчакам кратко време прокуратурата и КПКОНПИ да се произнесат (ВИДЕО)"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%b8%d0%b7%d0%bb%d0%be%d0%b6%d0%b1%d0%b0-%d0%b2-%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d0%b0/", "text": "Под надслов „Водата” (техника аквапис) в Клуба на народния представител в Парламента беше открита фотоизложба на Тодор Ставрев. Реализирането на експозицията е по инициатива на Диана Саватева – зам.-председател на Комисията по култура и медии, депутат от Бургас, която говори за тази уникална техника, определяна като „уловената енергия на мига”. Вернисажът се състоя на 21 март – в навечерието на Международния ден на водата (22 март). Освен самият художник фотограф Тодор Ставрев, в откриването взеха участие децата от фолклорен състав „Нестинарче” от град Царево с ръководител Златка Ставрева. Децата изпяха няколко песни, в които също са включени елементи, визиращи водата. На събитието присъства Цвета Караянчева – председател на Народното събрание, която приветства децата с думите: „Водата е толкова чиста и истинска. Тя крие тайни в паметта си, ние трябва да бъдем отговорни, за да я запазим за идните поколения. Нека колегите от бургарския избирателен район винаги така приятно да ни изненадват! Бургас е в сърцата ни”. В експозето си Ивелина Василева – председател на Комисията по околната среда и водите, обърна внимание на връзката между изкуството, водата и щастливото бъдеще за децата ни: „Тази година Световният ден на водата има ново мото и то е: „Вода за всички, всеки е важен”. Водата е здраве, богатство, конституционно право. Нека се замислим как да я ползваме разумно, да я пазим чиста, как тя да бъде възможност за развитие на икономиката. През последните години са разработват нови системи за пречистване на отпадъчните води, развиваме минералните си извори, разгръщаме потенциала и на Черно море. Радвам се, че днес чрез изкуството и децата тези послания стигат до всички. В децата е нашата надежда – те ще разгърнат зелените идеи”.", "date": "2019.03.21", "title": " Откриха изложба в Парламента"}
{"url": "https://trud.bg/%d1%81%d0%bf%d0%b5%d1%86%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0-%d0%bf%d1%83%d1%81%d0%ba%d0%b0-2/", "text": "Специализираната прокуратура протестира определението на Специализирания наказателен съд от 18 март 2019 г., с което мярката за неотклонение на Миню Стайков „Задържане под стража“  Със същото определение в по-лека бе изменена и мярката за неотклонение „Задържане под стража“ на другия обвинен по делото Иван Димитров – в гаранция в пари от 50 000 лв. Прокуратурата предлага Апелативният специализиран наказателен съд да потвърди взетите най-тежки мерки за неотклонение и за двамата обвинени. Стайков и Димитров бяха задържани с други лица на 5 септември 2018 г. и обвинени за участие в организирана престъпна група за пране на пари, данъчни престъпления и продажба на акцизни стоки без бандерол. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.21", "title": " Спецпрокуратурата протестира пускането на Миню Стайков под гаранция"}
{"url": "https://trud.bg/%d0%ba%d0%be%d1%80%d0%b5%d0%b9%d0%ba%d0%b0-%d1%81%d0%b5-%d0%b6%d0%b0%d0%bb%d0%b2%d0%b0-%d0%b1%d0%b8%d0%bb%d0%b0-%d1%83%d0%b4%d0%b0%d1%80%d0%b5%d0%bd%d0%b0-%d1%83%d0%bc%d0%b8%d1%88%d0%bb%d0%b5%d0%bd/", "text": "Американската фигуристка Марая Бел е заподозряна в умишлено нанасяне на травма срещу южнокорейката Лим Йон Су на световното в Япония. Инцидентът станал на тренировка, когато Бел ударила с кънката си азиатката. Потърпевашата вече е подала жалба и върви разследване по случая. Засега от Международната федерация твърдя, че видеозаписът не показва да е имало умисъл. Въпреки контузията корейката даде най-добър резултат за цялата си кариера, като в кратката програма получи 72,91 т. и зае пето място. А Бел засега е 6-та, на 1,65 т. от азиатката. На 20-о място е нашата Александра Фейгин.", "date": "2019.03.21", "title": " Корейка се жалва, била ударена умишлено"}
{"url": "https://trud.bg/%d0%b7%d0%b0%d0%b3%d0%b8%d0%bd%d0%b0%d0%bb%d0%b8%d1%82%d0%b5-%d0%bf%d1%80%d0%b8-%d0%bf%d0%be%d1%82%d1%8a%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d1%84%d0%b5%d1%80%d0%b8%d0%b1%d0%be%d1%82/", "text": "Най-малко 54 души са загинали при при   в река Тигър край северния иракски град Мосул. Информацията бе потвърдена от представител на Министерството на вътрешните работи на близкоизточната страна, предава AFP. Други 28 души са в неизвестност след инцидента, допълни източникът на агенцията, пожелал анонимност. „Плавателният съд е потънал заради прекаленото много хора на борда му, повече от 100“, поясни представителят на вътрешнополитическото ведомство в Багдад. Плавателният съд е превозвал мъже, жени и деца към туристически комплекс в Мосул. Агенцията пояснява, че инцидентът се случва навхръх честванията на кюрдската Нова година. По-рано медии съобщиха, че на ферибота е имало около 200 души, когато е потънал. Предполага се, че повечето жертви са жени и деца, които не са могли да плуват. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.21", "title": " Загиналите при потъването на ферибот в Ирак са най-малко 54\t\t\t"}
{"url": "https://trud.bg/%d1%81%d1%82%d1%80%d0%be%d1%8f%d1%82-%d0%b4%d0%b2%d0%b5-%d0%bd%d0%be%d0%b2%d0%b8-%d0%be%d1%82%d1%81%d0%b5%d1%87%d0%ba%d0%b8-%d0%be%d1%82-%d0%b0%d0%bc-%d1%85%d0%b5%d0%bc%d1%83%d1%81/", "text": "През месец април стартира строителството на две нови отсечки от АМ “Хемус”, съобщи регионалният министърът Петя Аврамова. Активно се работи и по автомагистрала “Струма”, от която остават 40,6 км, за да бъде напълно завършена през 2023 г., посочи министърът. МРРБ и АПИ отчитат неудобството, което създава наложеното ограничение заради неравности по настилката в отсечката между Чирпан и Стара Загора на АМ “Тракия”. Проблемът не е само в пътната настилка, а в конструкцията на пътя, подчерта Аврамова. Затова трябва много ясно да се определят технологията и обхватът на ремонтните дейности. Индикативната стойност за изпълнението им е около 60 млн. лв., но в бюджета на АПИ няма предвидени средства. Проучва се и законовата възможност за различно ограничение на скоростта в двете платна на магистралата – в лентата с неравности тя да бъде 90 км/ч, а в изпреварващата да е по-висока, например 120 км/ч.", "date": "2019.03.21", "title": " Строят две нови отсечки от АМ „Хемус“"}
{"url": "https://trud.bg/%d0%bc%d0%b5%d0%b4%d0%b8%d1%86%d0%b8%d0%bd%d1%81%d0%ba%d0%b8-%d1%81%d0%b5%d1%81%d1%82%d1%80%d0%b8-%d0%b8%d0%b7%d0%bb%d1%8f%d0%b7%d0%be%d1%85%d0%b0-%d0%bd%d0%b0-%d0%b2%d1%82%d0%be%d1%80%d0%b8-%d0%bf/", "text": "Близо 100 медицински сестри излязоха на протест в Шумен, той е втори за месеца. Този път специалистите по здравни грижи застанаха пред областната управа. Губернаторът проф.Стефан Желев слезе при тях и каза, че стои зад справедливото им искане за по-високи заплати, защото трудът им е много напрегнат. Относно премахването на търговските дружества в здравеопазването, то касае законодателни промени и областният управител не може да вземе отношение. Губернаторът обясни, че е изпратил декларацията на сестрите, с която бил запознат преди ден, до здравното министерство, министър председателя и омбудсмана. „Ако държавата не вземе спешни мерки и търговията със здраве продължи, хората ще бъдат лишени от качествена грижа, защото нас няма да ни има“, каза  Антония Тодорова и предупреди, че изходът е с бягство в чужбина. Д-р Петко Загорчев, който има 45 г. стаж, подкрепи протеста на сестрите с констатацията: „Тази система не е ефективна нито за пациенти, нито за нас лекари и здравни специалисти“. Нагласите са за ефективна стачни действия от 1 април, както и за подаване на оставки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.21", "title": " Медицински сестри излязоха на втори протест в Шумен"}
{"url": "https://trud.bg/%d0%ba%d0%be%d0%bb%d0%b0-%d0%b1%d0%bb%d1%8a%d1%81%d0%bd%d0%b0-%d0%b2%d1%8a%d0%b7%d1%80%d0%b0%d1%81%d1%82%d0%bd%d0%b0-%d0%b6%d0%b5%d0%bd%d0%b0-%d0%b2-%d1%86%d0%b5%d0%bd%d1%82%d1%8a%d1%80%d0%b0-%d0%bd/", "text": "Възрастна пешеходка е била ударена от кола на столичния централен булевард „Пенчо Славейков“ на около 3 преки от „Пирогов“, предаде „Канал 3“. Пострадалата е около 70-годишна и веднага е била откарана в болница. Все още обаче не ясно какво е нейното състояние. На мястото на инцидента има пътни полицаи. Движението в района е затрудено.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.21", "title": " Кола блъсна възрастна жена в центъра на София "}
{"url": "https://trud.bg/%d0%bd%d0%be%d0%b2-%d1%83%d0%b4%d0%b0%d1%80-%d0%b7%d0%b0-%d0%bf%d0%b5%d1%82%d1%8a%d1%80-%d1%85%d1%83%d0%b1%d1%87%d0%b5%d0%b2/", "text": "Стражът Пламен Илиев отпадна от сметките на Петър Хубчев за предстоящите мачове с Черна гора и Косово. Играчът на „Лудогорец“ е със скъсан менискус и ще се подложи на спешна операция. Така под рактата на „лъвовете“ ще се завърне Николай Михайлов. Вратарят на „Левски“ не е пазил за представителния ни тим от юни 2017 година, когато „трикольорите“ паднаха в Минск с 1:2 от Беларус. А мястото на Пламен Илиев в тима заема Благой Макенджиев от „Дунав“ (Русе). Третият вратар, с който Хубчев разполага, и Димитър Евтимов от „Акрингтън“. По-рано тази седмица от сметките на селекционера отпадна и Кирил Десподов. Футболист №1 на България за 2018 година има лека травма, която не му позволява да тренира наравно с тима.", "date": "2019.03.21", "title": " Нов удар за Петър Хубчев"}
{"url": "https://trud.bg/%d1%82%d0%b0%d1%82%d0%bb%d1%8a%d1%82%d1%83-%d0%b8-%d0%b5%d0%bb%d1%87%d0%b8%d0%bd-%d0%bd%d0%b5-%d1%81%d0%b0-%d0%b4%d0%be%d0%b1%d1%80%d0%b8-%d0%bb%d1%8e%d0%b1%d0%be%d0%b2%d0%bd%d0%b8%d1%86%d0%b8-%d0%bd/", "text": "В телевизионния сериал „Сблъсък“, който се излъчва на Show TV, с участието на такива артисти като Къванч Татлъту, Елчин Сангу, Мелиса Аслъ Памук, Алперен Дуймаз, Онур Сайлак, има една двойка, който не само не остава в сянката на Кадир и Зейнеп, но й изпъква повече. Това са Джемре и Керем, в образите на които се превъплъщават Мелиса Аслъ Памук и Алперен Дуймаз. Те са обичани от голям брой зрители, твърдят турските медии. Още преди излъчването на сериала стана ясно, че в историята на поредицата се оформят две любовни двойки, но бе неочаквано Джемре и Керем да оставят след себе си двойката Кадир и Зейнеб – Къванч Татлъту и Елчин Сангу. Въпреки че съществува физическа хармония между тях, зрителите не усещат силната любовна искра и отдават това на студената игра на Елчин. Много телевизионни зрители смятат, че Елчин Сангу играе бездушно. Тя и Къванч не излъчват достатъчно влюбеност и за това Керем и Джемре печелят повече симпатии, въпреки не не играят основните роли на сериала …. Списъкът на най-дискутираните екранни двойки в социалните мрежи, подготвен от компанията за проучвания и анализ Somer, също потвърждава тази ситуация. Според данните, Джемре и Керем са много по-симпатични на зрителите, отколкото Кадир и Зейнеб.", "date": "2019.03.21", "title": " Татлъту и Елчин не са добри любовници на екрана"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81-%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d1%89/", "text": "Председателят на БСП – София Калоян Паргов прие в централата на столичните социалисти майките от „Триадица“, които протестират срещу липсата на места в яслите и детските градини в района, съобщиха от партията. Лидерът на левицата в София изслуша проблемите им и заедно обсъдиха различни варианти за справянето с тях. Майките от „Триадица“ са инициирали и подписка, с която искат да покажат на управляващите в Столична община и на кмета на района, че проблемите наистина са сериозни и настояват във възможно най-кратки срокове да бъде намерено решение. До момента събраните подписи са над 550. „Единственият начин проблемите с недостига на места в детските ясли и градини да бъде разрешен е да започне ударно строителство на нови такива заведения, обясни Калоян Паргов, който е заместник-председател на Комисията по образование, култура, наука и културно многообразие в СОС. – До този момент управляващите в Столична община само усвояват средства, санират, ремонтират и разширяват вече съществуващи детски градини. А после режат лентички като за нови. Това не е решение“. Калоян Паргов добави, че проблемът, който съществува в район „Триадица“ с недостига на места в детските ясли, го има на доста места в София. „През следващия месец ще стартират класиранията и ще започне отново голямата олелия, каза той. – Истината е, че от 2008 година насам управляващите в Столична община непрекъснато променят критериите и правилата за прием. И тези промени ги правят в зависимост от това коя целева група е по-изостанала или ощетена през тази година, за да може през новата да бъде стимулирана. И така се въртим в омагьосан кръг от 10 години. Всички обяснения на управляващите, че детските градини били закрити, преустроени и не знам още какво в миналото са само елементарни оправдания. Не може 10 години да управляват Столична община и да не намерят решение на този проблем“. Лидерът на столичните социалисти категорично заяви, че БСП е против идеята за премахването на леглата в детските градини. „Това предложение се прокрадна миналата година след протестите на различните граждански инициативни комитети, каза Калоян Паргов. – Премахването на леглата в детските градини противоречи на всякакви медицински и санитарни изисквания. В момента нашите експерти в образованието подготвят становище по тази тема и ще го обявим съвсем официално. За мен подобна идея е скандална“. Калоян Паргов информира протестиращите майки, че с общинския съветник от БСП Борис Цветков вече са внесли доклад в СОС относно възстановяване ползването на неизползваните сграда и двор на ул. „305“ №1 в квартал „Драгалевци“, район „Витоша“, за общинска детска ясла и градина чрез откриване на филиал на 160 ОДЗ „Здравец“ и разкриване на яслени и градински групи. В доклада има и предложение за частично преодоляване на проблема с недостига на места в общинските детски ясли и градини в район „Триадица“. То е свързано с промяна на предназначението на съществуваща общинска сграда, намираща се в квартал „Гоце Делчев“, зад блок №238 на ул. „Боянски водопад“, известна като „малката Триадица“. „Идеята е тази сграда да бъде предназначена за детско заведение, да бъде реконструирана, преустроена и да бъде използвана временно за детска ясла и градина“, обясни Калоян Паргов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.21", "title": " Калоян Паргов се срещна с протестиращите майки от „Триадица“\t\t\t"}
{"url": "https://trud.bg/%d1%81%d0%b0%d0%b2%d0%b8%d1%87-%d0%b0%d1%83%d1%82-%d0%b3%d0%be%d1%82%d0%be%d0%b2-%d0%b5%d0%b4%d0%b2%d0%b0-%d0%b7%d0%b0-%d0%b0%d0%bd%d0%b3%d0%bb%d0%b8%d1%8f/", "text": "Стефан Савич, голямата звезда на Черна гора, пропуска мача с България. Футболист №1 за последните три години в родината си се възстановява от травма, която му пречи да бъде на линия за сблъсъка с „лъвовете“. Това призна Александър Янкович, помощник-треньор в щаба на „соколите“. „Нашата голяма надежда е Савич да бъде на разположение за двубоя с Англия в понеделник – каза наставникът. – Да играе още срещу България? Едва ли. По-скоро няма да бъде в групата“.  Янкович коментира и селекцията на Петър Хубчев. „България е отбор, сходен на нашия. Имат няколко качествени играчи. Трябва да отговорим на тяхната конкуренция с агресивност и дисциплина. Искаме да покажем, че можем да вземем нещо от този мач“. Фатос Бечирай, вратар на Черна гора, също изрази увереност, че двубоят на националния стадион „Васил Левски“ дори може да бъде спечелен. „Ние друго не искаме – каза стражът. – Групата е изравнена и всеки може да победи своя съперник. Това прави битката още по-сериозна. В София ще опитаме да покажем най-доброто, което можем. Гледахме българите, играят компактно и имат няколко футболисти с добри индивидуални качества. Искам да спечелим този мач, пък срещу Англия в понеделник – каквото стане“.", "date": "2019.03.21", "title": " Савич аут, готов едва за Англия"}
{"url": "https://trud.bg/%d1%81%d0%bf%d0%b8%d1%80%d0%b0%d1%82-%d0%b4%d0%b5%d1%82%d1%81%d0%ba%d0%b8%d1%82%d0%b5-%d0%bd%d0%b0%d0%b4%d0%b1%d0%b0%d0%b2%d0%ba%d0%b8-%d0%b7%d0%b0-%d0%b3%d0%be%d0%b4%d0%b8%d0%bd%d0%b0-%d0%bf%d1%80/", "text": "Заместник-министърът на образованието и науката Деница Сачева е представила предложенията за промени в Закона за социалното подпомагане и в Закона за помощите за деца, които предвиждат по-сериозно обвързване на социалните плащания с посещението на детска градина и училище, съобщават от пресцентъра на МОН. При повече от 3 дни непосещение на детска градина или 5 неизвинени отсъствия в училище в рамките на месец детските надбавки ще бъдат спирани за срок от една година. Предвижда се помощите за децата в първи клас да се дават на два пъти – в началото на първия и в началото на втория срок. С ходенето на училище ще се обвържат и помощите за наем на общинско жилище и за отопление. Според Деница Сачева в момента глобите се събират трудно и трябва да се мисли върху механизъм за обвързване на помощите със заплащане на наложените глоби. „В същото време предлагаме и подкрепящи мерки като възможността помощите да се изплащат в натура – обувки, дрехи и пособия за обучение, да са под формата на такса за детска градина. Скоро стартират два нови проекта за осигуряване на допълнителни занимания по български език и по други предмети, както и за покриване на таксите за детски градини за децата от бедни семейства“, допълни тя. „Работата по Механизма ще се концентрира повече върху идентифицирането на децата в риск, осигуряването на ежедневната посещаемост и превенция от отпадане от детска градина и училище. Търсим балансирания подход между подкрепящите мерки и санкциите, за да можем да върнем децата в образователните институции“, обясни Сачева на Шестата среща на образователните експерти в общините в Стара Загора. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.21", "title": " Спират детските надбавки за година при 3 дни отсъствие от градина или 5 неизвинени в училище за месец"}
{"url": "https://trud.bg/%d0%b4%d0%b5%d1%86%d0%b0-%d0%bf%d1%8f%d1%85%d0%b0-%d0%b8-%d1%82%d0%b0%d0%bd%d1%86%d1%83%d0%b2%d0%b0%d1%85%d0%b0-%d0%b2-%d0%b4%d0%b5%d0%bd%d1%8f-%d0%bd%d0%b0-%d1%85%d0%be%d1%80%d0%b0%d1%82%d0%b0-%d1%81/", "text": "Деца от Средното училище „Йордан Йовков“ в Сливен показаха своите таланти на 21 март. Инициативата бе посветена на Международния ден на хората със синдром на ДАУН и бе организирана съвместно от учебното заведение и Местната комисия за борба срещу противообществените прояви на малолетни и непълнолетни. Някои от децата танцуваха, други пяха, а трети оцветиха символа на международния ден – шарения чорап, съобщиха от училището. След това във въздуха полетяха десетки жълти балони. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.21", "title": " Деца пяха и танцуваха в Деня на хората със синдром на Даун"}
{"url": "https://trud.bg/%d1%81%d0%bf%d0%be%d1%80-%d0%b7%d0%b0-%d0%bd%d0%b0%d1%81%d0%bb%d0%b5%d0%b4%d1%81%d1%82%d0%b2%d0%be-%d0%b2-%d0%be%d1%81%d0%bd%d0%be%d0%b2%d0%b0%d1%82%d0%b0-%d0%bd%d0%b0-%d0%b4%d0%b2%d0%be%d0%b9%d0%bd/", "text": "Икономически спорове са в основата на разигралата се днес   в квартал Елинико в гръцката столица, където 59-годишна българка бе застреляна от 86-годишния си гръцки съпруг, бивш военен. Според информация българката, която от една година е женена за гръцкия военен системно е настоявала да бъде вписана като съсобственик на имотите ва гръцкия гражданин вследствие на което кавгите били част от ежедневието на двойката, твърдят техни съседи. Днес сутринта след пореден скандал българката изгонила от дома 86-годишния си съпруг, който в момент на ярост грабнал оръжието и стрелял срещу българката. Тя успяла да избяга и да спре минаващо такси. Единствено успяла да каже: „Уби ме, уби ме“ след което загубила съзнание. Минути по-късно гръцкия военен насочил дулото на пистолета срещу себе си в двора на дома им. И двамата са закарани спешно в болница Асклипио в квартал Вула, където малко по-късно издъхнали. Според информацията 59-годишната българка се запознала с настоящия си съпруг, докато работела в дома му като домашна помощница и се грижела за болната му съпруга, която преди година починала. Гняв предизвика в социалните мрежи поведението на таксиметровия шофьор, спрян от българката, който разказа почти усмихнато, пред телевизионните камери, че щом видял жената да влиза в колата му и да вика, че я убиват спрял объркан и я издърпал навън от задната врата на колата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.21", "title": " Спор за наследство в основата на двойното убийство в Атина"}
{"url": "https://trud.bg/%d0%b4%d0%be%d0%b1%d1%8a%d1%80-%d0%b2%d1%8a%d0%bf%d1%80%d0%be%d1%81-%d1%83%d0%b2%d0%b0%d0%b6%d0%b0%d0%b5%d0%bc%d0%b8-%d0%b3%d0%be%d1%81%d0%bf%d0%be%d0%b4%d0%b8%d0%bd-%d0%bf%d1%80%d0%b5%d0%bc%d0%b8/", "text": " с луксозния апартамент, купен от Цветан Цветанов на съмнително ниска цена, премиерът Борисов поставя отличен въпрос на колегата си, а именно, като тръгва за Съединените щати, да се замисли откъде дойде атаката срещу него. Позволявам си, докато господин Цветанов мисли, да отговоря на премиера, защото, както е казал поетът, „пожарът на бунта гори“. Атаката, уважаеми господин Борисов, дойде от информационната агенция „Свободна Европа“*, която възобнови своята дейност преди около месец. Както е известно, тази медия се финансира от Конгреса на САЩ и бе символ на истината за нашия живот в тоталитарни времена. Възможно е днес в редакционния екип на агенцията да са се промъкнали агенти на Корнелия Нинова и президента Радев, но да ви кажа честно, силно се съмнявам.      ", "date": "2019.03.21", "title": " Добър въпрос, уважаеми господин премиер"}
{"url": "https://trud.bg/%d0%b4%d0%b5%d0%bf%d1%83%d1%82%d0%b0%d1%82%d1%8a%d1%82-%d0%b5%d0%bc%d0%b8%d0%bb-%d0%b4%d0%b8%d0%bc%d0%b8%d1%82%d1%80%d0%be%d0%b2-%d0%b4%d1%8a%d1%80%d0%b6%d0%b0%d0%b2%d0%b0%d1%82%d0%b0-%d0%bd%d1%8f/", "text": "До 30 септември удължават срока на касовите бележки да пише акциза за горивото КЗК може да глоби бензиностанции заради информацията Държавата и в момента има възможност да строи данъчни складове. Никой не й забранява, но тя никога няма да го направи, защото са нерентабилни. Това каза шефът на Комисията за наблюдение на приходните агенции и борба със сивата икономика Емил Димитров във връзка с предложението на Комисията за защита на конкуренцията (КЗК), записано в анализ на пазара с горива, държавата да изгради данъчни складове, тъй като сегашните не били достатъчни за нуждите на бизнеса. „В България сме създали навсякъде данъчни складове, за да облекчим бизнеса. Всеки с два варела може да направи склад за горива. Изискването е да има 50 тона гориво. Никъде на Запад няма данъчни складове като нашите“, допълни той. Експерти от КЗК представиха подробности от анализа пред депутатите. Една от идеите им е да се създаде електронна платформа, която да показва свободната вместимост на складовете за горива. Но идеята не срещна подкрепа. „Ние сме задължили целия бизнес да има запаси за тяхна сметка, а сега искате да задължите и складовете да пазят място за гориво. Това е частна собственост!“, заяви шефът на парламентарната комисия. До 30 септември ще бъде удължен срокът върху касовите бележки на бензиностанциите на отделни редове да бъдат посочени акциза, ДДС-то и доставната цена, стана ясно още днес. Светослав Бенчев от Българската петролната и газова асоциация коментира, че приветстват удължаването на срока. По време на заседанието стана ясно, че КЗК може да глоби бензиностанциите от 1 октомври, ако изпишат покупната цена на касовата бележка, тъй като в свои предишни становища е констатирала, че подобна информация създава условия за нарушаване на конкуренцията. „Противопоставяме се на изискването да показваме тази цена на касовите бележки независимо кога това ще се случи“, каза още Светослав Бенчев.", "date": "2019.03.21", "title": " Депутатът Емил Димитров: Държавата няма да строи данъчни складове"}
{"url": "https://trud.bg/%d0%b5%d1%81-%d0%b4%d0%b0%d0%b4%d0%b5-%d0%be%d1%82%d1%81%d1%80%d0%be%d1%87%d0%ba%d0%b0-%d0%b7%d0%b0-%d0%b1%d1%80%d0%b5%d0%ba%d0%b7%d0%b8%d1%82-%d0%b4%d0%be-22-%d0%bc%d0%b0%d0%b9/", "text": "Европейският съюз даде на Великобритания срок до 22 май за излизане от структурите на Общността, предава телевизионният канал Sky News. Съответното решение е взето в рамките на срещата на държавните и правителствените лидери на ЕС в Брюксел, става ясно от проектозаявлението, текстът на което вече бе разпространен сред средствата за масова информация. Очаква се по-късно тази вечер министър-председателят на Обединеното кралство Тереза Мей да направи официално изявление, в което да представи резултатите от първия ден на срещата в Брюксел. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.21", "title": " ЕС даде отсрочка за Брекзит до 22 май"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-368/", "text": "Корнелия проби енергийния щит на Цветанов Думи на Петър Дънов на фасада на луксозната сграда противоречат на Вселенски закони и не носят добро, заяви астрологът Светлана Тилкова – Алена.             „Зелените“ пробутват старо проучване Поредната фалшива новина от „еколозите”. Пускат стари и неактуални данни за незаконната сеч в България.             Върховенство на чиновническото безсмислие Или как могат да обсебят имота ти, да не те допускат до него, властта да си затваря очите и накрая да те карат да плащаш данък – коментар на Емил Спахийски.       Изборът на екип от пациента стимулира корупцията Защо сурогатното майчинство е забранено, а смяната на пола – не – пита гинекологът проф. д-р Иван Козовски, управител на Медицински център за асистирана репродукция „Варна ООД“, в интервю за „Труд“.       Кой печели и кой губи от суспендирането на унгарската ФИДЕС? Налице са дълбоки разногласия в редиците на самата ЕНП. „Загубата“ може да се превърне в печалба за европейците – анализ на д-р Радко Ханджиев, Bulgarian Press Pool-Budapest.             Велико Търново – историческата столица За нашите предци седем столетия, от 1185 до 1879 г., символ на многовековната българска държава е „Богопазеният Царевград Търнов“ – „Мистериите на българските земи“ с проф. Пламен Павлов.       Благотворителят Силует на Едмънд Бек – тексасецът, който е един от най-сериозните инвеститори във Велико Търново.", "date": "2019.03.21", "title": " Вижте акцентите в броя на вестник „Труд“ в петък, 22 март 2019"}
{"url": "https://trud.bg/%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bf%d1%80%d0%be%d0%b1%d0%b8-%d0%b5%d0%bd%d0%b5%d1%80%d0%b3%d0%b8%d0%b9%d0%bd%d0%b8%d1%8f-%d1%89%d0%b8%d1%82-%d0%bd%d0%b0-%d1%86%d0%b2%d0%b5%d1%82/", "text": "Думи на Петър Дънов на фасада на луксозната сграда противоречат на Вселенски закони и не носят добро, заяви астрологът Светлана Тилкова – Алена Енергийният щит, на който е щял да разчита Цветан Цветанов, купувайки си луксозния апартамент в столичния квартал “Изток”, с вградена енергийна защита от псалм 91-ви, бе пробит от БСП, водена от Корнелия Нинова, която според премиера Борисов стояла зад сигнала срещу имотните сделки на зам.-председателя на ГЕРБ. Той уточни, че атаката е изкристализирала, след като и президентът Румен Радев е взел отношение по темата. Върху фасадата на скъпия имот на ул. “Латинка” е вградена енергийна защита чрез псалм 91-ви, обясни преди ден арх. Весела Мирянова, чиято фирма “Артекс инженеринг” е построила сградата. По думите на Мирянова именно Цветанов е клиентът, “който е оценил вложеното от младия архитект Пламен Мирянов в тази сграда – тази мощна енергийна защита на сградата, с вградения 91-ви псалм” и затова е станал собственик на апартамента. Оказва се обаче, че на сградата са изписани и слова на Петър Дънов, които противоречат на Вселенски закони. Тяхното неспазване води до проблеми за хората, които не се съобразяват с тях, обясни пред “Труд” астрологът Светлана Тилкова – Алена. “Всичко, което е добро, мога да приема. Всичко, което е добро, мога да приложа. Реша ли да направя добро, няма сила, която да ми противодейства.” Това пише на сграда “Летера”, която е избрана за Сграда на годината за 2017-а. Думите “че младият архитект Пламен Мирянов е осигурил мощна енергийна защита на сградата, с вградения 91-и псалм” са абсолютно погрешни и разкриват непознаването на умението да преплетеш думи и енергия в изграждането на невидима защита, посочи Алена. “С изписването на думите на кирилица и глаголица архитектът цели защита, той се опитва да създаде своеобразен амулет. Не се е получило”, уточни астрологът. По думите й, за да има енергийна защита от символи и думи, техни съчетания, те трябва да са обвързани с Време и Пространство. “Категорична съм, че три лъча на енергийна защита не са вплетени в едно в тази фасада. Думите, добрите и злите, сами по себе си нищо не пазят или рушат. Дали ще е псалм, молитва, мантра все едно. Да се влага някаква специална енергийна мощ в псалм 91 /90/ или в който и да било, е някаква повърхностна мистика. Второ, когато човек поставя или “вгражда” в случая в стените на проектирана от него сграда цитати или постулати, с цел да “защитават” обитателите на сградата, е добре да знае чии са думите. Тези, изписани на фасадата, не отговарят на псалм 91 (слав. 90). Това са думи на Петър Дънов, озаглавени “Бог е любов”, от молитвата му при гръмотевици и земетръси”, категорична бе тя. “Обитателите на сградата са родени всеки на своята си дата. Няма как думи, дори обвързани само с доброто, да даряват енергийна защита на всеки един обитател, особено ако е роден на дата на кармична разплата, 4, 13, 22, 31, 8, 17, 26 и има да чисти личната си карма. Следващата причина, която е по-важната е, че тези думи, въпреки че са свързани с Доброто, са в противоречие с няколко Вселенски закона. Тяхното неспазване не само води до проблеми за хората, които не се съобразяват с тях, но дори и до физическо насилие и болести. За съжаление молитвата на Дънов показва непознаване на Вселенските закони. Сред тях са “Твори само поискано добро, за да го получиш”, както и “Не прави непоискано добро. То задължително ще ти бъде заплатено със зло”, уточни още Алена.   Отец Николай Николов, предстоятел на старинен храм „Св. Петка” в София: Това е езическо, не е по канона на Православието Ние – църковните хора, не вярваме в тази т.нар. вградена енергийна защита и нямаме такава практика. Когато се четат тези псалми, се смята, че това е Божия закрила на хората. Не зная кой и защо тълкува Псалм 91 по такъв начин. Православната традиция е да се правят два пъти водосвет, когато се строи сграда. Първия път е в самото начало при изкоп – тогава се чете молитва, свещеникът хвърля три осветени от него камъка в основите на строежа. Вторият водосвет се прави, когато сградата е готова. Така че подобни „енергийни вграждания” са езичество и противоречат на Православните традиции.   Позиция на „Артекс Инженеринг”: Нямаме нужда от политически тласък Ние сме перфекционисти както в архитектурното проектиране на жилищни сгради, така и в строителния процес като цяло и затова нямаме нужда от политически тласък, за да правим бизнес. Това се казва в официална позиция на “Артекс инженеринг”, фирмата, чиито апартаменти са закупени от хора от ГЕРБ, публикувана на сайта на компанията. Оттам допълват, че името им е било замесено в чужд медиен сценарий. “В хилядите проектирани и построени от нас жилища живеят семейства с различни професии. За компанията ни никога не е било приоритет какво е служебното положение и политическите пристрастия на клиентите ни. Всеки, който познава нашите проекти и механизма на продажби, ще потвърди, че законът и пазарните правила, са тези, които от 25 години държат “Артекс” в най-светлата част на строителната индустрия”, посочват още в позицията си от компанията.   Вежди Рашидов, ГЕРБ: Обвиненията без доказателства са непочтени Парите ми са честно спечелени, обявени публично, данъците ми са платени. Сделката е изрядна. Не е почтено да се обсъждат, без доказателства за нарушения, свободните пазарни договаряния. 860 евро на квадрат никак не е малко за сделка във фаза чертеж и основи. Хората, които безотговорно хвърлят думи, да се запознаят със строителния бизнес. Свещено мое право е да инвестирам личните си средства на свободния пазар при свободно договаряне.   Хамид Хамид, ДПС: Едва ли правителството ще се разклати  Едва ли това, че някой си е купил жилище, ще разклати правителството. В страната има институции, които проверяват имуществените декларации. Има си органи да проверят, има си декларации, аз не съм морален съдник. Не виждам нищо лошо публичните фигури да се проверяват по декларациите, които са подали. Хубаво е всеки да има някакво жилище. Мечо Пух казва: “Колкото повече, толкова повече”.   Волен Сидеров, „Атака”: Крепим стабилността на коалицията Ще питам Цветан Цветанов как да си купя и аз евтин апартамент, тъй като живея под наем, а малкият расте. Стига да се освободи от дипломацията, защото е много зает – преговаря с “Воля”, със СДС, в ЕНП, утъпкват се пътеките. Такава дипломация, такъв висш пилотаж – все едно виждам Кисинджър 70-те години в Китай совалките. Крепим стабилността на коалицията всеки ден, защото БСП не са готови да управляват.   Президентът Румен Радев: Случаят рефлектира върху политиците Гарантираното оневиняване ще се размине с моралните присъди Случаят с апартаментите далеч надхвърли обхвата на една имотна сделка, защото пряко рефлектира върху доверието в политическата класа и държавността. Само преди два месеца призовах Комисията за противодействие на корупцията да навлезе и в старателно отбягвания периметър на властта. Това каза президентът Румен Радев в Кюстендил в отговор на журналистически въпрос за имотния скандал. „Очевидно няма как антикорупционната комисия, която е назначена и контролирана от г-н Цветанов, да го разследва по беззъбия закон, наложен от самия него. И затова, според мен, поредното гарантирано оневиняване на г-н Цветанов ще се размине с моралните присъди на обществото. Това е големият проблем, който ни очаква”, заяви още Румен Радев.   Цените падат при договаряне  Плащания без ДДС са маркетингов трик Без Акт 16 плащате ток по индустриални тарифи Обявените първоначално цени на недвижимите имоти могат да паднат при договаряне дори с до 30-40%, обясниха брокери за “Труд”. Стойността, на която ще се сключи сделката, зависи от това дали първоначално обявените цени са надути умишлено, както и от това дали домът може да бъде продаден веднага или стои дълго на пазара. Ако инвеститорът има нужда от свежи пари, а апартаментът трудно ще бъде продаден, първоначално обявената цена може да бъде намалена. По време на преговорите клиентът може да свали цената с различни доводи като етаж, изложение, разпределение на стаите и липсата на паркомясто или гараж например, допълниха брокери на имоти. В столичния квартал “Изток” имот с добра локация, перфектно качество на строителството и добро разположение на стаите в него, преди издаден Акт 16 може да се намери при цени от около 1500 евро за квадратен метър, обясниха експертите. Те бяха категорични, че цените на груб строеж са с около 15-20% по-ниски от тези за завършен апартамент. Най-евтино излизат жилищата, закупени “на зелено”, тоест на етап проект, преди започване на реалното изграждане. Обявяването на цени на апартаментите без ДДС е маркетингов трик за привличане на клиенти, който обаче е заблуждаващ. Няма как една сделка да се изповяда без да се плати данъка, категорични са експерти. Жилището може да се ползва без да е издаден Акт 16, но в този случай обитателите не могат да се вържат с “Топлофикация” АД и да ползват парно, както и електричество. Затова, ако искат да ползват жилището без Акт 16, ще им се наложи да плащат ток по индустриални цени, обясниха брокери. По различни причини в София има блокове, които се обитават от години без издаден Акт 16 и хората в тях си живеят нормално.   Премиерът Бойко Борисов от Брюксел:  Това е морален въпрос, предстоят тежки решения Откъде дойде тази атака в това време Много внимателно ще проверя сделките с апартаментите – дори само нарушение да има, не престъпление. Това каза в Брюксел премиерът Бойко Борисов. “Говорих с Цветанов по телефона, той утре (б.р. – днес) отива в Америка. Аз чак вечерта се връщам, в сряда ще се прибере и ще говоря с тях. Ще говоря още веднъж и ще събера и Изпълнителната комисия. Никак не ми е приятна тази тема. Да, тя е във всички случаи според тях законна. Затова ще изчакам кратко време, доколкото знам са сезирани прокуратурата и КОНПИ, да се произнесат”, каза Борисов. “Дори само нарушение да има, не престъпление, много внимателно ще проследя тези сделки – в това мога да ви уверя. Защото решенията в случая са много тежки и то в много кратко време преди избори. Мога само да уверя, че в ГЕРБ винаги сме взимали правилните решения, верните решения”, каза още Борисов. И още: „А това, че другите са маскари – нас не ни оправдава. Така че, там да вземеш предприятия или апартамент (в БСП – б.р.) е нещо нормално. Нагледали сме се на всичко, което са правили през годините”. „Това е морален въпрос, той не е дали всичко това е вярно. Всичко е много добре планирано – Цветанов трябва много добре да си направи изводи откъде дойде тази атака в това време”, посочи премиерът. По-рано той припомни, че след 1945 г. в най-хубавите жилища в България “живееше червената буржоазия, а техните деца и синове напъват да дойдат като троянски коне в ЕП”.  ", "date": "2019.03.21", "title": " Корнелия проби енергийния щит на Цветанов (обзор)\t\t\t"}
{"url": "https://trud.bg/%d0%b7%d0%b5%d0%bb%d0%b5%d0%bd%d0%b8%d1%82%d0%b5-%d0%bf%d1%80%d0%be%d0%b1%d1%83%d1%82%d0%b2%d0%b0%d1%82-%d1%81%d1%82%d0%b0%d1%80%d0%be-%d0%bf%d1%80%d0%be%d1%83%d1%87%d0%b2%d0%b0/", "text": "Пускат стари и неактуални данни Проучване за незаконната сеч в България за периода 2006-2013 година разпространи българският клон на Световния фонд за дивата природа (WWF). Според текста, представен и като “анализ”, ставало дума за незаконен бизнес на стойност 150 милиона лева годишно. Не е ясно как данни отпреди 6 години са актуални към днешна дата и какво общо имат със сегашното състояние на горите у нас. Според официалната информация България е една от страните в ЕС, която през последните няколко години бележи огромен ръст на горския фонд. Източници на “Труд” от официалната власт обясниха, че “анализът” е поредната част от атаката на “зелените”. Тя е организирана, защото миналата седмица бяха отрязани от еврофинансиране на стойност 5 милиона лева. Прогнозите са, че идните дни опитите на “еколозите” да излъжат обществеността ще продължат.", "date": "2019.03.21", "title": " „Зелените“ пробутват старо проучване\t\t\t"}
{"url": "https://trud.bg/%d1%83%d0%b1%d0%b8%d1%82-e-%d0%b1%d1%8f%d0%bb-%d1%89%d1%8a%d1%80%d0%ba%d0%b5%d0%bb-%d0%b2-%d1%85%d0%b0%d0%b4%d0%b6%d0%b8%d0%b4%d0%b8%d0%bc%d0%be%d0%b2%d0%be/", "text": "Бял щъркел, убит с въздушна пушка, е открит вчера в Хаджидимово, област Благоевград. Според събраната от РИОСВ – Благоевград информация до момента, защитената птица е била простреляна докато се е намирала в гнездото. При аутопсията, извършена от представител на БДЗП – Гоце Делчев, е намерил сачма от въздушна пушка. Извършителят не е установен. За случая е уведомена Общинска администрация – гр. Хаджидимово, която прави проверка за откриване на евентуалния нарушител. Инцидентът е първия по рода си на територията на инспекцията. Белият щъркел е защитен вид и включен в Приложение №3 на Закона за биологичното разнообразие. Според разпоредбите на закона, посегателства върху вида от физически лица се наказват с глоба от 100 до 5000 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.21", "title": " Убит e Бял щъркел в Хаджидимово"}
{"url": "https://trud.bg/%d0%b3%d1%80%d0%b0%d0%b4%d1%81%d0%ba%d0%b0%d1%82%d0%b0-%d0%b2%d0%b8%d0%b4%d0%b5%d0%be%d1%81%d1%82%d0%b5%d0%bd%d0%b0-%d0%b2-%d1%82%d1%8a%d1%80%d0%b3%d0%be%d0%b2%d0%b8%d1%89%d0%b5-%d1%89%d0%b5-%d0%b8/", "text": "Излъчване на фирмени реклами и съобщения от граждани и организации на градската видеостена е новата услуга, която Община Търговище въвежда, съобщиха от местната администрация. Цената, според Наредбата за определянето и администрирането на местните такси и цени на услуги, е 24 лв. за всеки 5 минути излъчване на материал. Стената е с размери 5 х 3 метра и позволява излъчването на видеоматериали, изображения и статични текстови съобщения. Няма ограничение за форма́та на файловете. Препоръчително е обемът на видеата да е до 100 МB, а на изображенията – до 5 MB. Няма да се допуска излъчването на реклама, противоречаща на установените морални норми, уронваща престижа на трети лица и в разрез с текстовете от Наредбата за рекламната дейност на територията на община Търговище, уточняват още от администрацията. Желаещите да рекламират, трябва до подадат заявление по образец в Центъра за административно обслужване (ЦАО) или на електронната поща obshtina@targovishte.bg. Посочват се данни за кореспонденция, кратко описание на клипа, желаните дати и честота на излъчване. Рекламният материал се подава на електронен носител (флаш памет или CD/DVD) в ЦАО или се прилага като линк за изтегляне в имейла със заявката. След официално потвърждение от Община Търговище, че материалът е получен и одобрен за излъчване, гражданите следва да заплатят цената на услугата. Плащането се извършва на касите на Община Търговище или по банков път, допълват от кметството. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.21", "title": " Градската видеостена в Търговище ще излъчва реклами и съобщения по заявка на фирми и граждани"}
{"url": "https://trud.bg/%d0%b2%d1%8a%d0%b7%d1%81%d1%82%d0%b0%d0%bd%d0%be%d0%b2%d1%8f%d0%b2%d0%b0%d1%82-%d0%b5%d0%bc%d0%b1%d0%bb%d0%b5%d0%bc%d0%b0%d1%82%d0%b8%d1%87%d0%bd%d0%b0-%d1%81%d1%82%d0%be%d0%bb%d0%b8%d1%87%d0%bd%d0%b0/", "text": "Архитекти, учени, писатели, преподаватели, актьори, музиканти, художници, интелектуалци, общински съветници и кметът на София Йорданка Фандъкова се събраха заедно на 60-метровата уличка „Малко Търново“, за да обсъдят проекта за нейното възстановяване, съобщиха от Столична община. Той предвижда обновяване на настилката, парапетите и осветлението, като се създаде и място за пърформанси, което да се използва от съвременни артисти и най-вече от трупата на Младежкия театър, чийто служебен вход е там. „Улицата със стъпалата“ е едно от емблематичните места и е събрала почти цялата история на развитието на града. Под жълтите ѝ павета има останки от антична Сердика, там е и прочутият бар „Луна“, в който представители на царската фамилия са се отбивали на питие, а зад черна врата в една от стените още се намират килии на бившата Държавна сигурност“ – разказа професорът по история Николай Поппетров от БАН. Той припомни на участниците в събитието, че с „Малко Търново“ е свързана една от най-любопитните легенди на града – подпалването на Часовниковата кула от градските часовникари, които някога са живеели и работили в района, защото им пречела на бизнеса. Председателят на Държавната агенция за архивите доц. д-р Михаил Груев обърна внимание, че по фасадата на сградата на Агенцията все още личат следите от пожара на бившия Партиен дом. „Нашата задача е да обновим, възродим и оживим едно знаково място на София, събрало само в 60 метра много история, и да я разкажем на всички” – каза кметът Йорданка Фандъкова. „Длъжни сме да обновим, запазвайки духа на града. София е на хората и от гражданите зависи как ще го изпълним с дух, не само с камък, павета, плочи, а ще припомним за какво ни говори мястото и какво искаме да покажем на младите хора”–  посочи кметът. „Идеята е най-важна, а от идеята, стигайки до най-малкия детайл, да я изпълним – това е задачата” – каза главният архитект на София арх. Здравко Здравков. Малката улица със стъпала между пл. ”Кн. Александър Първи” и бул. ”Дондуков” изпълнява важна градоустройствена връзка за пешеходното движение в центъра на града по оста юг – север. Развитието на пешеходните пространства е приоритет в анализа на публичните градски зони в стратегията на световноизвестния урбанист арх. Ян Геел, който консултира София по покана на кмета Фандъкова и главния архитект арх. Здравков. Затова е много важно как ще присъства историята чрез визуалната комуникация, наред с новите настилки, почистване на фасадите, осветление, характерния парапет на стъпалата, които са част от проекта, изработен като дарение от екип, с ръководител арх. Радомир Серафимов. Планира се след отразяване на направените бележки и предложения да бъде направено следващо представяне с обсъждане на идеята и проекта за обновяване на ул. „Малко Търново“. Сред присъстващите на първото представяне, които задаваха своите въпроси и даваха предложения за промени, бяха  учени като проф. Михаил Неделчев, д-р Георги Текев – изпълнителен директор на НБУ, Владимир Люцканов, директор на Младежки театър “Николай Бинев”, музикантите Васко Кръпката и Васил Гюров, писателят Иван Стамболов – Сула, поетът и сценарист Иван Ланджев, писателите Мариана Екимова-Мелнишка, Александър Н. Геров, Федя Филкова, Дими Стоянович, режисьорите Виктор Божинов, Лъчезар Аврамов, Камен Балкански, художниците Михаил Лалов и Филип Бояджиев, преподавател в НХА, актрисата Яна Маринова, Стефан Огнянов, историк и председател на УС на „Сдружение 365“ – организатори Free Sofia Tour и Sofia Communist Tour, арх. Николай Давидков – ръководител на студио „Прожектиране“ и др., както и главният архитект на София арх. Здравко Здравков, Малина Едрева, председателят на постоянната комисия по култура, образование, наука и културно многообразие към Столичния общински съвет, Силвия Чакърова, урбанист и координатор на проекта “София – град за хората”, общинските съветници Силвия Христова, Стефан Марков, Прошко Прошков, Ботьо Ботев, представители на „Визия за София“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.21", "title": " Възстановяват емблематична столична улица, създават място за пърформанси"}
