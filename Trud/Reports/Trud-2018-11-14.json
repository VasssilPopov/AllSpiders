{"url": "https://trud.bg/30-%d0%bb%d0%b2-%d0%b3%d0%bb%d0%be%d0%b1%d0%b0-%d0%bd%d0%b0-%d0%bf%d1%8a%d1%82%d1%8f-%d0%b0%d0%ba%d0%be-%d1%81%d0%b8-%d0%b1%d0%b5%d0%b7-%d0%b2%d0%b8%d0%bd%d0%b5%d1%82%d0%ba%d0%b0/", "text": "10 пъти по-малка е санкцията, ако признаем вина и дадем парите веднага Чужденците нарушители дават пари в брой на границата преди да напуснат страната Три варианта, за да се спасим от скъпите наказания Арбитражен съд ще приема жалби от операторите Всички нередовни водачи, които пътуват без предварително закупена винетка или платена тол такса ще могат да платят по-ниска санкция на пътя, ако признаят вината си. Така те ще могат да продължат пътуването си в рамките на деня, до полунощ. В момента се обсъжда размерът на компенсаторните такси. Очаква се шофьорите на леки автомобили да плащат 30 лева при липса на винетка на място, вместо глоба по Закона за движение на пътищата в размер на 300 лева. Ако нарушителят бъде хванат отново без електронна винетка на пътя през следващия ден, той отново ще трябва да плати 30 лева на място или да бъде санкциониран с по-високата глоба. Заради завишения контрол на пътя за водачите ще е по-изгодно да си купят седмична винетка за 15 лева, вместо да платят 30 лева при нарушение, категорични са експертите от пътната агенция. Новите компесаторни такси в различен размер ще бъдат въведени и за шофьорите на автобуси и тирове, които не са платили тол такса. Водачите ще имат три варианта, по които да се разплатят за наложената по-ниска санкция. Първият от тях е да платят на място с банкова карта, като за целта проверяващите от пътната агенция ще носят със себе си пос терминали. Вторият е да се издължат по банков път в срок от 14 дни. Възможно ще е да се плати и в брой на разкритите пунктове на границата. По този начин нито българските, нито чуждите водачи ще могат да напускат страната без да платят наложената им компенсаторна такса. Това обясни специално за „Труд” експертът от Агенция „Пътна инфраструктура” проф. Олег Асенов. Водачите, които отказват да признаят вината си, че карат без предварително платена електронна винетка или тол такса, едва ли ще могат да оборят десетократно по-солените санкции в съда. Причината е, че данните за нарушенията в реално време ще отиват към центъра за управление. А информация по обработката им ще се подписва от проверяващите с електронен подпис, така че ще е ясно кой от 650-те служители в над 100-те проверяващи патрули на пътя, които ще следят за изрядността на водачите, е наложил компенсаторната такса.   Превозвачите сменят големите камиони с малки След въвеждането на тол системата може да се очаква превозвачите да сменят камионите си с тегло над 3,5 тона с по-малки такива с размер до 2,5 тона. По този начин вместо да плащат тол такса за изминато разстояние, те ще си купуват значително по-евтината електронна винетка. Поне това показва практиката при въвеждане на тол системи по света. Нормално е компаниите да се опитат да оптимизират разходите си, обясни проф. Олег Антонов, експерт към пътната агенция пред „Труд”. При въвеждането на такива системи в чужбина фирмите обичайно предпочитат да продадат средноголемите си камиони и да купят такива с тегло над 12,5 тона за дългите курсове. А по-кратките такива да оптимизират чрез закупуване на по-малки камиони и бусове, за които да плащат винетки.   Късат договора с доставчиците Всички доставчици на услуги, които ще са посредници между превозвачите и пътната агенция ще могат да бъдат премахвани от регистъра, ако не предоставят качествена услуга или не покриват заложените критерии от ведомството. В случай, че проблемите продължат в рамките на месец договорът с тях ще бъде прекратяван и те ще бъдат делиствани от регистъра на доставчиците. По този начин пътната агенция ще бъде гарант за техните клиенти, обясни проф. Олег Асенов, експерт във ведомството. Работата с тях ще бъде прекратявана и ако не се издължават в нужните срокове финансово с пътната агенция за заплатените от клиентите им тол такси. Самите превозвачи пък ще могат да подават независими жалби до Арбитражния съд при проблеми.   Сервизната мрежа ще е предимство Кандидатите за доставчици на услуги към тол системата ще трябва да отговарят на редица условия. Те задължително ще предоставят банкова гаранция, ще трябва да докажат финансовата си стабилност и квалификацията на персонала си. Освен това посредниците, които ще събират тол таксите ще трябва да сключат застраховка „Професионална отговорност” с минимален лимит от половин милион лева. Задължително те ще трябва да притежават развита сервизна мрежа, която да има опит в работата с тежкотоварни превозни средства или да са сключили договор с такава. У нас ще могат да оперират и европейски доставчици, които ще включат родната пътна мрежа в обхвата на предлаганите от тях услуги. Камионите без бордови устройства ще трябва да си купуват предварително зададени маршрутни карти.   Посредници взимат процент от оборота на тол системата В света прибират до 5 на сто Два вида посредници ще заработят при въвеждане на новата тол система. Първият вид доставчици ще събират данни за изминатите от камионите и автобусите километри. Вторите ще събират не само тези данни, но и дължимите за преминаването такси от своите клиенти, като след това от своя страна се разплащат с пътната агенция. Съществуването на такива посредници е част от световната практика. Европейско изискване е и ние да въведем такива доставчици, обясни проф. Олег Асенов, експерт към Агенция „Пътна инфраструктура”. За работата си и двата вида доставчици няма да взимат такса от своите клиенти. За работата им ще плаща държавата – с процент от оборота от тол таксите. По този начин ще се стимулира събираемостта, обясняват експертите. Все още не е ясно какъв ще е процентът, който ще получават за работата си. Сигурно е, че той ще различен за двата вида посредници, тъй като и инвестициите в работата им и изискванията, на които те отговарят ще са различни. По-малък процент ще прибират доставчиците, които само взимат данни, а по-голям тези, които събират и тол таксите, закупуват бордови устройства и ги предоставят под наем на своите клиенти. Международната практика е в началото на въвеждане на системата този процент, който получават доставчиците да е по-висок, а впоследствие да намалява, обясни проф. Асенов. Тези проценти ще могат да се променят всяка година. В света обичайно доставчиците на услуги в тол системата прибират между 1% и 3,5% от оборота си. Понякога се стига и до заплащане в размер на 5 на сто. В момента експертите от Световната банка правят анализ, след изготвянето на който ще бъдат предложени варианти за процентното заплащане на новите доставчици и те ще бъдат подложени на обществено обсъждане. Ако искат да работят директно с пътната агенция вместо с доставчици на услуги, превозвачите ще трябва да предплатят определена сума на ведомството според прогнозния трафик, който се очаква да изминат. По този начин агенцията ще си гарантира вземанията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.14", "title": " 30 лв. глоба на пътя, ако си без винетка\t\t\t"}
{"url": "https://trud.bg/%d0%ba%d1%80%d0%b0%d0%b9-%d0%bd%d0%b0-%d0%b2%d0%b8%d1%81%d0%be%d0%ba%d0%b8%d1%82%d0%b5-%d1%81%d0%bc%d0%b5%d1%82%d0%ba%d0%b8-%d0%b7%d0%b0-%d1%82%d0%be%d0%ba/", "text": "Върховният административен съд отмени окончателно правилата на Комисията за енергийно и водно регулиране как да се начислява сметката за ток, когато има повреден или липсващ електромер. Според съда разпоредбите са незаконосъобразни и следва да бъдат отменени. Отменени са чл. 48, чл. 49, чл. 50 и чл. 51 от Правилата на КЕВР, които определят за какъв период се отчита потребен ток, когато не е измерен както трябва. Досегашните правила предвиждаха служебна консумация да се начислява за периода от датата, в която електромерът е инсталиран или датата на предходната проверка, до датата, на която е установено, че устройството не работи. В този период на битовите потребители се начислява дневна консумация на ток минимум 33% от максимално възможната консумация за 8 часа, а на небитовите – минимум 33% от максимално възможната консумация за 10 часа. Ако има проблем в трафния превключвател, начисляването е по-различно. За потребители само на дневна и нощна тарифа – 60 на сто за дневна зона и 40 на сто за нощна. За потребители, при които има и върхова зона – 20 на сто за нея, 55 на сто за дневна и 25 на сто за нощна.", "date": "2018.11.14", "title": " Край на високите сметки за ток"}
{"url": "https://trud.bg/%d0%b1%d0%b8%d0%b7%d0%bd%d0%b5%d1%81%d1%8a%d1%82-%d0%b8%d1%81%d0%ba%d0%b0-18-%d0%bc%d0%b5%d1%81%d0%b5%d1%86%d0%b0-%d0%be%d1%82%d1%81%d1%80%d0%be%d1%87%d0%ba%d0%b0-%d0%b7%d0%b0-%d0%bd%d0%be%d0%b2%d0%b8/", "text": "По-дълъг срок за въвеждането на промените, касаещи новите касови апарати, искат от Българска стопанска камара (БСК). Те коментират, че бизнесът е обезпокоен от твърде кратките срокове, в които трябва да спазят новите изисквания и съответно да сменят своите устройства, а за целия процес те прогнозират, че ще са необходими поне 18 месеца. В Наредбата обаче се предвижда това да стане най-късно до месец март 2019 г. Тъй като тези промени касаят целия бизнес в страната, те поискаха среща с министър-председателя Бойко Борисов във връзка с въвеждането на новите изисквания за касовите апарати.", "date": "2018.11.14", "title": " Бизнесът иска 18 месеца отсрочка за новите касови апарати"}
{"url": "https://trud.bg/%d0%ba%d1%80%d0%b8%d0%b1-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81-%d0%bf%d0%be%d1%81%d0%bb%d0%b0%d0%bd%d0%b8%d1%86%d0%b8-%d0%b8-%d0%b4%d0%b8%d0%bf%d0%bb%d0%be%d0%bc%d0%b0%d1%82%d0%b8/", "text": "Управителният съвет на Конфедерацията на работодателите и индустриалците в България (КРИБ) се срещна с посланици и дипломати в България на страните от Европейския съюз. Срещата се проведе ден след представянето на Доклада на Европейската комисия относно напредъка на България по механизма за сътрудничество и проверка, който се превърна в основа на задълбочената дискусия между бизнеса и дипломатите. „Днес подновяваме редовния обмен на мнения и виждания за текущото икономическо и социално-политическо развитие в България, инвестиционния климат и възможностите за бизнеса в контекста на европейските и трансатлантическите перспективи“, коментира Кирил Домусчиев, председател на КРИБ. В срещата участваха посланиците в България на Германия, Дания, Ирландия, Румъния, Словакия, Холандия и Чехия, заместник-посланиците в България на Австрия, Великобритания, Испания и Полша, както и дипломати от посолствата в България на Италия и Франция. Присъстваха и ръководители на двустранни камари, членове на КРИБ – на Германо-българската индустриална и търговска камара, на Френско-българската търговска и индустриална камара и на Конфиндустрия България. Реформата в образованието, въвеждането на дуалната система, липсата на подготвени кадри за бизнеса и начините за преодоляването на този проблем бяха сред основните теми на разговора. От страна на дипломатите бе поставен въпрос и относно ниските възнаграждения в някои сектори на икономиката. Председателят на КРИБ посочи, че в индустрията възнагражденията на инженерните и ИКТ кадри растат и там добрите специалисти могат да се реализират и да получат много добро възнаграждение. Кирил Домусчиев посочи сътрудничеството с университетите като добър пример в посока преодоляване липсата на подготвени кадри. Друга основна тема в дискусията бяха възможностите пред чуждите инвеститори у нас и в тази връзка преодоляването на административните пречки пред тях. От името на Управителния съвет Кирил Домусчиев заяви пред посланиците готовност КРИБ да оказва пълна информационна подкрепа на новопристигнали инвеститори или такива с бъдещи намерения в зависимост от спецификата на икономическите им дейности. „Ако имате инвеститори от вашите държави – КРИБ е насреща“, каза той. „Ние можем да се срещнем с тях, да ги посъветваме, но най-големият проблем за тях ще бъде да намерят нужните им работници.“ На въпрос от дипломатите във връзка с правосъдната система, противодействието на корупцията и мерките, които се предприемат, от страна на КРИБ бе заявено, че устойчиво е поставено началото на борбата с корупцията във всичките й разновидности, част от което са и извършените арести. Посочено бе, че мерките са в правилна посоки и бизнесът очаква това да бъде част от устойчиви и целенасочени действия на правителството като за бизнеса това е добре, защото се осветлява сивата икономика, слага се край на черната икономика, което пряко се отразява на светлия бизнес, който членува в КРИБ. На въпрос от дипломатите относно приемането на еврото за национална валута и дали правителството прави необходимото за приемането на България в еврозоната, изпълнителният директор на КРИБ посл. Евгений Иванов отговори, че има редовен обмен на мнения с представители на правителството в лицето на министъра на финансите, министерство на икономиката и други компетентни ведомства, които конфедерацията счита за основни двигатели за изпълнението на този главен приоритет, който КРИБ си е поставил. „Можем да кажем, че дори оказваме необходимия натиск, за да не спира процесът и да бъдат изпълнявани поетите от България ангажименти за покриването на абсолютно всички критерии“, каза посл. Иванов. „За нас влизането в еврозоната няма алтернатива и в момента считаме, че правителството прави всичко необходимо тази задача да бъде изпълнена. Същото се отнася и за приемането на България в Шенген“. В края на срещата беше постигната договореност диалогът между КРИБ и дипломатите в България да продължи на всеки шест месеца. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.14", "title": " КРИБ се срещна с посланици и дипломати  на ЕС"}
{"url": "https://trud.bg/%d0%b5%d0%ba%d0%b0%d1%82%d0%b5%d1%80%d0%b8%d0%bd%d0%b0-%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d0%b2%d1%80%d1%8a%d1%87%d0%b8-%d0%b7%d0%bb%d0%b0%d1%82%d0%bd%d0%b0-%d0%bb%d0%b0%d0%b2-2/", "text": "Вицепремиерът и министър на външните работи Екатерина Захариева удостои посланика на Социалистическа република Виетнам у нас Нгуен Тхи Хонг Оан с почетния знак на Министерството на външните работи „Златна лаврова клонка“ за заслугите й в развитието на двустранните отношения по време на нейния мандат в България, съобщиха от МВнР. „За мен е чест и радост да връча най-високото отличие на МВнР като израз на благодарност на българското правителство и българските граждани за личния Ви принос в повишаването на политическия диалог между нашите две страни – каза Екатерина Захариева. – Надявам се, че ще продължаваме да работим заедно за увеличаване на търговските връзки и инвестициите помежду ни.“ Вицепремиерът Захариева оцени високо съдействието на посланик Нгуен Тхи Хонг Оан за организирането на посещението на нейния колега Фам Бин Мин през юли т.г., което беше първата визита на виетнамски министър на външните работи в България от повече от 30 години. Тя сподели, че след поканата, отправена от премиера Бойко Борисов в Ню Йорк към премиера на Виетнам, България очаква неговото посещение, както и това на президента на страната. Министър Захариева благодари също така и за поканата, отправена към нея, за визита във Виетнам. „За мен е чест да получа това високо отличие. България и българският народ оставиха у мен прекрасни впечатления – каза Нгуен Тхи Хонг Оан. – Благодаря за високата оценка, която дадохте на мен и екипа ми, за приноса в задълбочаването на нашите взаимоотношения. Убедена, че те ще продължават да се развиват.“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.14", "title": " Екатерина Захариева връчи Златна лаврова клонка на посланика на Виетнам у нас"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%bf%d0%be%d0%b5%d0%bc%d0%b0-%d1%80%d0%be%d1%82%d0%b0%d1%86%d0%b8%d0%be%d0%bd%d0%bd%d0%be%d1%82%d0%be-%d0%bf%d1%80%d0%b5%d0%b4%d1%81%d0%b5%d0%b4/", "text": "„Радвам се, че в началото на следващата година България ще поеме председателството на Организацията за черноморско икономическо сътрудничество. Това един от най-важните формати за регионално сътрудничество, който обединява страни членки на ЕС и страни извън Съюза. Трябва да използваме максимално добре капацитета, който Организацията има“. Това заяви вицепремиерът Екатерина Захариева на среща днес с генералния секретар на Постоянния международен секретариат на Организацията за Черноморско икономическо сътрудничество (ОЧИС) Майкъл Христидис. България ще поеме ротационното председателство на Организацията за периода от 1 януари до 30 юни 2019 г., а Министерството на външните работи ще ръководи и координира дейностите по реализиране на програмата и заложените в нея приоритети на Председателството. Министър Захариева благодари на своя гост за сътрудничеството и подкрепата по подготовката и провеждането на предстоящото българско председателство. „Очакваме вашето председателство, предишното беше много успешно. Сигурен съм, че заедно с българските експерти ще подготвим календар със събития и срещи, който ще има много добри резултати“, заяви генералният секретар. Екатерина Захариева и Майкъл Христидис бяха единодушни относно необходимостта от активизиране и укрепване на сътрудничеството между ОЧИС и ЕС в по-практическа и проектно-ориентирана посока. „Вярвам, че като председател на ОЧИС трябва да се фокусираме върху по-малко, но по-конкретни теми, за да постигнем видими резултати“, заяви първият ни дипломат. Захариева допълни, че желанието на България е по време на председателството на ОЧИС да постави акцент върху областите, които са важни и обединяват всички страни-членки на Организацията като енергетика, туризъм, култура. „Трябва да се фокусираме върху по-практичния и бизнес-ориентиран подход“, подчерта още външният министър. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.14", "title": " България поема ротационното председателство на ОЧИС от 1 януари до 30 юни 2019"}
{"url": "https://trud.bg/%d0%b8%d1%81%d0%ba%d0%b0%d1%82-%d1%81%d0%b0%d0%bd%d0%ba%d1%86%d0%b8%d0%b8-%d0%b7%d0%b0-%d1%83%d1%80%d0%be%d0%bd%d0%b2%d0%b0%d0%bd%d0%b5-%d0%bd%d0%b0-%d1%81%d1%82%d0%be%d0%bf%d0%b0%d0%bd%d1%81%d0%ba/", "text": "Уронването на стопанския имидж трябва да е наказуемо или да подлежи на имуществена санкция. Това заяви зам.-председателят на парламентарната група на “Обединени патриоти” Искрен Веселинов след срещата с ръководството на Камарата на строителите в България. “Тези, които правят организирана кампания срещу българските строители, очевидно работят за чуждите”, подчерта той. И допълни, че политиците не бива да си позволяват това. По време на срещата между бизнеса и патриотите са формулирани и няколко задачи за съвместната им работа – защита на доброто име на строителите и отраслите на икономика, решаване на проблемите с образованието и работната ръка. Камарата трябва да има инструменти да се саморегулира, подчерта още Искрен Веселинов. Желанието на бранша е да не се говори преди да са ясни резултатите от проверките, а не да не ни проверяват, обясни след срещата председателят на Камарата на строителите инж. Илиян Терзиев. “Бихме желали, ако може да не се шуми преди да се докаже каквото и да е вина”, подчерта той.", "date": "2018.11.14", "title": " Искат санкции за уронване на стопанския имидж\t\t\t"}
{"url": "https://trud.bg/%d1%82%d1%80%d0%b8-%d1%86%d0%b8%d0%ba%d0%bb%d0%be%d0%bd%d0%b0-%d0%bd%d0%b8-%d1%83%d0%b4%d1%80%d1%8f%d1%82-%d0%b4%d0%be-%d0%b4%d0%bd%d0%b8/", "text": "Три циклона, преминаващи през Гърция, връхлитат България до дни. Те ще доведат до динамично време в страната от средата на месеца чак до 26 ноември, съобщи пред “Труд” синоптикът Петър Янков. “През идните дни се приготвяме за зимата. Още от нощта срещу четвъртък започнаха валежите от дъжд, а днес температурите значително се понижават – термометрите ще показват между 6 и 10 градуса. Тази нощ на места дъждът ще премине в сняг, но той няма да създаде трайна снежна покривка”, коментира метеорологът. По думите му през уикенда времето малко ще се стабилизира, а дневните температури ще варират около 12-13 градуса. В понеделник и вторник в цялата страна ще вали дъжд, а в планините – сняг. Температурите ще се понижат с 2-3 градуса спрямо събота и неделя, прогнозира Янков. “Още сняг в населените места очакваме в периода между 24-26 ноември. Тогава ще премине третият и най-силен циклон, който ще създаде лоши метеорологични условия у нас. Валежите от сняг в населените места ще бъдат по-съществени и има вероятност да се образува до 5-сантиметрова снежна покривка”, обясни синоптикът и допълни, че тогава средните температури ще бъдат около 4-5 градуса. Според последните краткотрайни прогнози следващите най-обилни снеговалежи са в началото на декември – в периода от 7-10. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.14", "title": " Три циклона ни удрят до дни\t\t\t"}
{"url": "https://trud.bg/38-%d0%be%d1%82-%d1%85%d1%80%d0%b0%d0%bd%d0%b8%d1%82%d0%b5-%d0%b2%d1%8a%d0%b2-%d0%b2%d0%b5%d1%80%d0%b8%d0%b3%d0%b8%d1%82%d0%b5-%d1%81%d0%b0-%d0%b2%d0%bd%d0%be%d1%81%d0%bd%d0%b8/", "text": "10 пъти каним „Метро”, но те отказват среща, твърдят биопроизводителите Средно 38% от храните, които се продават в хипермаркетите у нас са вносни, а 62 на сто са родно производство. Това показва изследване на пазара в 5-е най-големи търговски вериги у нас, представено от министерство на земеделието по време на кръгла маса, на която се представи кампания за насърчаване на търсенето на родни продукти. Най-голям е делът на българския хляб и хлебните изделия, като в една верига той стига дори 100%. По-малък е този на колбасите – между 55 и 80%, а най-свито е предлагането на млечни продукти – от 57 до 75%. Увеличава се продажбата на родни биопродукти, похвалиха се от ведомството на Румен Порожанов. Данните обаче обориха от Българска асоциация “Биопродукти”. Родните екологични храни трудно успяват да стигнат до големите вериги, отсече Албена Симеонова, председател на асоциацията. “10 покани сме изпратили до веригата “Метро”, молихме ги да дойдат на среща с нас да поговорим как може родните биопродукти да се продават там, но те така и не дойдоха”, посочи тя. Призоваваме в търговските вериги също да започнат да предлагат повече български храни, призова и Димитър Зоров, председател на Асоциация на млекопреработвателите. В същото време износът на селскостопански стоки расте, като от 2007 г. той се е увеличил  двойно, а за седемте месеца на 2018 г. повишението е с 13%. За 2017 г. сме изнесли такива стоки за 8,2 млрд. лева, посочиха от земеделското министерство. Така 85% от българския мед се продава зад граница. Проблемът е, че изнасяме меда като суровина и после той се предлага с чужда марка, оплакаха се от бранша. Една трета от произведеното пилешко месо у нас, също отива за износ. Освен експорт имаме и сериозен внос на пилешко и свинско месо, които отиват основно в производството на колбаси, показват данните на земеделското министерство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.14", "title": " 38% от храните във веригите са вносни"}
{"url": "https://trud.bg/%d0%bc%d0%b0%d1%80%d0%b8%d1%8f-%d0%b3%d0%b0%d0%b1%d1%80%d0%b8%d0%b5%d0%bb-%d0%bf%d1%80%d0%be%d0%b1%d0%bb%d0%b5%d0%bc%d0%b8%d1%82%d0%b5-%d1%81%d1%8a%d1%81-%d1%81%d1%80%d0%b5%d0%b4%d1%81%d1%82%d0%b2/", "text": "Европейската комисия много внимателно подбира думите си, голямото послание от вчерашния доклад остава „Прогрес”, вече говорим за завършване на този процес, защото сме на пътя на необратимата реформа. Това коментира еврокомисарят Мария Габриел пред  . Попитана защо Брюксел включи в документа необичайно остър параграф за влошената медийна среда в България и опасностите, които тя крие за гражданското общество и правовия ред у нас, Габриел отговори: „Не мисля, че този параграф, за който изрично е казано, че е извън механизма (за мониторинг –  ), трябва да оказва влияние”. Според нея проблемите със средствата за масова информация са технологични: „Медийната среда преживява труден преход поради голямата роля, която платформите и социалните медии имат – иззеха традиционните функции на медиите, редакторските функции, търсенето на фактите, аргументацията, заставането зад всяко мнение с името на автора”. Що се отнася до медийните „разстрели” на магистрати и опозиционери, Габриел отнася въпроса към словото на омразата. В тази сфера прогрес има по отношение на терористичната пропаганда, като целта е платформите да премахват дадено опасно съдържание до час след получаване на сигнал от компетентните органи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.14", "title": " Мария Габриел: Проблемите със средствата за масова информация са технологични"}
{"url": "https://trud.bg/%d0%b3%d0%b5%d0%bd-%d0%b0%d0%bd%d0%b4%d1%80%d0%b5%d0%b9-%d0%b1%d0%be%d1%86%d0%b5%d0%b2-%d0%b8-%d0%bb%d0%b5%d0%b9%d1%82%d0%b5%d0%bd%d0%b0%d0%bd%d1%82-%d0%b0%d1%80%d1%82%d0%b0%d0%ba-%d0%b4%d0%b0%d0%b2/", "text": "Началникът на отбраната генерал Андрей Боцев проведе среща с началника на Генералния щаб на Въоръжените сили на Република Армения генерал-лейтенант Артак Давтян, който е на официално посещение у нас. „Тази наша среща дава възможност детайлно да разгледаме насоките за по-нататъшното ни взаимодействие, както и да обменим информация за състоянието и развитието на въоръжените сили на двете страни, участието ни в международни операции и мисии и съвместни учения“, заяви генерал Андрей Боцев. Той подчерта значението на подготовката и обучението на личния състав като много важен елемент от цялостното изграждане на въоръжените сили. „Вярваме, че съвместната подготовка и учения са добра възможност за сътрудничество и обмяна на опит за изграждането, сертифицирането и поддържането на оперативно съвместими формирования“, категоричен бе началникът на отбраната. Генерал Боцев акцентира върху възможността да се работи за разширяване на взаимодействието между военно-образователните институции на двете държави. Началниците на отбраната посочиха, че посещението допринася за развитието на диалога и задълбочаване на взаимоотношенията между двете страни в областта на отбраната, базирани на взаимно уважение и разбирателство. По време на разговорите с арменската военна делегация бяха обсъдени перспективите за разширяване на двустранното военно сътрудничество, общите области на интерес и възможностите за взаимодействие по линия на партньорството на Република Армения с НАТО и Европейския съюз. В срещата участваха заместник-началниците на отбраната, командващият на Съвместното командване на силите и командирите на Сухопътните войски и Военновъздушните сили, както и директорите на дирекции от Щаба на отбраната. По-рано днес генерал Андрей Боцев и генерал-лейтенант Артак Давтян се поклониха пред Паметника на незнайния воин в столицата. Военната делегация, водена от началника на Генералния щаб на Въоръжените сили на Република Армения генерал-лейтенант Артак Давтян, беше приета днес и от министъра на отбраната Красимир Каракачанов. Акцент в разговорите беше поставен на развитието на сътрудничеството между двете страни в областта на отбраната. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.14", "title": " Ген. Андрей Боцев и лейтенант Артак Давтян обсъдиха перспективите за разширяване на военното сътрудничество"}
{"url": "https://trud.bg/%d0%ba%d0%b0%d1%82-%d0%b4%d0%b5%d0%b1%d0%bd%d0%b5-%d0%b7%d0%b0-%d0%b3%d1%83%d0%bc%d0%b8-%d1%81-%d0%b3%d1%80%d0%b0%d0%b9%d1%84%d0%b5%d1%80-%d0%bf%d0%be%d0%b4-4-%d0%bc%d0%bc/", "text": "Към 40% карат със зимни гуми От утре – 15 ноември, пътните полицаи започват да глобяват за гуми, чиито грайфер е с дълбочина под 4 милиметра. Изискването остава в сила до 1 март догодина и глобата за тези, които го нарушават, е 50 лв. Санкцията е толкова и за една изтрита гуми, и за четирите, тоест – не е за всяка гума по 50 лв. Зимните гуми у нас не са задължителни, а правилото за 4 мм грайфер бе прието от 43-то Народно събрание и влезе в сила от 21 януари 2017 г. Сега започва вторият цял зимен сезон, през който КАТ следи дали законът се изпълнява. Униформените имат специални уреди с които установяват дълбочината на гумата, като правилото е да се мери в каналите в средата, а не отстрани. През другата от част от годината – тоест от 1 март до 15 ноември, изискванeто за грайферът е да е дълбок над 1,6 мм. Различни проучвания сочат, че от 34% до 42% от българските шофьори сменят зимни и летни гуми и без да има каквото и да е задължение по закон.У нас има райони с по-мек климат, а при температури над 7 градуса зимните гуми се износват по-бързо и каучукът им губи качествата си. Друг проблем е, че голяма част от колите в страната се движат със зимни гуми и през лятото, което деформира грайферите. В жегата ламелите – специалните отвори за заснежена настилка, се “изпичат” и не могат да служат добре през следващата зима. При акция “Зима” през ноември 2017 г. патрулите на КАТ провериха над 45 000 коли и откриха едва 394 с разкъсани или износени гуми, тоест нарушителите са под 0,9%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.11.14", "title": " КАТ дебне за гуми с грайфер под 4 мм\t\t\t"}
{"url": "https://trud.bg/%d0%b8%d0%bb%d0%b8%d1%8f%d0%bd%d0%b0-%d0%b9%d0%be%d1%82%d0%be%d0%b2%d0%b0-%d0%b2-%d0%b5%d0%b4%d0%b8%d0%bd%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d0%bd%d0%b0%d1%80%d0%be%d0%b4%d0%b0-%d0%b5/", "text": "„Изпитанията пред българите винаги са били тежки. По-силни от тях обаче са волята и стремежът към свобода, справедливост и правда.“ Това заяви вицепрезидентът Илияна Йотова в село Баня на тържественото отбелязване на 140 години от Кресненско-Разложкото въстание. „140 години въстанието ни казва какво е да обичаш Род и Родина, учи ни, че няма свобода, ако дори един българин остане поробен. И най-важното – че в единението на народа е силата и мощта на една държава. Днес тези завети са по-живи от всякога“, отбеляза вицепрезидентът. Илияна Йотова посочи, че скоро след извоюваната свобода Берлинският конгрес потъпква идеала на българския народ. „С документи, конгреси, конференции може да се разделят територии, но не може да се раздели народ и да се изтръгне желанието му за обединение“, заяви вицепрезидентът. „500 години окови не сломиха волята за свобода и единение, те са в кръвта ни, в това да си българин“, посочи в приветствието си Илияна Йотова. „Без хората, родени по тези земи и платили висока цена за саможертвата си, нямаше да бъдат възможни съединението и независимостта на България“, отбеляза вицепрезидентът. „Пред всички тях даваме една клетва – да бъдем достойни за паметта им“, изтъкна Илияна Йотова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.14", "title": " Илияна Йотова: В единението на народа е силата и мощта на една държава"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%ba%d0%b0%d0%bc%d0%b1%d0%b8%d1%82%d0%be%d0%b2-%d1%83%d0%b2%d0%b5%d0%bb%d0%b8%d1%87%d0%b0%d0%b2%d0%b0%d0%bc%d0%b5-%d0%b7%d0%b0%d0%bf%d0%bb%d0%b0%d1%82%d0%b8/", "text": "Заплатите на помощния персонал в детските ясли в Благоевград вече са над нивото, договорено в Колективния трудов договор. Увеличението е в сила от 1 ноември. То и е факт след подписан Анекс между кмета д-р Атанас Камбитов и представители на Синдикатите. Средният ръст на възнагражденията е 11.11 %. Промените засягат около 90 работещи в отрасъл „Здравеопазване“ в община Благоевград. Това е второто увеличение на помощния персонал в детските ясли за 2018 г. Благодарение на последователната политика на кмета д-р Атанас Камбитов, през месец април беше постигнат ръст от 8% спрямо предишните нива на възнаграждения. „Благоевград се нарежда сред малкото градове в страната, в които работещите в детските ясли получават подобно ниво на заплащане. Това е поредната стъпка в правилна посока и доказва, че когато исканията на синдикатите са аргументирани, има разбиране и подкрепа от Общината“, коментира председателят на КНСБ – Благоевград Емануил Манолов. Освен за по-високи заплати, Община Благоевград непрекъснато работи в посока на подобряване на материално-техническата база в детските заведения. За децата са осигурени отлични условия, както и здравословна храна, съгласно изискванията на Министерство на здравеопазването. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.14", "title": " Кметът Камбитов: Увеличаваме заплатите на помощния персонал в детските ясли за втори път тази година"}
{"url": "https://trud.bg/%d0%b1%d0%b0%d0%bd%d0%ba%d0%b0-%d0%b4%d1%81%d0%ba-%d0%bf%d1%80%d0%b8%d0%b4%d0%be%d0%b1%d0%b8%d0%b2%d0%b0-%d1%81%d0%be%d1%81%d0%b8%d0%b5%d1%82%d0%b5-%d0%b6%d0%b5%d0%bd%d0%b5%d1%80%d0%b0%d0%bb-%d0%b5/", "text": "Управителният съвет на Българската народна банка взе решение за предварително одобрение на прякото придобиване от „Банка ДСК“ ЕАД, София, на акции, представляващи 99.7352% от капитала на „СОСИЕТЕ ЖЕНЕРАЛ ЕКСПРЕСБАНК“ АД, гр. Варна, която при реализиране на придобиването ще стане дъщерно дружество на „Банка ДСК“ ЕАД и част от групата на „ОТП БАНК“ АД, Унгария. Това съобщиха от БНБ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.14", "title": " Банка ДСК придобива „Сосиете Женерал Експресбанк“"}
{"url": "https://trud.bg/%d0%b0%d0%bd%d0%b4%d1%80%d0%b5%d0%b9-%d0%b4%d0%b5%d0%bb%d1%87%d0%b5%d0%b2-%d0%b8%d0%b7%d0%bf-%d0%b4%d0%b8%d1%80%d0%b5%d0%ba%d1%82%d0%be%d1%80-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d1%81/", "text": "На фона на протестите в страната срещу цените на горивата и увеличението на данъците и застраховката „Гражданска отговорност“ разговаряме с изпълнителния директор на Българската петролна и газова асоциация (БПГА) за ситуацията на пазара на течни горива в страната. От какво се диктуват цените на бензина и дизела? Какъв е делът на данък добавена стойност и акциза в цените на горивата? Как малките бензиностанции успяват да продават горива на по-ниски цени и дали Агенция „Митници“ и държавата като цяло успяват да се преборят със сивия сектор в бранша? Новият Закон за горивата също идва на дневен ред. – Г-н Делчев, как си обяснявате протестите срещу високите цени на горивата, при положение, че в момента те са най-ниските в ЕС? – Обяснявам си го с няколко неща – неосведоменост към фактите, емоция и вероятно политическо подстрекателство от тези, които обслужват дадени политически интереси. Третият фактор няма да коментирам, защото не съм политик, но се забелязва, че протестите твърде много се разшириха, а към тях се прикачиха видимо и политици. Освен неосведоменост към фактите и емоционална реакция, има и нежелание да се чуе и друго мнение от част от протестиращите, защото човек лесно може да достигне до действителните факти, ако не е твърде предубеден и не изключва различна теза от неговата. – Какъв е делът на данък добавена стойност и акциза в цените на горивата? – Делът на ДДС и акциза в цените на горивата в страната ни е между 45 и 55%. Тези нива са и средните за Европа, но има държави с далеч по-висок акциз от този в България, който се отразява и в цената на горивата в съответните страни. У нас тези показатели са в рамките на минимума. По отношение на акциза държавата ни е ангажирана с европейски разпоредби и трябва да държим определени нива. Докато ставката на ДДС е въпрос на държавната политика. Обикновено страните, в които горивата са с най-висока цена, например Гърция, Англия, Холандия, имат и най -високите данъци. – С каква надценка се продават горивата от бензиностанциите в страната? – Това е търговска тайна на всяка от фирмите. Няма единна надценка в България, няма и как да има. Ако се появи такъв случай на пазара, Комисията за защита на конкуренцията трябва да вземе мерки. Всяка компания на базата на себестойността и направените разходи преценява каква надценка да сложи. А тези „анализатори“, които казват, че някои бензиностанции продават с 30 стотинки надценка, а други с 5 стотинки надценка, не са наясно с пазарните принципи. Идеята да се сравнява цената на едро на горивата с цената на дребно и да се прави извод, че разликата е търговската надценка или маржът на фирмата, е съвършено невярна. Такива сметки са напълно погрешни. Различните фирми калкулират различна себестойност в цената на горивата и затова и за някои от компаниите е нормално сравнено със сегашните цени да продават горивата на 2,40 лв. за литър, а други на 2,20 лв. за литър, което е много до долната граница или въобще на границата на печалбата, освен ако не използват данъчни трикове или предлагат влошено качество на горивото. – Как някои малки бензиностанции поддържат по-ниски цени на горивата? – Има два варианта. В единия, законен начин, бензиностанцията разполага с базово оборудване, ниско качество на услугата, на резервоарите и на самото гориво. Тези фирми работят в рамките на закона, но не оценяват адекватно труда и осигуровките на служителите си, особено ако бензиностанцията е семейна и в нея клиентите се обслужват от членове на семейството. Работят с много ниски разходи само и само да могат да продават горивата си. Масовият втори вариант е да заобикалят законодателството, като не плащат акциз и ДДС. Не е тайна, че в България в този бизнес има голям сив сектор, който накрая трябва да реализира някъде продукта си. Най-голямата реализация на този сектор става чрез бившите ведомствени бензиностанции и малки обекти. Те купуват много по-евтино, защото горивото или няма платени данъци, или има проблеми с качеството, и респективно продават на по-ниска цена. – Дали държавата в лицето на контролните органи в сектора, например Агенция „Митници“ успешно се справя със сивата икономика? А и с нелоялната конкуренция? – Факт е, че щом има сив сектор в този бизнес, контролните органи все още не успяват да си свършат работата докрай. Когато сивият сектор падне до 5%, което е стандартното за Европа, тогава може да се похвалим, че всичко е наред. Но докато се откриват рафинерии, като тази в Русе, и цистерни без документи, скрити и заровени резервоари с гориво без платени данъци, не сме достигнали равнището, което искаме. А такива случаи има почти ежедневно. Нелоялната конкуренция също много уврежда бизнеса, който спазва законите, заради това би трябвало държавата да има силна ангажираност по въпроса. – Склонни ли са търговските вериги да понижат цените на горивата на фона на протестите? – Цените на горивата не зависят от протести, а от стойността на суровия петрол. Държавата и фирмите не могат да намалят докрай цените. Дори някоя фирма да се ангажира да продава горивата с по-ниски маржове, това ще се отрази тежко на финансите й и тя тепърва ще трябва да компенсира по някакъв начин. Българският пазар на течни горива е напълно либерализиран и се движи от правилата на пазарната икономика. В момента се предлага да се въведе регулация на цените на горивата, която според мен няма да постигне добър резултат. По-скоро ще доведе до дефицит на гориво или оттеглянето на големи международни вериги от страната. Капиталът търси най-добрите условия, а когато административен регулатор му сложи ниска цена на горивото и малък марж на печалбата, няма никакъв стимул тази фирма да стои в страната. Това на практика ще означава отлив на инвестиции от страната. – Какви са цените на горивата в България спрямо съседните ни Гърция, Румъния и Сърбия? – Спрямо Гърция, горивата ни се продават на много по-ниски цени. Има много гърци, например, които идват от северната част на страната у нас и зареждат горива. Сръбските цени са малко по-високи от българските, а в Румъния, която добива петрол, също са на по-високо равнище. – От къде се получава разликата в цените между Северна и Южна България? – Няма приравняване на цените на територията на цялата страна. Но ако визирате, че има високи цени в най-бедния регион – Северозападна България, това може да се обясни с два фактора. Първият е, че потреблението на горива е твърде малко и бензиностанциите там трябва да се издържат с по-ниските обеми продажби. Вторият фактор е, че транспортната логистика там е по-сложна, тъй като градовете в този регион са отдалечени от транспортните коридори за доставка на горива. Поради тази причина се калкулират повече транспортни, както и други разходи, свързани с преноса и съхранението на горивата. В България има голямо струпване на петролни бази около големите градове – София, Бургас, Варна, оттам се снабдяват бензиностанциите. – Доволен ли е браншът от новия закон за горивата? – Основната цел на закона е да сложи ред на пазара. Не, обаче, законът за горивата води до увеличение на цените, както се твърди манипулативно, а точно обратното, заради липсата на закон – всевъзможни нелоялни търговци не се легитимираха като търговци на горива и манипулираха цените на пазара. Този закон изисква всички търговци в бранша да се регистрират като такива, а това би трябвало да изчисти пазара и част от нелоялната конкуренция в бранша. Нашият гост  Андрей Делчев е изпълнителен директор на Българската петролна и газова асоциация. Той е възпитаник на Юридическия факултет на СУ “Св. Кл. Охридски”, специализирал е “Конституционно право на Гърция”, във Франция “Защита на конкуренцията”, в Англия “Реформа на публичната администрация”. До 1990 г. Делчев работи в Софийски районен съд като съдия, а впоследствие и като председател на съда. От 1991 г. до юни 1997 г. е началник на правния отдел на Министерски съвет. Участвал е в създаването на практически цялото ново законодателство на страната, като е работил върху над 10 хиляди акта на седем правителства – проектозакони, постановления и решения. Бил е директор на група за управление на проектите по ФАР в Министерски съвет. В продължение на 7 години е председател на Борда на директорите на български туроператор, с дъщерни дружества в дванайсет държави от Европа и Северна Америка.  ", "date": "2018.11.14", "title": " Андрей Делчев, изп.-директор на Българската петролна и газова асоциация (БПГА), пред „Труд“: Регулация на цените на горивата ще доведе до отлив на инвестиции\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b5%d0%ba%d0%b0%d1%82%d0%b5%d1%80%d0%b8%d0%bd%d0%b0-%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d0%bd%d0%b8%d0%ba%d0%be%d0%b9-%d0%bd/", "text": "Никой никога не е принуждавал България да се присъединява към пакта за миграция на ООН. Това каза министърът на външните работи Екатерина Захариева на съвместно заседание на парламентарните комисии по външна политика и по вътрешна сигурност и обществен ред. „Пактът за миграция на ООН е декларация, не конвенция. Не е обвързващ за страните документ, няма правно задължителен характер“, обясни тя. „Всяка страна има свободата да избира какви мерки да избере, за да решава възникналите въпроси“, уточни Екатерина Захариева. „Документът е преминал през няколко кръга преговори, през различно ниво на експертност“, посочи външният министър. „Австрия, не България предложи да координира усилията. Беше договорена обща позиция. Австрия се изказа пред ООН от името на 27 държави“, каза още тя.  ", "date": "2018.11.14", "title": " Министър Екатерина Захариева: Никой никога не е принуждавал България да се присъединява към пакта за миграция на ООН"}
{"url": "https://trud.bg/%d0%bf%d0%b0%d0%ba%d1%82%d1%8a%d1%82-%d0%b7%d0%b0-%d0%bc%d0%b8%d0%b3%d1%80%d0%b0%d0%bd%d1%82%d0%b8%d1%82%d0%b5-%d0%bd%d0%b0-%d0%be%d0%be%d0%bd-%d0%bf%d1%80%d0%be%d1%82%d0%b8%d0%b2%d0%be%d1%80%d0%b5/", "text": "Искат от нас да плащаме чужди сметки Глобалният пакт за миграцията на ООН противоречи на българския национален интерес. Затова не трябва да бъде подписван. Това е и причината да предложа първо на ръководството на коалиция Обединени патриоти, а впоследствие и на коалиционния съвет на коалицията “ГЕРБ – Обединени патриоти” да вземем решение България да не се присъединява към този скандален документ. Под маската на грижа за “легалните” имигранти, този документ на ООН отваря широко капака на кутията на Пандора. Самото въвеждане на термин като “легална миграция”, само по себе си е катастрофална грешка. Защото ще мотивира милиони хора по света да тръгнат да мигрират “легално” към територията на САЩ, Канада и Европа. Защото ще бъде покана към милиони хора. Легитимация на имиграцията. Имиграция, която не признава граници и гранични контролно-пропусквателни пунктове. Който прочете внимателно проекта на този документ, ще разбере, че бюрократите в ООН окончателно са си загубили ума, или са се предали на изкушението на Сорос. На пръв поглед документът не влече след себе си никаква юридическа обвързаност за страните, но при по-задълбочен прочит се вижда, че той съдържа императивни по своя характер формулировки, които следва да бъдат приети и изпълнени от държавите. И ще бъдат причина за огромен натиск от страна на финансираните от Сорос неправителствени организации. Пактът дефинира миграцията като “положителен глобален феномен, който е източник на благоденствие и иновации”. Положителен глобален феномен, който носи благоденствие. Дори само по себе си, това изречение ни задължава да не подписваме този документ. Защото имиграцията от Африка и Азия в Европа не носи нито сигурност, нито благоденствие, нито просперитет. Носи ни млади афганистанци с ножове в ръка, които се опитват да налагат ислямизма по улиците на нашите градове. Внушението, което иска да втълпи ООН на обществеността, е в разрез с всички вековни традиционни разбирания на българското общество, което също усети негативните последици от имигрантската вълна през последните години.  Особено внимание предизвикват следните пасажи от Пакта, които засягат теми относно Маршрутите на миграция, финансиране и грижата за имигрантите. Например: Параграф Трети предвижда да се създадат отворени и достъпни информационни пунктове по съответните маршрути на миграция, които да насочват мигрантите към консултация, съобразена за деца и хора от различни полове, да предлагат възможности за общуване с консулските представители на страната на произход и да предоставят съответната информация относно правата на човека и основните свободи, подходяща защита и помощ, възможности и пътища за нормална миграция и възможности за връщане на език, който съответното лице разбира. Параграф Осми задължава да се направи преглед на въздействието на свързаните с миграцията политики и закони, за да се гарантира, че те не създават или създават риск от изчезване на имигрантите, включително чрез идентифициране на опасни транзитни маршрути, използвани от мигранти, като работи с други държави, както и съответните заинтересовани страни и международни организации да се определят контекстните рискове и да се създадат механизми за предотвратяване и реагиране при такива ситуации, като се обръща специално внимание на децата мигранти, особено тези, които не са придружавани или са разделени. Параграф Осем Б задължава да се даде възможност на мигрантите да комуникират със семействата си, за да ги информират, че са живи, като улеснят достъпа до средства за комуникация по маршрути и на тяхното местоназначение, включително в местата за задържане, както и достъп до консулски мисии, организации, които могат да осигурят помощ за семейните контакти, особено в случаите на непридружени или разделени деца мигранти, както и на подрастващи.  Параграф Седемнадесет предвижда насърчаване на независима, обективна и качествена отчетност на медиите, включително интернет базирана информация, включително чрез повишаване на чувствителността и образоване на медийни специалисти по въпроси, свързани с миграцията и терминология, инвестиране в стандарти за етично отчитане и реклама и спиране на отпускането на публично финансиране материална подкрепа за медиите, които системно насърчават нетърпимостта, ксенофобията, расизма и други форми на дискриминация спрямо имигрантите при пълно зачитане на свободата на медиите.  Предвиждат се и следните “грижи” за имигрантите: Документът се стреми да създаде благоприятни условия, които дават възможност на всички имигранти да обогатят нашите общества чрез техните човешки, икономически и социални възможности и по този начин да улеснят приноса им за устойчиво развитие на местно, национално, регионално и световно равнище. Представяте ли си? Имигрантите ще ни облагородяват… Параграф Седем Ф задължава да осигурим защита на непридружени и разделени деца на всички етапи на имиграцията чрез установяване на специализирани процедури за тяхното идентифициране, насочване, грижи и събиране на семейството и предоставяне на достъп до здравни услуги, включително психично здраве, образование, правна помощ и право да бъдат изслушани в административни и съдебни процедури, включително чрез бързо назначаване на компетентен и безпристрастен законен настойник, като основно средство за преодоляване на тяхната уязвимост и дискриминация, защита от всякакви форми на насилие и осигуряване на достъп до устойчиви решения, които са в техен интерес. Параграф Петнадесет предвижда още по-скандални задължения, като включване на здравните потребности на имигрантите в националните и местните здравни политики и планове, като укрепване на капацитета за предоставяне на услуги, улесняване на достъпния и недискриминационен достъп, намаляване на комуникационните бариери и обучение на доставчици на здравни услуги за предоставяне на услуги, за да се насърчи физическото и психическото здраве на имигрантите и общностите като цяло, включително като се вземат предвид съответните препоръки от Рамката на приоритетите и ръководните принципи на Световната здравна организация за насърчаване на здравето на бежанците и имигрантите. Подписването на този документ ще има катастрофални последици за българската държава. Той ще задължи България поради геополитическото ни положение да създаде, поддържа и организира пътища за редовна и “легална” емиграция. Това е откровена заплаха. Нещо повече, предвид заложените изисквания, всяка една страна ще трябва “задължително да приема, осигурява и гарантира всеки един бъдещ мигрант”, и съответно социалната ни система очаквано би рухнала. Средствата, които са събирани от джоба на всеки един български данъкоплатец ще отиват за издръжка на един такъв несигурен и неопределен поток от имигранти, като дори се предвижда тези от тях, които нямат лични документи, да получават такива от приемащата държава и автоматично да могат да се ползват с правата на всеки български гражданин.  Подобен документ, който облечен под формата на юридически необвързващ пакт, заплашва да организира подмяната на етническия състав както на българската държава, така и на цяла Европа. Държавите са заплашени от икономическа криза и колапс на социалните им системи. Искат от нас да плащаме чужди сметки. С безпроблемното предоставяне на нови лични документи за самоличност на мигрантите се застрашава международната сигурност и широко се отварят вратите за нова вълна от терористични атаки. От нас се очаква щедро и неограничено финансиране на имиграцията. От нас, българите, се очаква да платим сметка за музика, която не сме поръчвали. България никога не е била колониална държава. Ние не сме градили благополучие за сметка на чуждото нещастие, няма никаква причина да плащаме за охолството, разгула и насилието, извършвано от колониалните държави, между които Франция, Белгия, Холандия и прочее. Заявявам отново категоричната си позиция, че българската държава следва да застане редом до Унгария, Австрия и Полша, европейски държави отказващи подписването на документа, който има за цел да възпрепятства възстановяването на всеобщата европейска политика по сигурност на границите и застрашава икономическия просперитет на всяка държава членка.          ", "date": "2018.11.14", "title": " Пактът за мигрантите на ООН противоречи на българския интерес\t\t\t"}
{"url": "https://trud.bg/%d0%b5%d0%b4%d0%b8%d0%bd-%d0%bf%d1%80%d0%b8%d0%b7%d1%80%d0%b0%d0%ba-%d0%b1%d1%80%d0%be%d0%b4%d0%b8-%d0%b8%d0%b7-%d0%b1%d1%8a%d0%bb%d0%b3%d0%b0%d1%80%d0%b8%d1%8f/", "text": "Един призрак броди из България – призракът на комунизма.* По цялата държава малки групички хора, облечени в еднакви черни фланелки, развяващи еднакви черни знамена, блокират ключови пътни артерии и пътя към дома на милиони българи. Водачите и организаторите на тези групи по градове бяха ясно идентифицирани. До един – криминални престъпници, и с осъдителни присъди, повечето принадлежащи към сериозни престъпни организации, ангажирани от партийни структури с организацията и привличането на критично ядро „протестиращи“, достатъчни за блокирането на кръстовища, магистрали и запълване на близкия план на телевизионните камери. И, разбира се, това, в което са най-добри – провокации към полицията. Забранено им е да се афишират, опитват да се слеят с миманса, да бъдат призраци. Поради естеството на същността им не им се получава, разбира се. Докато „протестите“ бяха още на фаза „майки“, имаше на тях поне по три съпруги на депутати от БСП. След това си ги прибраха, че стана много очевидно. В началото и нормални хора се подлъгаха и излязоха от домовете си с надежда за някаква промяна към по-добро. Скоро след това потекоха разочарованите им статуси в социалните мрежи. След „майките“ метежниците измислиха, че бензинът им бил скъп. Когато се оказа, че бензинът в момента е 20% по-евтин от времето на Орешарски, започнаха да си измислят наред. Черешката на тортата е „протестираме за по-високи заплати“, което след това еволюира до „искаме по-висок жизнен стандарт“! И трябва държавата да им го даде, разбира се! Добре дошли на Великата ноемврийска комунистическа революция! Венсеремос! *Перефраза на „Манифест на Комунистическата партия“ от Карл Маркс, 1848 г.                                ", "date": "2018.11.14", "title": " Един призрак броди из България\t\t\t"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%b8-%d1%86%d0%b0%d1%86%d0%b0%d1%80%d0%be%d0%b2-%d0%b2-%d1%88%d0%be%d1%83%d1%82%d0%be-%d0%bd%d0%b0-%d1%81%d0%bb%d0%b0%d0%b2%d0%b8-%d1%81%d0%bb%d0%b5/", "text": "Слави Трифонов отправи покани за гостуване в шоуто си към председателя на парламента Цвета Караянчева, президента Румен Радев, министър-председателя Бойко Борисов, главния прокурор Сотир Цацаров и омбудсмана Мая Манолова. „Уважаеми зрители, аз не знам дали те ще дойдат. Надявам се всички да дойдат. Аз съм телевизионен водещ, каня ги в телевизионно шоу, искам да ги питам, вие да ги питате“, обяви Трифонов. Премиерът Бойко Борисов ще гостува шоуто на 21 ноември, научи „Труд“. Главният прокурор Сотир Цацаров е потвърдил участие за 22 ноември, омбудсманът Мая Манолова – за 23 ноември. Председателят на Народното събрание Цвета Караянчева ще гостува на 26 ноември. В президентството не планират подобно участие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com          ", "date": "2018.11.14", "title": " Борисов и Цацаров в „Шоуто на Слави“ следващата седмица\t\t\t"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%b3%d0%be%d1%82%d0%b2%d0%b0%d1%87-%d0%bd%d0%b0-%d0%b4%d1%80%d0%be%d0%b3%d0%b0-%d1%81%d0%bb%d0%b5%d0%b4-%d1%80%d0%b0%d0%b7%d0%bf%d0%b8%d1%82/", "text": "44-годишен домашен производител на наркотици е задържан за 72 часа с прокурорско разпореждане по обвинение за притежание и разпространение на 18 пакетчета амфетамини, съобщиха от Апелативната прокуратура във Варна. Йордан Й., известен с прякора Професора, бил спипан след разпит на дрогиран шофьор. На 12 ноември следобед в Девня патрул спрял 20-годишния водач, а проверката показала, че е седнал зад волана надрусан. В районното младежът обяснил, че си купил наркотик от Професора. При последвалия обиск в дома на пласьора били открити колби, бутилки и други принадлежности за производство на амфетаминопроизводни. Предстои прокуратурата да внесе във Варненския окръжен съд искане за постоянното задържане под стража на Йордан Й. Срещу клиента му пък е образувано досъдебно производство в Районната прокуратура в Девня.", "date": "2018.11.14", "title": " Задържаха готвач на дрога след разпит на надрусан шофьор"}
{"url": "https://trud.bg/%d1%81%d0%bf%d0%b5%d1%86%d0%b8%d0%b0%d0%bb%d0%b8%d0%b7%d0%b8%d1%80%d0%b0%d0%bd%d0%b0%d1%82%d0%b0-%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0-%d0%be%d0%b1%d0%b2%d0%b8%d0%bd-3/", "text": "Специализираната прокуратура повдигна обвинения на две лица по казуса „Джи пи груп“. Те са привлечени за това, че от началото на 2014 г. до 7 октомври 2018 г. са се сговорили да извършват данъчни и финансови престъпления с цел получаване на имотна облага в особено големи размери, съобщиха от държавното обвинение. На единия от привлечените е повдигнато обвинение за пране на пари. Досъдебното производство бе образувано, след пресичането на опит на съдружник във фирмата да нареди 14 млн. евро по банкова сметка в чужбина. Сумата бе запорирана от прокуратурата. Парите са акумулирани от различни банкови сметки в лична сметка на единия от обвинените – съдружник в „Джи пи груп“, който наредил превеждането им в друга негова лична сметка в чужбина. На обвинените са наложени мерки за неотклонение „Парична гаранция“ в размер съответно на 30 000 лв. и 15 000 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.14", "title": " Специализираната прокуратура обвини две лица по казуса „Джи пи груп“"}
{"url": "https://trud.bg/%d0%ba%d0%b0%d0%bd%d0%b0%d0%b4%d1%81%d0%ba%d0%b8-%d1%83%d1%87%d0%b5%d0%bd%d0%b8-%d0%bf%d1%80%d0%be%d0%b8%d0%b7%d0%b2%d0%be%d0%b4%d1%81%d1%82%d0%b2%d0%be%d1%82%d0%be-%d0%bd%d0%b0-%d1%81%d0%bc%d0%b0/", "text": "Специалисти от канадския университет „Макмастър“ предупредиха за вредите, които нанася на екологията производството на смартфони в публикация в специализираното издание „Джърнал ъф клийнър продакшън“. Нивата на парниковия газ, изпускан в атмосферата при това производство, рязко ще нараснат през следващите 20 години. Към 2040 година продукцията на смартфони ще е виновна за 14 процента от общия процент емисии на въглероден двуокис. Понастоящем делът на това замърсяване е 1 на сто от общия обем на този газ. Канадските учени бият тревога заради факта, че производството на тези уреди е доста неекологично, а животът им е сравнително кратък. Те са изчислили, че между 85 и 95 процента от опасните вещества, изпускани в атмосферата от един смартфон, се пораждат при неговото производство. Специалистите съветват с цел опазването на околната среда по възможност най-рядко да заменяме старите си смартфони с нови модели.", "date": "2018.11.14", "title": " Канадски учени: Производството на смартфони е вредно за екологията"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd-%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%b4%d0%b5%d0%ba%d0%bb%d0%b0%d1%80%d0%b0%d1%86%d0%b8%d1%8f%d1%82%d0%b0-%d0%b7%d0%b0-%d0%bf%d0%b0%d0%ba%d1%82/", "text": "Имаше декларация от БСП за пакта за миграция на ООН – това показа двойното лице на една партия, заяви председателят на ПГ на ГЕРБ и зам.-председател на партията Цветан Цветанов на съвместно заседание на парламентарните комисии по външна политика и по вътрешна сигурност и обществен ред. „Само в рамките на дни чухме доста неистини“, посочи той. „Минаха се всякакви граници с твърдения, че евродепутатите от БСП не са гласували за пакта. Имаше директно опровергаване на думите ми, че са подкрепили пакта“, заяви Цветан Цветанов. „Петър Курумбашев е участвал в гласуването и вчера отправяше обвинения, че говоря несъстоятелни неща“, посочи той. „На 18 април в 12.13 часа Петър Курумбашев е направил гласуването си заедно със Сергей Станишев и Георги Пирински“, уточни Цветанов и благодари на ДПС за постоянната им позиция за пакта. „Петър Курумбашев може би ще намери възможност през медиите да се извини“, коментира още той.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.11.14", "title": " Цветан Цветанов: Декларацията за пакта за миграция на ООН показа двойното лице на БСП"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%82%d1%8a%d1%80%d0%b3%d0%be%d0%b2%d0%b8%d1%89%d0%b5-%d0%be%d1%82%d0%ba%d1%80%d0%b8-%d0%be%d0%b1%d0%bd%d0%be%d0%b2%d0%b5%d0%bd%d0%b8-%d1%83%d0%bb/", "text": "Кметът на Търговище д-р Дарин Димитров откри в сряда официално обновените улици и зони, които бяха модернизирани за 5,5 млн. лв. по линия на Оперативна програма „Региони в растеж”. На церемонията, на която беше отслужен и водосвет, присъстваха областният управител Митко Стайков, председателят на общинския съвет Хатидже Алиева и много гости. В дейностите по проекта са обхванати 36 дка от кв. „Запад 2”, където бяха изградени спортни и детски площадки, зелени зони с парково обзавеждане, като беседки, пейки и барбекюта. Обновени са вътрешните квартални улици и тротоари, монтирано е ново осветление. Ремонтирани са още улиците „Гладстон” и ”Велико Търново”, част от „Трети март” и бул. „Сюрен”, където са направени нови зелени площи, паркинги, велоалеи и други. С изпълнението на проекта за обновяване на градската среда беше решен и един от сериозните проблем и на движението в центъра на града, където беше изградено кръгово на натоварено кръстовище, в което се вливат 6 улици, включително и републикански път, преминаващ през Търговище. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.14", "title": " Кметът на Търговище откри обновени улици и зони за 5,5 млн. лв."}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b0%d1%82%d0%b0-%d0%b0%d1%82%d0%b0%d0%ba%d0%b0-%d0%bf%d1%80%d0%b8%d1%82%d0%b5%d1%81%d0%bd%d1%8f%d0%b2%d0%b0-%d0%bb%d0%b0%d0%b3%d0%b5%d1%80%d0%b1/", "text": "Норвежкият селекционер Ларс Лагербак се притеснява от българската атака, въпреки че тимът му има да играе решаващи срещи със Словения и Кипър в нашата Група 3 от Лигата на нациите. „Трикольорите“ също ще се изправят срещу тези два отбора, като в крайна сметка головата разлика може да прати първия в класирането на плейофите за място на Евро 2020. Преди последните два кръга Норвегия и България са лидери с равен брой точки. Скандинавците обаче са първи, заради по-добрата си голова разлика. Разликата обаче е само едно попадение. „В последния мач сме гости на Кипър, а България е домакин на последния в групата Словения – анализира Лагербак. – Ще искам от моя щаб да следят ситуацията в София, защото може да се наложи да търсим успех с разлика, за да не изпуснем първата позиция.“ Атаката на Норвегия вече претърпя сериозен удар преди въпросните срещи. Звездата на тима Джошуа Кинг е аут заради травма. „От „Борнемут“ казаха, че е контузен от дни, но миналият петък обявиха, че може да е готов за мача с „Нюкасъл“ през уикенда“, ядоса се Лагербак. Таранът разкри, че наистина има здравословен проблем, а слуховете за неговото оздравяване били тактически. „От моя клуб хитруваха преди срещата със „свраките“ – разкри Кинг. – Съжалявам, но наистина не мога да помогна на Норвегия в последните две срещи в Лигата на нациите“. Под въпрос за мача със Словения е и Мохамед Елиунуси, донесъл успеха над България (1:0) в Осло. Очаква се играчът на „Саутхямптън“ да бъде на линия за срещата с Кипър в понеделник. Снимка БУЛФОТО", "date": "2018.11.14", "title": " Българската атака притеснява Лагербак"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-32-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d0%ba%d1%80%d0%b0%d0%bb-%d1%80%d0%b0%d1%81%d1%82%d0%b5%d0%bd%d0%b8%d1%8f/", "text": "Служители на Трето РУ установиха и задържаха 32-годишен мъж, откраднал растения, засадени пред жилищен блок в София, съобщиха от СДВР. На 12 ноември домоуправителят на жилищен блок в ж.к. „Света Троица“ заявил в Трето РУ, че през изминалата нощ от градинка пред блока са откраднати засадени зелени растения. На пристигналите на адреса полицаи е предоставена възможност да изгледат записите от охранителна камера, запечатала кражбата. Предприети са оперативно-издирвателни действия, в резултат на които е установен и задържан с полицейска мярка до 24 часа извършителят на деянието – 32-годишен, криминално проявен столичанин. Работа по образуваната преписка продължава. Откраднатите растения са намерени и иззети, предстои да бъдат върнати на живущите в блока. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.14", "title": " Задържаха 32-годишен мъж, крал растения, засадени пред блок в София"}
{"url": "https://trud.bg/%d0%ba%d0%b0%d0%bc%d0%b8%d0%be%d0%bd-%d0%b7%d0%b0%d1%81%d0%b8%d0%bf%d0%b0-%d1%81-%d0%b1%d0%b8%d1%80%d0%b0-%d0%bf%d1%8a%d1%82%d1%8f-%d1%81%d0%b8%d0%bc%d0%b8%d1%82%d0%bb%d0%b8-%d0%b3%d0%be/", "text": "Движението на второкласен път 19 Симитли – Гоце Делчев в района на село Градево се осъществява в една лента заради паднали каси бира на пътното платно, предаде „Канал 3“. Касите са паднали от товарен автомобил, който е преминавал по пътя. В момента платното се разчиства. На място служители на „Пътна полиция“ регулират движението.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.14", "title": " Камион засипа с бира пътя Симитли – Гоце Делчев\t\t\t"}
{"url": "https://trud.bg/%d1%82%d0%b5%d1%80%d0%b5%d0%b7%d0%b0-%d0%bc%d0%b5%d0%b9-%d0%bf%d1%80%d0%be%d0%b5%d0%ba%d1%82%d1%8a%d1%82-%d0%bd%d0%b0-%d0%b2%d0%b5%d0%bb%d0%b8%d0%ba%d0%be%d0%b1%d1%80%d0%b8%d1%82%d0%b0%d0%bd%d0%b8/", "text": "Британският премиер Тереза Мей заяви днес пред парламента на страната, че проектът на британското правителство за сделка с Европейския съюз по Брекзит отговаря на волята на британците, изразена на референдума през 2016 г., предаде Ройтерс. Мей посочи, че нейното правителство никога няма да проведе втори референдум за Брекзит. „Няма да провеждаме втори референдум и ще се съобразим с решението на британския народ. Ще реализираме Брекзит и Великобритания ще напусне Европейския съюз на 29 март 2019 г.“, категорична бе Тереза Мей. Тя обеща също така веднага да уведоми британския парламент при евентуално постигане на сделка с ЕС за Брекзит. „Правителството ще реши какви стъпки да предприеме в интерес на Великобритания. Уверена съм, че това (постигането на сделка за Брекзит) ще ни доближи по-близо до изпълняването на волята на британския народ, изразена на референдума. Ще дойда отново в парламента, за да го известя за резултата (от преговорите с ЕС)“, каза Мей. Председателят на долната камара на парламента Джон Бъркоу заяви, че му е било казано да очаква изявление на правителството за Брекзит утре. В случай, че британското правителство одобри проекта за сделка за Брекзит, вероятната дата за среща на европейските лидери за Брекзит ще е 25 ноември, заяви днес ирландският премиер Лео Варадкар в парламента на Ирландия. „Очевидно е, че много неща могат да се объркат днес и през следващите няколко дни, но в случай, че днес следобед британското правителство изрази съгласието си с проектоспоразумението, то работната група на Европейската комисия ще може тази вечер да публикува неговия текст. При това положение е възможно или вероятно провеждането на среща на Европейския съвет (за Брекзит) около 25 ноември“, посочи Варадкар. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.14", "title": " Тереза Мей: Проектът на Великобритания за сделка с ЕС отговаря на волята на британците"}
{"url": "https://trud.bg/%d1%80%d1%83%d0%bd%d0%b8-%d0%bd%d0%b5-%d0%b8%d1%81%d0%ba%d0%b0%d0%bc-%d0%bb%d0%b5%d0%bd%d1%82%d0%b0%d1%82%d0%b0-%d0%bd%d0%b8%d1%82%d0%be-%e2%84%9610/", "text": "Легендата на английския футбол Уейн Руни заяви, че не настоява да получи капитанската лента и любимия №10 за последния му мач за „Трите лъва“. Бившата звезда на „Манчестър Юнайтед“ ще изиграе бенефис за представителния тим на родината си в контрола със САЩ в четвъртък вечер на „Уембли“. Двубоят ще бъде под №120 за Руни с екипа на своята родина. „Казах на селекционера Гарет Саутгейт, че каквото иска от мен за този мач ще се опитам да го дам – сподели Руни. – Нямам абсолютно никакви претенции дали ще съм титуляр или резерва, както и с какъв номер ще играя. За мен е важно да стане хубав двубой и да се сбогувам с английските фенове.“ Нападателят дебютира в националния на 17 години през февруари 2003 г. Оттогава наниза 53 гола за родината си, превръщайки се в най-добрия реализатор в историята на Англия. В момента Руни играе за американския „Ди Си Юнайтед“. „Взех решението да отида в САЩ и за мен е важно да бъда отдаден на клуба си – добави Руни, който попадна в идеалния отбор на Мейджър Лийг Сокър (МЛС). – Не съм подготвен да се върна във Висшата лига. Ще приключа кариерата си в САЩ.“ Руни отбеляза 12 попадения и направи 6 голови паса в общо 21 мача за настоящия си клуб. Снимка: Twitter  ", "date": "2018.11.14", "title": " Руни: Не искам лентата, нито №10"}
{"url": "https://trud.bg/%d0%bc%d0%b2%d1%80-%d0%bf%d1%80%d0%be%d1%82%d0%b5%d1%81%d1%82%d1%8a%d1%82-%d0%b2-%d1%81%d0%bb%d0%b8%d0%b2%d0%b5%d0%bd-%d0%b1%d0%bb%d0%be%d0%ba%d0%b8%d1%80%d0%b0-%d0%bf%d0%be%d0%b4%d1%85%d0%be%d0%b4/", "text": "„Над 200 автомобила се бяха насочили на 11 ноември, по време на протеста, към сливенското с. Крушаре. Голяма част от тях блокираха пътната артерия от Крушаре към магистрала „Тракия”. От всички водачи са установени 26 нарушителя на Закона за движение по пътищата. Бяха паркирали нeправилно на пътното платно, създаваха опасност и пречки за останалите участници в движението. На практика селата Крушаре и Чокоба бяха откъснати от света, нито линейка, нито пожарна можеше да влезе. Нито пък някой да излезе”, така началникът на РУ на МВР в Сливен гл. инспектор Димитър Кикьов представи анализа на полицията за създадената ситуация по време на протестното автомобилно шествие срещу цените на горивата и автозастраховките. На 26-имата са съставени актове, предоставена им е възможност в 3-дневен рок да подадат възражения. В срок да 6 месеца от МВР трябва да издадат наказателните постановление. Но според Кикьов, това вероятно ще стане до месец. Размерът на глобите варира от 20 до 150 лева. По повод заявеното намерение на част от водачите да оспорят актовете пред съда като незаконосъобразни, Кикьов заяви: „Веселин Бонев, организаторът на протеста, не беше санкциониран. Неговият автомобил беше спрян извън платното и е без санкция. Защо той няма, а останалите имат, нека те се замислят”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.14", "title": " МВР: Протестът в Сливен блокира подхода към магистралата и откъсна от света две населени места, организаторът не е санкциониран"}
{"url": "https://trud.bg/19-%d0%b3%d0%be%d0%b4%d0%b8%d1%88%d0%b5%d0%bd-%d1%81%d0%b8-%d0%be%d1%82%d1%80%d1%8f%d0%b7%d0%b0%d0%bb-%d0%be%d0%b1%d1%89%d0%b8%d0%bd%d1%81%d0%ba%d0%b0-%d1%82%d0%be%d0%bf%d0%be%d0%bb%d0%b0-%d0%b4%d0%b0/", "text": "На прага на зимата млад мъж от Търговище отрязал огромна общинска топола и я превозил с каруцата си, за да си осигури отоплителен материал, но бил изловен от полицията. Нелегалното снабдяване с дърва за огрев е станало посред бял ден във вторник в покрайнините на града. 19-годишен жител на ромската махала се въоръжил с щилка и отрязал дървото, което било близо до реката. Разфасовал ствола и по-едрите клони и ги откарал пред къщата си. Полицаите конфискували кубиците нелегално добит дървен материал, щилката и каруцата. Започнали и досъдебно производство срещу нарушителя за унищожаване и повреждане. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.14", "title": " 19-годишен си отрязал общинска топола да си я гори в печката у дома\t\t\t"}
{"url": "https://trud.bg/%d0%bd%d0%b0%d0%ba%d0%b0%d0%b7%d0%b0%d0%bd%d0%b8%d0%b5-%d0%b7%d0%b0-%d0%ba%d0%b0%d0%bc%d1%8a%d0%ba-%d0%bd%d0%be%d0%b6%d0%b8%d1%86%d0%b0-%d1%85%d0%b0%d1%80%d1%82%d0%b8%d1%8f/", "text": "Реферът Дейвид Макнамара беше наказан за три седмици от Футболната асоциация на Англия. Той е санкциониран, след като вместо да тегли жребий преди мач с хвърляне на монета, е приложил игра на „Камък, ножица, хартия“ между капитаните на женските отбори на „Манчестър Сити“ и „Рединг“. При излизането за мача между двата тима на 26 октомври, Макнамара забравил стотинката в съблекалнята, пише „Би Би Си“. Той потърсил решение за излизане от ситуацията и накарал Стеф Хютън от състава на „гражданите“ и Кърсти Пиърс да играят на „камък, ножица, хартия“.  „ФА може да потвърди, че реферът е отстранен за 21 дни, смятано от 21 ноември, след като прие обвиненията, че не е действал спрямо интересите на футбола“, се казва в информацията от асоциацията. Преди няколко години в българската „А“ група имаше случаи, в които жребият беше символично „теглен“ след борене с яйца по случай Великден.", "date": "2018.11.14", "title": " Наказание за „Камък, ножица, хартия“"}
{"url": "https://trud.bg/%d0%b3%d0%be%d0%b2%d0%be%d1%80%d0%b8%d0%bc-%d1%81-%d0%b5%d1%81-%d0%b7%d0%b0-%d0%b4%d0%be-38-%d1%81%d1%82%d0%be%d1%82%d0%b8%d0%bd%d0%ba%d0%b8-%d0%bd%d0%b0-%d0%bc%d0%b8%d0%bd%d1%83%d1%82%d0%b0-%d0%be/", "text": "Евродепутатите сложиха таван на цените на обажданията в рамките на ЕС, след като днес приеха пакета за телекомите, който освен това улеснява достъпа до мрежите от пето поколение и създава съобщителна система за извънредни ситуации, съобщиха от представителството на ЕП у нас. След отпадането на роуминга през миналата година стана значително по-лесно да поддържаме връзка с близки и приятели и на път, но все още цените за обаждания до номера от други държави в ЕС са високи. Новото законодателство ограничава цената на обажданията до други от ЕС на 19 цента, и на 6 цента за текстови съобщения (SMS) от 15 май 2019 г. Правилата също така защитават по-добре потребителите на смартфони, включително потребителите на уеб базирани услуги (Skype, WhatsApp и др.) и укрепват изискванията за сигурност и за криптиране. Въвежда се правото за запазване на телефонен номер за един месец след прекратяването на договор, както и правото за възстановяване на неизползван предплатен кредит при прекратяване на договор, както и обезщетение в случай на забавяне или злоупотреба с прехвърлянето му. По отношение на 5G мрежите целта е към 2020 г. във всяка страна от евросъюза да има поне един град, където функционира такава инфраструктура. През следващите няколко години трябва да заработи и система за известяване на гражданите за аварийни ситуации чрез SMS или мобилно приложение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.14", "title": " Говорим с ЕС за до 38 стотинки на минута от догодина"}
{"url": "https://trud.bg/%d0%ba%d0%bc%d0%b5%d1%82-%d0%b8-%d0%b3%d1%83%d0%b1%d0%b5%d1%80%d0%bd%d0%b0%d1%82%d0%be%d1%80-%d1%81%d0%b5-%d1%81%d1%80%d0%b5%d1%89%d0%bd%d0%b0%d1%85%d0%b0-%d1%81-%d0%bf%d1%80%d0%be%d1%82%d0%b5%d1%81/", "text": "Шуменци излязоха в сряда на втори протест след неделното си недоволство. По тяхно настояване те бяха приети от губернатора проф.Стефан Желев и го засипаха с въпроси от рода – защо заплатите в Шумен са най-ниски, а данъците и цената на водата най-високи. „Искаме да си вършат работата, за която са избрани. Оставка“, викаха протестиращите. Посещението при кмета Любомир Христов, който покани всички в зала 203, продължи повече от час и половина. Шуменци питаха за всичко – от въведената синя зона и цената на водата до проблемите в детските градини. Протестът се превърна в импровизирана кметска приемна, на която едната страна обясняваше свършеното, а другата задаваше въпрос след въпрос. Недоволните стягат и вечерен протест след 18 часа в сряда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.14", "title": " Кмет и губернатор се срещнаха с протестиращи"}
{"url": "https://trud.bg/%d0%b4%d0%b5%d0%bf%d1%83%d1%82%d0%b0%d1%82%d1%8a%d1%82-%d0%be%d1%82-%d0%b1%d1%81%d0%bf-%d0%b2%d0%b5%d1%81%d0%b5%d0%bb%d0%b0-%d0%bb%d0%b5%d1%87%d0%b5%d0%b2%d0%b0-%d0%bf%d1%80%d0%b5%d0%b4-%d0%b6%d0%b8/", "text": "Необходима е дългосрочна стратегия за управлението на държавата и промяна в най-важните социално-обществено значими системи, чиито разпад доведе България до дъното на всички класации. Днес сме последни по доходи, първи по смъртност, с ниска раждаемост. Десет години управляващите избягват думата „реформа“, защото тя коства много и отнема от политическия рейтинг на управляващите. Това заяви в лясковското село Козаревец депутатът от БСП Весела Лечева, която представи програмата „Визия за България“. „Решихме да излезем с този отворен документ пред българските граждани. Целта ни е дебат и дискусия по основните проблеми. След това конгресът на БСП ще приеме този документ като политическа програма за предстоящите избори“, обясни народният представител. „В сегашния Парламент няма дискусия. Валянето с компромати, което е тактика на ГЕРБ за опорочаване на дебата, е крайно неприятно за всички български граждани. Хората виждат една караница, която не предлага нищо съществено за подобряване на живота им. Този начин е непродуктивен и не носи ефективни решения. Законодателство, което сме предложили никога не е прието. А за законодателство, за което сме предупреждавали, че е лобистко – думите ни не са чути“, каза Лечева. Тя представи алтернативата на сегашното управление. „Ние изготвихме алтернативен бюджет, свързан с предложенията от Визията. Предлагаме 6400 лева еднократна помощ за второ и трето дете на родители, които поне две години са били част от осигурителната система. Преизчисляването на пенсиите към 2013 г. би могло да поправи техния несправедлив размер. Предлагаме данъчно облекчение от 50 лв от данък общ доход за всяко дете семейството“, изброи депутатът. Тя представи и структурните реформи, заложени във „Визия за България“ – въвеждане на електронно управление, премахваме търговския статут на лечебните заведения и спиране на държавната субсидия за частните учебни заведения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.14", "title": " Депутатът от БСП Весела Лечева пред жители на Козаревец: На България е нужна дългосрочна стратегия за управление\t\t\t"}
{"url": "https://trud.bg/%d1%80%d1%8a%d0%ba%d0%be%d0%b2%d0%be%d0%b4%d1%81%d1%82%d0%b2%d0%b0%d1%82%d0%b0-%d0%bd%d0%b0-%d0%bc%d0%b2%d1%80-%d0%b8-%d0%bd%d0%b0-%d0%be%d0%b1%d1%89%d0%b8%d0%bd%d0%b0%d1%82%d0%b0-%d0%b2-%d1%81%d0%bb/", "text": "Редът за провеждане на събрания, митинги и манифестации бе тема на среща между директора на ОД на МВР ст.комисар Димитър Величков и кмета на община Сливен Стефан Радев, съобщи началникът на РУ на МВР в областния град гл.инспектор Димитър Кикьов. „Режимът за тези мероприятия е уведомителен. Общината може да ги прекрати, когато има предпоставки за груби нарушения на обществения ред или вече са възникнали безредици. Надявам се това да не се случва в Сливен”, каза Кикьов. Уведомлението е важно, защото трябва да се създаде организация за добър обществен ред, от друга страна трябва да се съобразят градската мобилност, транспорт и да бъдат информирани другите граждани. Уведомлението е важно, защото полицията ще знае с кого да контактува, допълни той. По повод предстоящия протест в неделя, полицейският началник обърна внимание на това, че на магистрали и скоростни пътища е забранено организирането на демонстрации и други шествия. Организирането на ществия на пътища, отворени за обществено ползване, става след разрешение на собственика или администратора на пътищата, съгласувано с МВР, каза още Димитър Кикьов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.14", "title": " Ръководствата на МВР и на общината в Сливен се срещнаха по повод протестите"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d0%bd-%d0%b5-%d0%bc%d1%8a%d0%b6-%d0%bf%d0%be%d0%ba%d0%b0%d0%b7%d0%b2%d0%b0%d0%bb-%d0%b8-%d0%bf%d0%b8%d0%bf%d0%b0%d0%bb-%d0%b8%d0%bd%d1%82%d0%b8%d0%bc%d0%bd/", "text": "Задържан е мъж, демонстрирал цинично поведение на публично място в града, съобщиха от държавното обвинение. Районна прокуратура – Враца е привлякла в качеството на обвиняем Р.Д. за извършени от него непристойни действия, грубо нарушаващи обществения ред и изразяващи явно неуважение към обществото. Около 14.30 часа на 31.10.2018 г., в парк – спортен комплекс „Христо Ботев“ в гр. Враца, обвиняемият Д. демонстративно показал и пипал интимните си части пред лице от женски пол. Деянието му се отличава с изключителен цинизъм и дързост, като е било извършено от него при условията на опасен рецидив. По искане на Районна прокуратура – Враца съдът е определил мярка за неотклонение „Задържане под стража“ спрямо обвиняемия Р.Д.", "date": "2018.11.14", "title": " Задържан е мъж, показвал и пипал интимните си части пред жена в парк"}
{"url": "https://trud.bg/%d0%bd%d0%b0%d0%b4-50-%d0%b4%d1%83%d1%88%d0%b8-%d1%81%d0%b5-%d0%be%d1%82%d0%b7%d0%be%d0%b2%d0%b0%d1%85%d0%b0-%d0%bd%d0%b0-%d0%ba%d0%b0%d0%bc%d0%bf%d0%b0%d0%bd%d0%b8%d1%8f%d1%82%d0%b0-%d0%b7%d0%b0/", "text": "Около 50 души преминаха в сряда през импровизиран кабинет в МБАЛ „Свети Иван Рилски“в Горна Оряховица, за да измерят безплатно кръвната си захар. На 14 ноември отбелязваме Световния ден за борба с диабета и по този повод Отделението по клинична лаборатория и Второ вътрешно отделение на лечебното заведение организираха акция за безплатно измерване на кръвната захар, която продължи два часа и половина. Д-р Нина Петкова, началник на клиничната лаборатория, подпомагана от лаборанти, извърши измерванията на желаещите пациенти на най-различна възраст. В акцията участва д-р Мария Христова, специалист по вътрешни болести и ендокринолог във Второ вътрешно отделение. Д-р Мария Христова припомни, че диабетът е от най-разпространените заболявания в света и е социално значима болест. Според едно от последните проучвания, българите, които страдат от диабет, са близо 460 000, от които около 3000 деца. Още около четвърт милион българи са с намален глюкозен толеранс, тоест с преддиабетно състояние или бъдещ диабет, ако не предприемат незабавни мерки. Лекарката заяви още, че в България се предлагат съвременни медикаменти и инсулин за диабетно болните, и че при спазване на определен режими и диета, те могат да бъдат дълголетници, като даде пример с местен горнооряховчанин, който е доживял до 95 години. Медиците са категорични, че от особенна важност за навременно регистриране на заболяването, са профилактичните прегледи. Затова се проведе и днешната акция в болницата в Горна Оряховица. Д-р Христова допълни, че все още в България липсва национален регистър на диабетно болните, заради което и цифрите на страдащите са приблизителни. От прегледалите се 50 души, едва на трима бе измерена висока кръвна, над референтните стойности, като стана ясно, че тези пациенти страдат от години от диабет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.14", "title": " Над 50 души се отзоваха на кампанията за мерене на кръвна захар в Горна Оряховица"}
{"url": "https://trud.bg/%d0%b3%d0%b5%d1%80%d0%bc%d0%b0%d0%bd%d0%ba%d0%b8-%d0%bf%d1%80%d0%b8-%d0%bc%d0%b0%d1%80%d0%b8%d1%86%d0%b0-%d0%b2-%d1%88%d0%b0%d0%bc%d0%bf%d0%b8%d0%be%d0%bd%d1%81%d0%ba%d0%b0%d1%82/", "text": "Германският „Алианц МТФ“  ( Щутгарт )  е последният отбор, който намери място в група „А“ на Шампионската лига по волейбол за жени. Така тимът стана съперник на родния шампион „Марица“  ( Пловдив ),  а останалите в потока са френският „Безие“ и турският „Вакъфбанк“, първенец на Европа и света. Германките загубиха с 1:3 (-18, -20, 17, -26) гостуването си на румънския „Волей Алба“ (Сибиу), но спечеленият гейм ги класира за групите. Междувременно българският отбор се сдоби с нова капитанка – Нася Димитрова. Централната блокировачка заменя Радосвета Тенева сложи край на състезателната си кариера.", "date": "2018.11.14", "title": " Германки при „Марица“ в Шампионската лига"}
{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%b2%d1%8a%d0%bb%d1%87%d0%b5%d0%b2-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81-%d1%80%d1%8a%d0%ba%d0%be%d0%b2%d0%be%d0%b4%d1%81%d1%82/", "text": "Министърът на образованието и науката Красимир Вълчев проведе среща с председателя на БАН акад. Юлиан Ревалски, по време на която обсъдиха актуални теми, свързани със съвместната дейност между двете институции. Срещата се проведе в Академията по покана на председателя на БАН и с участието на зам.-председателя на БАН чл.-кор. Константин Хаджииванов и главния научен секретар проф. Евдокия Пашева. По време на разговорите представителите на ръководството на БАН информираха министъра, че са предприети всички стъпки, които са необходими за безпроблемното излизане на НИМХ от БАН и осигуряване на оперативната му дейност, съобразно нормативните актове на Академията и действащото законодателство. Министърът на образованието пое ангажимент новосъздаденото научно звено в БАН да бъде финансирано чрез корекция в бюджета на МОН, както и да предложи експерти от МОН, които заедно със сформираната експертна комисия от БАН да разгледат всички въпроси, включително от имуществен характер. Беше отбелязана ролята на учени от Академията, които работят по проекти с висока обществена значимост, възложени от Министерския съвет като: Мерки за преодоляване на демографската криза, Въвеждане на съвременни методи в образованието и работата с младите таланти и др. По време на срещата беше подчертан и приносът на БАН в изпълнение на Националната стратегия за научните изследвания, Националните научни програми, Програмата за млади учени и новите програми за реинтеграция и задържане на учени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.14", "title": " В БАН са предприели необходимите стъпки за безпроблемното излизане на НИМХ\t\t\t"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d0%b2%d1%80%d0%b5%d0%bc%d0%b5-%d0%b5-%d0%b7%d0%b0-%d1%80%d0%b0%d0%b2%d0%bd%d0%be%d1%81%d0%bc%d0%b5%d1%82%d0%ba%d0%b0-%d0%ba-2/", "text": "„България е член на НАТО вече 13 години. Някой направи ли досега равносметка какво спечели и какво загуби държавата ни от това?“ Въпросът зададе председателят на БСП – София Калоян Паргов по време на дискусия на тема „Има ли нужда от нова концепция за националната сигурност на България?“, организирана от Дискусионен клуб „Политика 21“ и Градския съвет на БСП – София. Участие във форума, който се проведе във Федерацията на научно-техническите съюзи, взеха депутатите доц. д-р Николай Цонков, заместник-председател на Комисията по отбрана към Народното събрание, както и членовете й ген. Кольо Милев и Петър Витанов, членът на Комисията по вътрешна сигурност и обществен ред Красимир Янков, както и редица доказани експерти в сферата на националната сигурност и отбраната. Калоян Паргов обяви, че с днешния форум Градският съвет на БСП – София подновява дискусията за необходимостта от доктрина за национална сигурност. „Редица фактори влияят на сигурността на държавата. Не е само отбраната, вътрешния ред, службите, опазването на границите. Образованието, здравеопазването, социалната политика също са изключително важни, коментира Калоян Паргов. – Колкото по-малко деца се раждат в България, толкова по-зле за сигурността. Колкото по-лоша е грижата за здравето на гражданите, толкова по-голяма е заплахата за националната ни сигурност. Колкото по-зле е ръководена и въоръжена армията, толкова по-слаба е тя. А, всъщност, знаем ли какви са функциите на днешната наша армия?! Някой направи ли равносметка за тези 13 години членство на България в НАТО? Какво ни даде НАТО и какво ние дадохме на НАТО?! Освен тези мисии по света, в които участваха български военнослужещи и дадоха свидни жертви. Нормално ли е да има 9000 служители в администрацията на българската армия и 15 000 военнослужещи?! Това съотношение правилно ли е? Не бива ли да бъде направена реформа, която да намали броя на служителите в администрацията на българската армия, да бъде увеличен броят на военнослужещите, да бъде инвестирано в екипировка, оборудване, обучение? Ето това е част от концепцията на БСП за промяна, това е нашата алтернативна политика в рамките на българската армия. Защото сигурността е ефимерно понятие, то е усещане. Днес хората в България не се чувстват сигурни и защитени. И точно тази тяхна несигурност ги принуждава да излязат на улицата и да протестират. Дори тези техни протести са част от сигурността на държавата. В конкретния случай – липсващата им сигурност“. Доц. д-р Николай Цонков беше категоричен, че е крайно наложително да бъде направен анализ и да бъдат формулирани основните национални интереси. „Законодателната база, която съществува в момента, не е прецизна, а освен това не се изпълнява в пълна степен, коментира той. – Всичко това води редица проблеми след себе си, а най-опасният от тях е липсата на достатъчно добра координация между отделните елементи за национална сигурност. Крайно наложително е да бъде направен задълбочен анализ на вътрешната и външната среда за сигурност и на тази база да бъдат очертани основните тенденции. Този анализ трябва да е основа за нова стратегия за национална сигурност на България. А следващата стъпка е да бъдат формулинари основните национални интереси на страната ни. Като сравнително малка държава, смятам, че трябва да се съсредоточим основно в региона“. Според ген. Кольо Милев, проблемите в българската армия до момента са решавани на парче, а това няма как да доведе до цялостно справяне с кардиналните въпроси в сектора. „Като бивш командир на 61-а Стрямска механизирана бригада смятам, че сухопътните войски се неглижират, категоричен беше ген. Милев. – Смятам, че по отношение на българската армия усилията трябва да бъдат насочени главно в две направления – личният състав и въоръжението и техниката. Наблюдаваме свиване на армията за сметка на полицията, където се наливат много средства. Колкото до националната политика по отношение на сигурността – все още нямаме ясно заявени цели и приоритети. България е в разкрачено положение между Запада и Изтока, което никак не е добре“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.14", "title": " Калоян Паргов: Време е за равносметка какво спечели и какво загуби България за 13 години членство в НАТО"}
{"url": "https://trud.bg/%d1%80%d0%b0%d0%bd%d0%b8%d0%b5%d1%80%d0%b8-%d1%81%d0%bc%d0%b5%d0%bd%d0%b8-%d0%b9%d0%be%d0%ba%d0%b0%d0%bd%d0%be%d0%b2%d0%b8%d1%87-%d0%b2%d1%8a%d0%b2-%d1%84%d1%83%d0%bb%d1%8a%d0%bc/", "text": "Клаудио Раниери е новият мениджър на закъсалия „Фулъм“. Опитният италиански специалист замени Славиша Йоканович, уволнен за серията от слаби резултати от началото на сезона. Бившият треньор на „Левски“ върна „котиджърс“ във Висшата лига след четири години престой във второто ниво на английския футбол. През настоящата кампания „белите“ взеха едва 5 точки в първите 12 кръга.  За Раниери това ще бъде трети престой в Англия. През годините той води още „Челси“ и „Лестър“. Най-големият му успех в кариерата бе именно начело на „лисиците“. През 2016 година той стана шампион със скромния тим, чиято цел в началото на сезона бе оставане в елита. Именно това ще бъде и основната задача на 67-годишният специалист в новия му отбор.  „Чест е да приема предложението на г-н Шахид Хан да водя „Фулъм“, клуб с традиции и история“, обяви италианецът.  Дебютът на Раниери ще бъде срещу „Саутхямптън“ на 24-ти ноември. Далеч по-емоционални ще бъдат следващите два двубоя за мениджъра – завръщане на „Стамфорд Бридж“, а след това и домакинство на „Лестър“.", "date": "2018.11.14", "title": " Раниери смени Йоканович във „Фулъм“"}
{"url": "https://trud.bg/%d0%bf%d0%b8%d1%82%d0%b0%d0%bb%d0%b8-%d1%84%d0%b5%d0%b4%d0%b5%d1%80%d0%b5%d1%80-%d0%ba%d0%be%d0%b3%d0%b0-%d0%b8%d1%81%d0%ba%d0%b0-%d0%b4%d0%b0-%d0%b8%d0%b3%d1%80%d0%b0%d0%b5/", "text": "Роджър Федерер призна, че директорите на турнири често го питат каго иска да играе, но смята, че не се ползва със специално отношение в сравнение с останалите тенисисти. Маестрото от Швейцария стана обект на нападки от страна на френския ветеран Жулиен Бенето, който обвини ръководството на Аустрелиън оупън, че слагало всички мачове на звездата в удобно време за сметка на останалите. „ Да, понякога ме питат дали искам да започна в понеделник или във вторник, през деня или вечерта – разкри носителят на 20 титли от Големия шлем. – Друг път ми казват – в Азия искат да играеш вечерта. Някой път се съобразяват с мен, друг път не. Понякога не ме питат. Но сега сме на АТП финалите в Лондон и не съм в настроение да обсъждам този въпрос.“ Случаят предизвика реакцията на директора на Аустрелиън оупън Крейг Тили. „ Федерер е единствен по рода си, един от най-големите спортисти изобщо – заяви босът. – Редовно бива избиран за любимия спортен герой на Австралия. Феновете искат да гледат най-вече него, при това на най-големия корт в най-удобното време. Не мисля, че има турнирен директор, който не би се съобразил с тези фактори.“ Федерер пък спаси шансовете си за прогрес на АТП финалите след успех с 6:2, 6:3 над Доминик Тийм  ( Австрия ),  след като стартира със загуба от Кей Нишикори  ( Япония ).", "date": "2018.11.14", "title": " Питали Федерер кога иска да играе"}
{"url": "https://trud.bg/%d1%85%d0%be%d0%b4%d0%be%d0%b2%d0%b5-%d0%bd%d0%b0-%d0%ba%d0%b0%d1%80%d1%83%d0%b0%d0%bd%d0%b0-%d0%b8%d0%b7%d1%82%d0%b5%d0%ba%d0%be%d1%85%d0%b0-%d0%b2-%d1%8e%d1%82%d1%8e%d0%b1/", "text": "Хакерски скандал е на път да избухне на мача за световната титла по шахмат в Лондон. Ходове от дебюта на претендента Фабиано Каруана (САЩ) изтекоха в Ютюб преди четвъртата партия с шампиона Магнус Карлсен (Норвегия). Американецът се готви с помощта на елитните гросмайстори Лейниер Домингес  ( Куба ),  Алехандро Рамирес (САЩ) и Йоан-Кристиан Чирила (Румъния). Това обаче не помогна на шампиона да го победи с белите фигури и след поредно реми резултатът вече е 2:2. „ Явно трябва да ги разгледам подробно – пошегува се Карлсен. – Каруана сякаш е подготвен по-добре от мен с черните фигури и ще трябва да направя нещо повече в следващите партии.“", "date": "2018.11.14", "title": " Ходове на Каруана изтекоха в ЮТюб"}
{"url": "https://trud.bg/wbc-%d0%bf%d0%be%d0%b8%d1%81%d0%ba%d0%b0-%d0%be%d0%b1%d0%b5%d0%b4%d0%b8%d0%bd%d0%b8%d1%82%d0%b5%d0%bb%d0%b5%d0%bd-%d0%bc%d0%b0%d1%87/", "text": "Световният боксов съвет  (WBC)  поиска шампионът в останалите четири версии Антъни Джошуа да се бие с победителя от мача между Дионтей Уайлдър  ( САЩ )  и Тайсън Фюри  ( Великобритания ).  Американецът е притежател на поясана базираната зад Океана организация, която дълго отклоняваше предложенията за обединение на титлите в тежка категория. „ Условията ни са ясни – искаме Джошуа да се бие с нашия шампион – обяви президентът на  WBC  Маурисио Сюлейман. – Това е мачът, който светът трябва да види. Но ако Джошуа не е съгласен, ще трябва да дадем шанс на нашия задължителен претендент Бърмейн Стивърн, който се съгласи да отложи претенцията си заради обединителния мач.“ Фюри, който преди време държеше останалите пояси, пък се натъкна на проблеми с американските власти преди боя на 1 декември. Те отказали виза на баща му Джон, тъй като е лежал в затвора. Джон Фюри-Циганина, бивш участник в боеве с голи ръце, излежа 4 години, след като извади окото на човек, с когото имал дълголетна вражда.", "date": "2018.11.14", "title": " WBC поиска обединителен мач"}
{"url": "https://trud.bg/%d0%ba%d0%b0%d0%bb%d0%b3%d0%b0%d1%80%d0%b8-%d1%81%d0%b5-%d0%be%d1%82%d0%ba%d0%b0%d0%b7%d0%b0-%d0%be%d1%82-%d0%b7%d0%b8%d0%bc%d0%bd%d0%b0-%d0%be%d0%bb%d0%b8%d0%bc%d0%bf%d0%b8%d0%b0%d0%b4%d0%b0/", "text": "Канадският град Калгари ще се откаже от кандидатурата си за домакин на зимните олимпийски игри през 2026-а, след като над 56% от местните жители отхвърлиха идеята на референдум. В допитването взеха участие 304 582 души, а 171 750 от тях гласували „против“ срещу 132 832 „за“. Резултатите опровергаха данни от социологически агенции, които твърдяха, че хората в Калгари подкрепят домакинството. Очаква се до дни градският съвет да утвърди оттеглянето на Калгари от олимпийската надпревара. Така в битката за игрите остават две кандидатури – на шведската столица Стокхолм и обединената италианска на Милано и Кортина  д’Ампецо.", "date": "2018.11.14", "title": " Калгари се отказа от зимна олимпиада"}
{"url": "https://trud.bg/%d0%bd%d1%85%d0%bb-%d1%80%d0%b0%d0%b7%d0%b4%d0%b0%d0%b2%d0%b0-189-%d0%bc%d0%bb%d0%bd-%d0%bd%d0%b0-%d0%bf%d0%b5%d0%bd%d1%81%d0%b8%d0%be%d0%bd%d0%b5%d1%80%d0%b8/", "text": "Националната хокейна лига ще изплати обезщетения на обща стойност 18,9 милиона долара на 318 бивши хокеисти, получили травми в главата по време на кариерите си. Лигата стигна до извънсъдебно споразумение с пенсионираните играчи, които завели съдебни искове заради последствията от тежките сблъсъци на леда. Така всяка от „жертвите“ на хокея ще получи по 22 000 долара и до $75 000 за медицински разходи. „ Сумата е малка, а нашата истинска цел е въвеждане на по-адекватно медицинско обслужване в хокея“, заяви Рийд Ларсън, който е сред първите, съдили НХЛ. До миналата година лигата отхвърляше всякаква отговорност за последиците от травмите на главата, получени от играчите по време на мачовете.", "date": "2018.11.14", "title": " НХЛ раздава $18,9 млн. на пенсионери"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0-%d0%b8%d0%b7%d0%b3%d1%80%d0%b0%d0%b6%d0%b4%d0%b0%d0%bd%d0%b5%d1%82%d0%be-%d0%bd%d0%b0-%d1%81%d0%b2%d0%b5%d1%82%d0%be%d1%84%d0%b0%d1%80%d0%bd%d0%b0-%d1%83/", "text": "Започна изграждането на светофар при кръстовището на улиците „Славянска“, „Дойран“ и „Александър фон Хумболт“ в Благоевград. С монтирането на светлинната уредба ще бъде регулирано движението на моторни-превозни средства и ще бъде улеснено преминаването на пешеходци по една от най-натоварените артерии в града. В края на миналата година, на място, бяха изградени изкуствени неравности на уличните платна по продължение на улица „Славянска“. Беше направена и нова повдигната пешеходна пътека, срещу Второ студентско общежитие.  По улицата бяха поставени допълнителни светлинни знаци с автономно ел. захранване, указващи, наличието на пешеходни пътеки. Около кръстовището беше монтирано и видеонаблюдение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.14", "title": " Започна изграждането на светофарна уредба на улица „Славянска“ в Благоевград"}
{"url": "https://trud.bg/%d0%bd%d0%b0%d1%81%d0%bb%d0%b5%d0%b4%d0%bd%d0%b8%d0%ba-%d0%bd%d0%b0-%d1%80%d0%be%d1%81%d0%b8%d0%bd%d0%b8-%d0%b3%d0%bb%d0%b5%d0%b4%d0%b0-%d1%81%d0%b5%d0%b2%d0%b8%d0%bb%d1%81%d0%ba%d0%b8%d1%8f%d1%82/", "text": "Наследникът на Росини Федерико Борандели беше сред публиката във вторник на „Севилският бръснар“ на Варненската опера, съобщиха от пресцентъра. Директорът на Театрално-музикален продуцентски център Варна Даниела Димова лично го представи. Тя покани зрителите в антракта да вдигнат наздравица с чаша шампанско с прапраплеменника на великия композитор, който се занимава с музика и мода, сътрудничи на Почетното консулство на Италия във Варна, където е избрал да живее от 2016 година. Федерико Борландели благодари за вниманието и пожела на добър час на представлението на много добър български език, с което заслужи сърдечните аплодисменти на публиката. Това емоционално начало даде тон и на артистите, които поднесоха един перфектен спектакъл с блестящи варненски дебюти за Маестро Кръстин Настев, Мария Павлова – Розина, Гео Чобанов – Дон Базилио и Людмил Петров – Доктор Бартоло. Георги Султанов като Граф Алмавива и Свилен Николов в ролята на Фигаро бяха неотразими, Елеонора Христова като Берта също заслужи своите аплодисменти, оркестърът поднесе с майсторство и финес копринената музика на Росини. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.14", "title": " Наследник на Росини гледа „Севилският бръснар“ във Варненската опера"}
{"url": "https://trud.bg/%d0%bd%d0%b5%d0%bd%d0%be-%d0%b4%d0%b8%d0%bc%d0%be%d0%b2-%d1%80%d0%b5%d1%81%d1%83%d1%80%d1%81%d1%8a%d1%82-%d0%b2-%d0%be%d0%bf-%d0%be%d0%ba%d0%be%d0%bb%d0%bd%d0%b0-%d1%81%d1%80%d0%b5%d0%b4/", "text": "Ресурсът в ОП „Околна среда“ за чистотата на атмосферния въздух е крайно недостатъчен, ще бъде насочен към 7 общини по 6 критерия. Това каза по време на заседанието на Комисията по европейските въпроси и контрол на европейските фондове министърът на околната среда и водите Нено Димов във връзка с текущото състояние и напредъка по Оперативна програма „Околна среда 2014-2020 г.“. „Ресурсът, който се разполага в момента е около 110 млн. лв. Той е крайно недостатъчен, за да се реши проблемът със замърсяването на въздуха“, каза министър Димов. По думите му извън оперативната програма има редица инструменти, от които общините могат да се възползват. Димов даде пример с програма LIFE, към която две български общини София и Бургас са направили проекти и са кандидатствали. „В голяма степен е вероятно да бъдат одобрени. Казвам го, защото това е единственият инструмент на ЕС в рамките на следващата бюджетна програма, който ще бъде удвоен като ресурс“, допълни още министърът. По думите му този инструмент като че ли не се използва от общините. Министърът обърна внимание и на Норвежката програма. „Има ресурс, който не се търси от българските общини“, допълни още Нено Димов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.14", "title": " Нено Димов: Ресурсът в ОП „Околна среда“ за чистотата на атмосферния въздух е крайно недостатъчен"}
{"url": "https://trud.bg/%d0%be%d0%b1%d1%89%d0%b5%d1%81%d1%82%d0%b2%d0%b5%d0%bd%d0%b8%d1%8f%d1%82-%d0%bf%d0%be%d1%81%d1%80%d0%b5%d0%b4%d0%bd%d0%b8%d0%ba-%d0%b4%d0%be%d1%86-%d0%b4-%d1%80-%d0%b2%d0%b0%d0%bb%d0%b5%d0%bd%d1%82/", "text": "Общественият посредник на Благоевград доц. д-р Валентин Василев направи дарение на лична специализирана литература в полза на Университетската библиотека на ЮЗУ „Н.Рилски“. Той дари 95 книги и 21 периодични издания в областта на публична администрация, право, обществено управление и икономика. С направеното дарение доц. д-р Василев се надява както да подпомогне обучението на студентите в Университета, така и да даде пример на преподаватели и общественици за включване в подобни каузи и инициативи в бъдеще. В рамките на следващите седмици доц. Василев ще направи второ дарение на специализирана литература и ще организира кампания с подобна насоченост сред общественици и изявени дейци на културата и образованието, като с тази инициатива ще се опита да насочи обществената енергия в посока на повишаване на гражданската инициативност и целенасоченото поведение в посока на повишаване на качеството на образователната услуга в ЮЗУ Н. Рилски и Благоевград. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.14", "title": " Общественият посредник доц. д-р Валентин Василев направи дарение от книги на ЮЗУ „Неофит Рилски“"}
{"url": "https://trud.bg/%d0%b1%d0%b0%d0%b1%d0%b0-%d0%b4%d0%b0%d0%b4%d0%b5-%d0%bd%d0%b0-%d0%b8%d0%b7%d0%bc%d0%b0%d0%bc%d0%bd%d0%b8%d1%86%d0%b8-1500-%d0%bb%d0%b5%d0%b2%d0%b0-%d0%b7%d0%bb%d0%b0%d1%82%d0%be-%d0%b8-%d1%8e%d0%b1/", "text": "85-годишна габровка е поредната жертва на телефонни измамници. Жената се оплакала в полицията вчера, че в понеделник по обяд неизвестен се представил за полицай и поискал от бабата съдействие, за да залови телефонни измамници. За целта старицата му предала 1 500 лв., златни накити и юбилейни монети. По случая в полицейското управление в Габрово е започнато досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.14", "title": " Баба даде на измамници 1500 лева, злато и юбилейни монети\t\t\t"}
{"url": "https://trud.bg/%d0%bc%d0%bb%d0%b0%d0%b4%d0%b0-%d1%82%d1%8a%d1%80%d0%bd%d0%be%d0%b2%d0%ba%d0%b0-%d0%b1%d0%bb%d0%b0%d0%b3%d0%be%d0%b4%d0%b0%d1%80%d0%b8-%d1%81-%d0%bf%d0%b8%d1%81%d0%bc%d0%be-%d0%b4%d0%be-%d0%b4%d0%b8/", "text": "Благодарствено писмо до директора на ОДМВР във Велико Търново ст. ком. Димитър Машов изпрати 20-годишната Ива Иванова. Повод за сърдечната благодарност на младата търновка е намереният и върнат от пътен полицай от Велико Търново неин портфейл с голяма сума пари и лични документи. Неприятният инцидент се случил на 5 октомври тази година. Раничката, която носила, се скъсала и портмонето й явно изпаднало от нея, без да усети. Девойката разбрала за липсата на портфейла доста по-късно и успяла само да блокира двете си дебитни карти. „В портмонето имаше 1000 лева и две дебитни карти, в едната от които – 5000 лева. Това бяха всички мои спестявания от работа на морето“, разказва Ива Иванова. Момичето завършило през 2017 г. Професионалната гимназия по туризъм, в паралелка „Ресторантьорство“ и работило цял сезон в Черноморец по специалността. Освен това в портфейла й били и личната й карта, и шофьорска книжка. Вечерта на същия ден, към 22 часа, от полицията звъннали на отчаяната Ива и я поканили да дойде да си прибере портфейла. Личната вещ на момичето пък открил 28-годишният старши контрольор Георги Василев от „Пътна полиция“ към Областната дирекция на МВР в старата столица. Той се прибирал след тежка 18-часова работа и по случайност минал през същия парк. Тъй като в личните документи нямало телефонен номер за връзка, започнали да търсят контакт с Ива чрез компютърната база данни на МВР. „Откритите телефони на сестра ми и родителите ми не били актуални“, разказва още девойката, която е родом от свищовското село Овча могила, но нали са полицаи, успяха да ме откирят чрез леля ми“, споделя момичето. Ива Иванова веднага отишла до полицията и описала точно вида на портфейла и какво съдържа, след което си го получила обратно. Дни по-късно, развълнувана и впечатлена от благородната постъпка на младия полицай, тя написала благодарствено писмо до неговия началник и лично го занесла в областната дирекция във Велико Търново. Георги Василев пък получил устна благодарност пред своите колеги. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.14", "title": " Млада търновка благодари с писмо до директора на полицията за намерен и върнат портфейл от полицай"}
{"url": "https://trud.bg/30-%d0%be%d1%82-15-%d0%b3%d0%be%d0%b4%d0%b8%d1%88%d0%bd%d0%b8%d1%82%d0%b5-%d0%bc%d0%be%d0%bc%d0%b8%d1%87%d0%b5%d1%82%d0%b0-%d1%81%d0%b0-%d1%80%d0%b5%d0%b4%d0%be%d0%b2%d0%bd%d0%b8-%d0%bf%d1%83%d1%88/", "text": "Според данни от изготвения от Европейската комисия „Здравен профил за България“ за 2017 г. разпространението на тютюнопушенето сред българското население е най-високо в ЕС и е с почти седем процентни пункта над средното за ЕС. Това съобщиха от Министерството на здравеопазването по повод утрешния Международен ден без тютюнопушене. Не по-малко от 28% от възрастното население, включително повече от един на всеки трима (35 %) мъже, пушат ежедневно. Равнищата на тютюнопушене сред младежите са сходни: разпространението на тютюнопушенето сред 15-годишните момчета е второто най-високо в ЕС (21 %, след Хърватия), а при 15-годишните момичета 30% са редовни пушачи, което е най-високото равнище в ЕС. Съгласно оценките на Световната банка цената, която плаща здравната система на дадена държава за последствията за здравето от употребата на тютюневи изделия съставлява между 0.1% и 1.1% от брутния вътрешен продукт в различните страни. Тютюнопушенето е една от водещите предотвратими причини за болестност и смъртност сред населението. Данните в България показват, че 13.5% от всички болести и 12.4% от смъртните случаи възникват вследствие употребата на тютюневи изделия. Изчислено е, че в Европейски мащаб всяка година приблизително 650 000 активни и пасивни пушачи умират преждевременно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.14", "title": " 30% от 15-годишните момичета са редовни пушачки"}
{"url": "https://trud.bg/%d1%81%d0%bf%d0%b5%d1%86%d0%b8%d0%b0%d0%bb%d0%b8%d0%b7%d0%b8%d1%80%d0%b0%d0%bd%d0%b0%d1%82%d0%b0-%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0-%d0%bd%d0%b0-%d1%81%d0%ba%d0%be/", "text": "Специализираната прокуратура на Македония съобщи, че избягалият от страната бивш премиер Никола Груевски не разполага с пари или имоти на свое име, а освен това банковите му сметки, които биха могли да бъдат замразени поради бягството му в Унгария, са празни, предаде скопският телевизионен канал „1 ТВ“. Все пак той получава заплата като депутат в парламента, независимо, че в сряда тя бе намалена заради неоправдано отсъствие от заседанията. Медията, коментира, че, „докато беше на власт бедният премиер, се предполага, че той и неговите сътрудници за изнесли от държавата милиони в чуждестранна валута“. „1 ТВ“ отбелязва, че Груевски е прекарал първата си нощ в Унгария в луксозния хотел „Коринтия“ в центъра на града. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.14", "title": " Специализираната прокуратура на Скопие: Никола Груевски няма нито пари, нито имоти"}
{"url": "https://trud.bg/%d0%bb%d0%b8%d0%bb%d1%8f%d0%bd%d0%b0-%d0%bf%d0%b0%d0%b2%d0%bb%d0%be%d0%b2%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%be%d1%82%d0%be-%d0%bf%d1%80%d0%b5%d0%b4%d1%81%d0%b5%d0%b4%d0%b0-4/", "text": "Българското председателство на Съвета на ЕС доказа, че може да бъде пример за добри практики и да представя натрупания опит, който да бъде споделен пред съмишленици и партньори. Това каза днес министър Лиляна Павлова по време на международна среща, посветена на българското председателство, която се проведе във Виена. Събитието се организира от Асоциацията за външна политика и Обединените нации в Република Австрия, ръководена от бившия австрийски федерален канцлер Волфганг Шюсел и е в продължение на доброто сътрудничество между българското и австрийското председателство, съобщи министерството за Българското председателство на Съвета на ЕС 2018. Пред представители на министерство на външните работи на Австрия, международни организации със седалище във Виена, дипломатически мисии, както и бивши депутати от парламента, студенти, млади хора и членове на асоциацията министър Лиляна Павлова представи основните постижения и сподели опита на нашата страна, постигнати по време на председателството. За първи път на събитие на асоциацията тази година е взето решение да бъде поканен гост лектор от България и тази възможност е отправена именно към министър Павлова. „Представянето на постиженията и научените уроци от българското председателство на този международен форум допринесе за затвърждаване на положителния имидж на страната ни, както и затвърждава политическата ангажираност и последователност в работата на правителство по отношение на европейските политики“, коментира министърът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.14", "title": " Лиляна Павлова: Българското председателство беше пример за добри практики"}
{"url": "https://trud.bg/%d0%b4%d0%b6%d0%b8-%d0%bf%d0%b8-%d0%b3%d1%80%d1%83%d0%bf-%d0%b4%d0%be-%d0%bc%d0%be%d0%bc%d0%b5%d0%bd%d1%82%d0%b0-%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%bd/", "text": "Във връзка със  , Джи Пи Груп АД държи да уточни, че всички средства, с които компанията и нейните акционери работят, са с ясно доказан и законен произход. Това се посочва в позиция на „Джи Пи Груп“. Във връзка със съобщение на Специализираната прокуратура, Джи Пи Груп АД държи да уточни, че всички средства, с които компанията и нейните акционери работят, са с ясно доказан и законен произход. Извършването на финансови и банкови операции е обичайна дейност, която не съдържа никакви елементи на престъпление. Длъжни сме да отбележим, че преди близо месец Джи Пи Груп АД заяви в писмен вид до прокуратурата желанието си за пълно съдействие на разследването, но от компанията не бе потърсена официална информация. В подкрепа на горното твърдение в момента на повдигането на обвиненията на прокуратурата са предоставени повече от 1000 страници доказателствен материал за законния произход на средствата.  До момента по случая прокуратурата не е представила никакви доказателства съобразно изискванията на чл. 219 от Наказателно-процесуалния кодекс. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.14", "title": " Джи Пи Груп: До момента прокуратурата не е представила никакви доказателства\t\t\t"}
{"url": "https://trud.bg/%d0%b8%d0%bd%d1%84%d0%bb%d0%b0%d1%86%d0%b8%d1%8f%d1%82%d0%b0-%d0%b2-%d1%81%d1%82%d1%80%d0%b0%d0%bd%d0%b0%d1%82%d0%b0-%d1%81-%d0%bd%d0%be%d0%b2-%d1%80%d0%b5%d0%ba%d0%be%d1%80%d0%b4/", "text": "Спестяванията на бизнеса и гражданите се топят Годишната инфлация към края на октомври е 3,7%, обявиха от НСИ. Това е нов рекорд за последните 5 години и 9 месеца. По-голямо поскъпване на годишна база за последно е имало през януари 2013 г. Инфлацията е значително по-висока от лихвите по банковите депозити, които за средства на граждани са под 0,3%. Затова спестяванията на гражданите и бизнеса в банките реално се топят, като на всеки 1000 лв. домакинствата губят над 30 лв. Най-много в рамките на година са поскъпнали застраховките за коли – с 38,6%. На второ място 20% ръст са цените на течните горива за бита. При храните най-голямо е поскъпването при зеленчуците (+10,3%) и хляба и зърнените храни (+9,6%). Като цяло храните за година са поскъпнали с 3,3%. Но при редица продукти има намаление като например на захарта и захарните изделия (-5,8%), чай, кафе и какао (-3,3%), риба (-0,8%), масло и олио (-0,4%) и плодове (-0,1%). Само за октомври инфлацията е 0,7%. По-съществено през месеца са поскъпнали хлябът и зърнените храни (+3,5%), обувките (+8,7%) и дрехите (+8,1%). Най-сериозно намаление на цените през месеца има на пътническия въздушен транспорт – с 32%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.14", "title": " Инфлацията в страната с нов рекорд\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-283/", "text": "30 лв. глоба на пътя, ако си без винетка Плащаме новата компенсаторна санкция на пос терминал на пътя или по банка. 10 пъти по-малка е санкцията, ако признаем вина и дадем парите веднага.         Правила за колата на шефа Данъчен консулт на „Труд“.             Мениджър №1 Силует на изпълнителния директор на А1 за България Александър Димитров, който е новият Мениджър на годината.         Бавно, славно и преди Румъния В крайна сметка членството на България в ЕС е на път да създаде пореден прецедент – коментар на Благовест Бенишев.         Западните Балкани посяха вятър Вероятно жътвата ще е буря – анализ на Димитър Гърдев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.14", "title": " Вижте акцентите в броя на вестник „Труд“ в четвъртък, 15 ноември 2018"}
{"url": "https://trud.bg/%d1%80%d0%b0%d0%b9%d1%84%d0%b0%d0%b9%d0%b7%d0%b5%d0%bd%d0%b1%d0%b0%d0%bd%d0%ba-%d1%81%d1%82%d0%b0%d1%80%d1%82%d0%b8%d1%80%d0%b0-%d0%b1%d0%bb%d0%b0%d0%b3%d0%be%d1%82%d0%b2%d0%be%d1%80%d0%b8%d1%82%d0%b5/", "text": "За 10-а поредна година Райфайзенбанк България стартира благотворителната инициатива „Избери, за да помогнеш“. Кампанията е подкрепила до момента 233 здравни, социални, образователни и екологични каузи с над 2.7 млн. лв. Част от проектите, които може да подкрепите тази година на www.izberi.rbb.bg, са на Администрация на Президента -Българската Коледа 2018, „Шейново“, УМБАЛ „Св. Георги“ – Пловдив, Планинска спасителна служба, Национално училище за фолклорни изкуства „Широка лъка“, Фондация „За нашите деца“, Национален парк музей Шипка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.14", "title": " Райфайзенбанк стартира благотворителната кампания „Избери, за да помогнеш“ за десети път"}
{"url": "https://trud.bg/%d1%81%d1%8a%d0%b4%d1%8a%d1%82-%d0%be%d0%bf%d1%80%d0%b0%d0%b2%d0%b4%d0%b0-%d0%bf%d0%be%d0%b4%d1%81%d1%8a%d0%b4%d0%b8%d0%bc%d0%b8%d1%82%d0%b5-%d0%b7%d0%b0-%d0%bf%d0%b0%d0%b4%d0%bd%d0%b0%d0%bb%d0%b0/", "text": "12 години след смъртта на две млади момичета, загинали при рухването на сграда на столичната улица „Алабин”, Софийски градски съд се произнесе – всичките искове са неоснователни, предаде  . На подсъдимата скамейка застанаха четирима обвиняеми: Георги Кирчев, Петър Петров, Николай Симеонов, Манчо Иванов. Съдът се произнесе, че собственикът на сградата Георги Кирчев е невиновен. Инженерът контролирал ремонта Петър Петров е невиновен. Николай Симеонов, управител на фирмата, ангажирана с ремонта, е невиновен. Строителят Манчо Антонов е невиновен. Присъдата на Софийски градски съд, прочетена тази вечер, може да се обжалва. Ход на делото бе даден през октомври 2016 година – 10 години след трагичния инцидент. 5-етажната сграда в центъра на София се срути на 19 септември 2006 година. Под руините й загинаха 26-годишната Деница Ченишева и 24-годишната Петрина Христова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.14", "title": " Съдът оправда подсъдимите за падналата сграда на „Алабин“, която уби 2 жени преди 12 г."}
{"url": "https://trud.bg/20-%d0%b0%d0%b2%d1%82%d0%be%d0%b1%d1%83%d1%81%d0%b0-%d0%bd%d0%b0-%d1%82%d0%be%d0%ba-%d1%82%d1%80%d1%8a%d0%b3%d0%b2%d0%b0%d1%82-%d0%bf%d1%80%d0%b5%d0%b7-%d0%b4%d0%b5%d0%ba%d0%b5%d0%bc%d0%b2%d1%80%d0%b8/", "text": "Първите в София автобуси на ток ще започнат да се движат по линиите на градския транспорт от началото на декември, обясни пред „Труд” директорът на “Столичен Автотранспорт ЕАД” Слав Монов. Все още не се съобщава по кои линии ще се движат 20-те електробуса, но се знае, че ще минават през центъра на града. В момента се изграждат 15-те зарядни станции за возилата. Превозните средства пристигнаха на 14 октомври на пристанището в Бургас. Това е първата доставка на електробуси, след като бяха тествани няколко вида такива машини. Новите автобуси на ток са произведени от китайската фирма Yutong и са модел Yutong ZK6128. Те са единични, климатизирани и нископодови. Имат рампи за качване на колички и специално място за тях. Дълги са 12 м., побират 73 души и имат 32 седалки, от които 4 са за трудно подвижни хора. Имат USB устройства за зареждане на телефони. Общината ще изплаща за 8 г. цената им от 16.7 млн. лв. Тя включва електробусите, които струват общо 15,1 млн. лв., пет зарядни станции с мощност 120 кВтч, с обща цена от 689 хил. лв., десет станции с мощност 60 кВтч на цена от 692 хил. лв., система за наблюдение на превозните средства и софтуер. Общината ще осигури още 30 електробуса като екологична мярка. На 16 ноември в Деня на чистия въздух пък столичните общинари ще се движат без коли. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.14", "title": " 20 автобуса на ток тръгват през декември\t\t\t"}
{"url": "https://trud.bg/%d0%bf%d1%80%d0%b5%d0%b4%d0%bf%d1%80%d0%b8%d0%b5%d0%bc%d0%b0%d1%87%d0%b8%d1%82%d0%b5-%d0%be%d1%87%d0%b0%d0%ba%d0%b2%d0%b0%d1%82-%d0%b8%d0%bd%d0%b2%d0%b5%d1%81%d1%82%d0%b8%d1%86%d0%b8%d0%b8%d1%82%d0%b5/", "text": "Инвестиционната бизнес анкета на НСИ, проведена сред промишлените предприятия през октомври 2018 г., показва, че предприемачите очакват инвестициите през настоящата година да са с 12.7% по-малко в сравнение с предходната 2017 година. Прогнозите за 2019 г. са за намаление на обема на инвестициите в промишлеността с 8.7% спрямо 2018 година, като около 34% от предприятията не планират разходи за  придобиване на дълготрайни активи през следващата година. По направление на инвестициите през 2019 г. с най-голям дял се очаква да бъдат тези за  увеличаване на производствения капацитет – 33.3% от общия стойностен обем на инвестициите в  промишлеността. На второ място, с 31.3% дял са предвидените инвестиции за заместване на  износеното оборудване, следвани от тези за механизация или автоматизация на съществуващи  производствени процеси и за въвеждане на нови производствени технологии – с 20.5%, и за  опазване на околната среда, мерки за сигурност и други – с 14.9%. За факторите, които биха повлияли върху решенията на мениджърите за инвестиции през 2019 г., преобладават позитивните оценки на въздействие („стимулиращо“ или „много стимулиращо“) при „търсене на продукцията“, „финансови ресурси или очаквани печалби“ и „технически фактори“. При групата „други фактори“ 24,7 на сто от анкетираните посочват влиянието им като „стимулиращо“, 36,8 на сто от тях се въздържат от оценка, а 26.7 на сто отговарят, че факторът не оказва влияние.", "date": "2018.11.14", "title": " Предприемачите очакват инвестициите през настоящата година да са с 12.7% по-малко"}
{"url": "https://trud.bg/%d1%80%d1%83%d0%bc%d0%b5%d0%bd-%d0%bf%d0%be%d1%80%d0%be%d0%b6%d0%b0%d0%bd%d0%be%d0%b2-%d0%bf%d1%80%d0%b5%d0%b4%d0%bf%d1%80%d0%b8%d0%b5%d1%82%d0%b8-%d1%81%d0%b0-%d1%81%d0%b5%d1%80%d0%b8%d0%be%d0%b7/", "text": "Определено кусур си имат и самите земеделски производители в птицевъдния сектор от гледна точка на тяхната биосигурност. Това каза пред журналисти министърът на земеделието, храните и горите Румен Порожанов във връзка с информацията за ново огнище на птичи грип в Старозагорска област. „Стандартни са мерките при поява на огнище на птичи грип. Те са описани във всяка една заповед. Агенцията по харните може да каже по-компетентно, не ме правете ветеринар. Направих опити да коментирам едно или друго и вече съм си взел урока“, посочи министър Порожанов. „Да, има проблем. Затова имаше и среща с производителите на водоплаващи птици миналата седмица, и не само с тях. Предприети са сериозни мерки там, където има открити антитела и заболяване, включително се проследява от къде са докарани партиди с патици за гушене, за да може да се спре зареждането. Да се направи дезинфекция, да се изчисти за няколко месеца и този проблем постепенно да се реши“, обясни министърът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.14", "title": " Румен Порожанов: Предприети са сериозни мерки на местата, където има птичи грип"}
{"url": "https://trud.bg/%d1%80%d1%83%d0%bc%d0%b5%d0%bd-%d0%bf%d0%be%d1%80%d0%be%d0%b6%d0%b0%d0%bd%d0%be%d0%b2-%d0%b7%d0%b0%d0%bf%d0%be%d1%87%d0%b2%d0%b0%d0%bc%d0%b5-%d0%ba%d0%b0%d0%bc%d0%bf%d0%b0%d0%bd%d0%b8%d1%8f-%d0%b2/", "text": "„Желаем в този месец и половина до Коледа да акцентираме върху нашите постижения, върху българското земеделско производство и българските храни. Целта е да надградим постигнатото, за да може да продължим по правилния път.“ Това каза министърът на земеделието, храните и горите Румен Порожанов по време на кръгла маса, с която се даде старт на кампания в подкрепа на производителите на български храни под мотото„Аз подкрепям българските производители, подкрепи ги и ти“. Във връзка с инвестициите, които са направени и модернизацията на предприятията, България вече има един добър опит като земеделска и производителка на храни страна, каза министър Порожанов. Положителна тенденция се наблюдава с ръст в производството на бели и червени меса. Само за първите 8 месеца на тази година, съпоставени с 8-те месеца на миналата година има увеличение при производството на бели меса с 18.4%, на червените меса – 7.6%. Същата тенденция се отнася и за потреблението на готови млечни продукти и яйца. Делът на българското производство в общото потребление при киселото мляко, кравето сирене, кашкавала и яйцата е около или над 90%. За периода януари-август 2018 г. се запазва тенденцията на увеличение на обема на произведените млечни продукти, като най-голям ръст бележи производството на пресни млека (40%) и сирена (33%). Същевременно производството на имитиращи продукти с растителни мазнини намалява с около 17%, след като се предприеха промените в нормативната уредба и забраната за използването им в млекопреработвателните предприятия, подчерта министърът. По предварителни данни за първите 6 месеца на тази година износът на селскостопански стоки, където се включват и храните, нараства с 13,5% спрямо 2017 г. и достига 1,9 млрд евро. По думите на Румен Порожанов очакванията са износът да надхвърли 4 млрд евро. Той съобщи, че е направено проучване в 5-те най-големи хранителни вериги в страната за това какъв е делът на българските и вносните хранителни стоки и резултатите показват, че има значителен ръст в продажбата на български стоки. В малките хранителни магазини от семеен тип българските стоки също преобладават. „Делът на хляб и хлебни изделия от българските производители в големите хранителни вериги е между 77% и 100%. В една от тях се продават само български хлебни изделия. По отношение на деликатесите и колбасите съотношението е между 55 и 80 на сто, а при млечните продукти то е между 57% и 75%. При сертифицираните български биопродукти се забелязва сериозен ръст през последната година, като една от веригите декларира ръст от над 167%“ , посочи министър Порожанов. Над 2 млрд. лв. ежегодно се отделят за подкрепа на земеделските стопани. Министър Порожанов подчерта, че финансирането за следващата година в област земеделие ще бъде балансирано между всички сектори. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.14", "title": " Румен Порожанов: Започваме кампания в подкрепа на българските производители"}
{"url": "https://trud.bg/%d1%81%d0%bf%d0%be%d1%80%d1%82%d0%b8%d1%81%d1%82-%e2%84%961-%d0%bd%d0%b0-%d0%bc%d0%b5%d1%81%d0%b5%d1%86%d0%b0-%d1%82%d0%b0%d0%b9%d0%b1%d0%b5-%d1%8e%d1%81%d0%b5%d0%b8%d0%bd-%d1%81-%d0%b4%d0%b2%d0%b5/", "text": "Още в началото на годината си пожелах да спечеля два златни медала на двете големи първенства – разкри световната и европейска шапионка по борба Тайбе Юсеин. – И ето че мечтата ми се сбъдна. Щастлива съм, защото виждам, че хората, а и журналистите оценяват моя труд в залата. Юсеин е единствената ни състезателка №1 в света и на континента този сезон в олимпийските видове спорт. И очаквано бе избрана за спортист на месец октомври в традиционната анкета на пресклуб „България”. Тя получи 15 гласа от общо 19 редакции. По два вота събраха Александра Начева (лека атлетика) и боксьорът Кубрат Пулев. „ Търпението, усилената работа и желанието да постигна това, което ми е липсвало е ключът към успеха”, продължи Юсеин, която имаше 9 медала от големи първенства, но нито веднъж не бе покорявала върха при жените. Селекционерът на националките Петър Касабов път е треньор №1 на месеца, за втори път тази година. Предишното признание бе след европейското през май, на което Юсеин и Биляна Дудова спечелиха европейските титли, а Мими Христова се окичи със сребро. „Последната ни световна титла при жените бе на Станка Златева преди 7 години – припомни Петър Касабов. – Много се радвам, че съм и личен треньор на Тайбе, че ми вярва, и че зарадвахме цяла България с нашите успехи.” Той получи 18 гласа, а 1 вот бе даден за Армен Назарян. От 3 декември селекционерът събира отбора на лагер на Белмекен.", "date": "2018.11.14", "title": " Спортист №1 на месеца Тайбе Юсеин: С двете титли сбъднах мечтата си за годината"}
{"url": "https://trud.bg/%d1%84%d0%be%d0%bd%d0%b4%d0%b0%d1%86%d0%b8%d1%8f-happy-mums-%d0%b8-%d0%be%d0%b1%d1%89%d0%b8%d0%bd%d0%b0-%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be-%d0%be%d1%80/", "text": "Община Велико Търново и Фондация „Happy Mums“ организират първото по рода си търговско изложение за родители, деца и семейства – Family Days Expo. То ще се проведе на 17 и 18 ноември в Двореца на културата и спорта „Васил Левски“. Събитието е посветено на предстоящия празник 21 ноември – Ден на християнското семейство, а целта му е обучаване на младите родители чрез предоставяне на полезна информация и споделяне на семейните ценности по един по-забавен, неформален и развлекателен начин. В изложението ще участват над 30 местни и национални бранда на стоки и услуги за бебето, детето и семейството. Всеки ще може да се възползва от големи отстъпки при пазаруване, да се наслади на вкусни и здравословни изкушения и да се включи в томболи и състезания с много награди. Посетителите ще могат да разговарят с акушерки, психолози, консултанти по кърмене и бебе-носене. Ще има консултации относно помощи за бременност, раждане, майчинство и деца/възрастни с увреждания, експерти ще предоставят застрахователни, финансови и правни съвети. Специално място в инициативата Family Days Expo ще заемат социалната услуга „Общностен център за деца и родители „Царевград“ и Детска млечна кухня към Община Велико Търново. Организирана ще бъде дегустация на здравословни храни, подходящи за деца до 3-годишна възраст. През двата дни на Family Days Expo ще отворят врати работилници за деца от различни възрасти и техните родители, а за всички ще има много изненади. По повод Световния ден на недоносените бебета – 17 ноември, всеки посетител ще може да направи дарение, а набраните средства ще бъдат използвани за закупуване на апаратура и консумативи за неонатологично отделение към МОБАЛ „Стефан Черкезов“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.14", "title": " Фондация Happy Mums и Община Велико Търново организират първото по рода си изложение Family Days Expo"}
{"url": "https://trud.bg/%d0%b7%d0%b0-%d1%87%d0%b0%d1%81%d0%be%d0%b2%d0%b5-%d0%bd%d0%b0%d0%b1%d0%b0%d0%b2%d0%b8%d1%85%d0%b0-%d0%bd%d0%b5%d0%be%d0%b1%d1%85%d0%be%d0%b4%d0%b8%d0%bc%d0%b0%d1%82%d0%b0-%d0%ba%d1%80%d1%8a%d0%b2/", "text": "За часове десетки добри българи дариха кръв, за да спасят живота на 29-годишната родилка Магдалена Иванова, съобщи сестра й Виктория Станкова. „Благодаря за всички хора които се отзоваха. Събрахме достатъчно кръводарители. БЛАГОДАРЯ ❤“, написа в социалната мрежа младата жена. В понеделник бременната с близнаци Магдалена е приета в МБАЛ-Шумен с кръвотечение, високо кръвно налягане и гърчове. Наложило се е бебетата да бъдат изродени със спешно секцио. Майката обаче изпада в кома, а близките й призоваха, който може да дари кръв. От болницата поискаха 40 кръводарителя, тъй като за спасяването на младата жена е необходимо кръвопреливане в продължение на 10 дни. Само за няколко часа десетки доброволци от цялата страна отидоха до кръвните центрове, за да дарят кръв за Магдалена. Така необходимото количество бе събрано. Новородените момченца, които тежат по около 1700 грама, също са на апаратно дишане, като състоянието на едното е по-тежко. Неонатолозите продължават да се борят за стабилизирането им.", "date": "2018.11.14", "title": " За часове набавиха необходимата кръв за родилката Магдалена"}
