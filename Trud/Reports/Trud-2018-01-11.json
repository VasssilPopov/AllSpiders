{"url": "https://trud.bg/%d0%bc%d0%b0%d1%81%d0%be%d0%b2-%d0%b1%d0%be%d0%b9-%d0%bc%d0%b5%d0%b6%d0%b4%d1%83-%d0%bc%d0%be%d0%bc%d0%b8%d1%87%d0%b5%d1%82%d0%b0-%d0%b2-%d1%83%d1%87%d0%b8%d0%bb%d0%b8%d1%89%d0%b5%d0%bd-%d0%b4%d0%b2/", "text": "Зверски бой между шестокласнички потресе родители и учители в Бургас. Момичетата са от две елитни училища – “Васил Априлов” и “Княз Борис I”. Вчера те бяха повикани с родителите си да дадат обяснение за случая пред ръководствата на школата. “Беше след часовете. Всички знаехме, че нещо ще се случи, защото срещата беше уговорена предварително във Фейсбук”, разказаха пред “Труд” ученички, станали свидетели на побоя. Причина за срещата – изясняване станало скарване между две от тях заради разменени обиди за външен вид и поведение. Двете групи от по около десет човека се събрали след часовете в двора на училище “Васил Априлов”. Вместо да си говорят, двете момичета започнали да си крещят и започнал масов бой. “Скубеха се, дърпаха се за косите, грозна и страшна картина… Едно момиче е с насинено око”, разказаха ученичките от горните класове. Всичко станало за минути. В момента на боя, в двора имало и родители, които чакали децата си. Те хукнали да разтървават момичетата, но не успели. В това време, една от “зрителките” се сетила да се обади на тел. 112 и да повика полиция. Униформените пристигнали светкавично, а щом ги видели гостенките от “Княз Борис I” избягали. “Проведохме срещи с родителите и учениците, с децата работи и училищния психолог. Взели сме всички мерки това да не се повтори”, каза пред “Труд” директорката на училище “Васил Априлов”- Марияна Стефанова.  Уведомили за случая и Регионалния инспекторат на МОН в морския град. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " Масов бой между момичета в училищен двор\t\t\t"}
{"url": "https://trud.bg/%d0%b3%d0%bb%d0%b0%d1%81%d1%83%d0%b2%d0%b0%d1%82-%d0%bf%d1%80%d0%be%d0%bc%d0%b5%d0%bd%d0%b8-%d0%b2-%d0%bd%d0%ba-%d0%b7%d0%b0-%d1%80%d0%b5%d0%b5%d0%ba%d1%81%d0%bf%d0%be%d1%80%d1%82%d0%b0-%d0%bd%d0%b0/", "text": "Само с един глас минаха поправките в НК срещу злоупотребата с лекарства в комисията за борба със сивата икономика и контрабандата. ГЕРБ, ДПС и “Воля” се въздържаха. Така трите партии на практика бламираха предложението на главния прокурор Сотир Цацаров да се търси наказателна отговорност за злоупотреба с медикаменти. В парламента неговото предложение бе внесено от БСП. От левицата записаха в предложението си за промени в НК пренасянето през границата на лекарствени продукти в хуманната медицина в големи размери да се наказва като контрабанда с лишаване от свобода от три до десет години и глоба от 20 000 лв. до 100 000 лв. Левицата иска още затвор до шест години за лице, което в нарушение на закон произвежда, съхранява, внася, изнася или продава на едро или дребно лекарства. За промените гласуваха БСП и Обединени патриоти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " Гласуват промени в НК за реекспорта на лекарства\t\t\t"}
{"url": "https://trud.bg/%d0%bf%d1%83%d1%82%d0%b8%d0%bd-%d0%b7%d0%b0%d1%8f%d0%b2%d0%b8-%d1%87%d0%b5-%d1%80%d1%83%d1%81%d0%b8%d1%8f-%d0%b5-%d0%b3%d0%be%d1%82%d0%be%d0%b2%d0%b0-%d0%b4%d0%b0-%d0%bf%d1%80%d0%b5%d0%b4%d0%b0%d0%b4/", "text": "Русия е готова да предаде на Украйна военните кораби и авиотехниката от Крим, но те са в плачевно състояние и Москва е готова да допусне украински специалисти да утилизират неподлежащите на транспортиране боеприпаси, заяви президентът на Русия Владимир Путин, предава РИА Новости. „Използвам случая, за да кажа, че ние сме готови да продължим този процес: готови сме да предадем военните кораби, които продължават да са в Крим, на Украйна, както и авиационната техника и бронетехниката. Наистина, те се намират в плачевно състояние, но това не е наша работа, тя си беше в това състояние, защото за всички тези години никой не я е обслужвал“, заяви Путин. Става дума за десетки кораби и бойни самолети. „Що се касае до корабите, мисля, че ще бъде най-добре, ако украинските военнослужещи дойдат и ги вземат сами. Ние сме готови да им помогнем да ги транспортират в Одеса“, уточни Путин. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " Путин заяви, че Русия е готова да предаде на Украйна военните кораби и авиотехниката от Крим"}
{"url": "https://trud.bg/%d0%b2-21-%d0%b2%d0%b5%d0%ba-%d0%b4%d0%b5%d1%86%d0%b0-%d1%83%d0%bc%d0%b8%d1%80%d0%b0%d1%82-%d0%be%d1%82-%d0%bf%d1%80%d0%b5%d0%b4%d0%be%d1%82%d0%b2%d1%80%d0%b0%d1%82%d0%b8%d0%bc%d0%b8-%d0%b1%d0%be/", "text": "Невръстни деца продължават да умират в 21 век от предотвратими заболявания като менингит, детски паралич, рубеола, тетанус. Една от причините е отказ на родителите да ги имунизират. “Ние обясняваме на хората, които разумно се интересуват от нещо. Не може хиляда пъти да се каже и да се покаже, че няма връзка между дадено заболяване и ваксината, и пак да се повтаря един и същи въпрос”. Така коментира движенията срещу ваксините председателят на Националното сдружение на общопрактикуващите лекари доц. Любомир Киров пред БНР. Той припомни, че само преди век България става първата страна в Европа, успяла да изкорени едрата шарка, благодарение на указ, направил ваксинацията задължителна. В Европа ваксините са задължителни в Чехия, Унгария, Полша, Италия, Румъния, Словакия, Словения, Малта и Белгия. Заради нарастващия брой заболели от дребна шарка на Балканите преди дни Министерство на здравеопазването призова родителите да проверят здравния статус на децата си и задължително да ги ваксинират, ако това не е станало. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " В 21 век деца умират от предотвратими болести"}
{"url": "https://trud.bg/%d0%b3%d0%bb%d0%b5%d0%b4%d0%b0%d0%b9%d1%82%d0%b5-%d0%bd%d0%b0-%d0%b6%d0%b8%d0%b2%d0%be-%d1%86%d0%b5%d1%80%d0%b5%d0%bc%d0%be%d0%bd%d0%b8%d1%8f%d1%82%d0%b0-%d0%bf%d0%be-%d0%be%d1%84%d0%b8%d1%86%d0%b8/", "text": "Официалното начало на българското председателство на Съвета на Европейския съюз започва с тържествена церемония в Народния театър. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " Гледайте на живо церемонията по официалното откриване на българското председателство на Съвета на ЕС"}
{"url": "https://trud.bg/%d0%b7%d0%b0%d0%bb%d0%be%d0%b2%d0%b8%d1%85%d0%b0-%d0%b7%d0%b0%d1%82%d0%b2%d0%be%d1%80%d0%bd%d0%b8%d0%ba-%d1%81%d0%bb%d0%b5%d0%b4-%d0%bf%d1%80%d0%b5%d1%81%d0%bb%d0%b5%d0%b4%d0%b2%d0%b0%d0%bd%d0%b5/", "text": " Служители на КАТ-Стара Загора  задържаха след преследване с автомобили 31-годишния Г.Г. от село Дъбово, който бил затворник в отпуск. Екшънът започнал около 8,30 ч сутринта. На улица в града патрул опитал да спре за проверка автомобил “Ровър” с английски номера. Шофьорът дал газ и отпрашил, а ченгетата го погнали с пуснати сирени. Автогонката продължила извън града. В село Сливито, община Мъглиж, ровърът навлязъл в черен път, водачът му го изоставил и избягал. Около 13 ч Г. Г. бил задържан селото. Оказало се, че той излежава едногодишна присъда за шофиране без книжка, но в момента е в отпуск. В багажника на автомобила били открити ВиК части, крадени от затворническата работилница. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " Заловиха затворник след преследване"}
{"url": "https://trud.bg/%d0%be%d0%b3%d1%80%d0%be%d0%bc%d0%bd%d0%be-%d1%88%d0%b5%d1%81%d1%82%d0%b2%d0%b8%d0%b5-%d0%b2-%d1%81%d0%be%d1%84%d0%b8%d1%8f-%d0%bf%d0%be%d0%b4%d0%ba%d1%80%d0%b5%d0%bf%d0%b8-%d0%b7%d0%b8%d0%bc%d0%bd/", "text": "Над 3000 души от цялата страна се събраха в София на митинг-шествие под мотото „Аз искам да карам ски в България“. Акцията бе в подкрепа на правителственото решение от 28 декември за частично изменение на действащия План за управление на Национален парк „Пирин“. По този начин кабинетът направи възможно започването на модернизацията на ски зона „Банско“, което е първата стъпка към цялостното развитие на зимния туризъм в България. Всичко започна малко след 18;15 часа, но народът започна да се събира на кръстовището на булевардите „Витоша“ и „Патриарх Евтимий“ много по-рано. Множеството се отправи по предварително оповестения маршрут – направо по бул. „Витоша“, след това надясно към сградата на Министерския съвет, Крайната точка бе площад „Св. Александър Невски“, където се проведе митинг-концерт. Шествието бе предвождано от спортни легенди и популярни личности. Проявата беше подкрепена още при обявяването си от Христо Стоичков, Наско Сираков, Илияна Раева, Ирина Никулчина и още много успешни български спортисти от настоящето и близкото минало. Сред хората бяха вицепремиерът Валери Симеонов, кметът на Банско Георги Икономов и колегите му от другите общини в Благоевградско. Множеството развяваше български и европейски флагове, надуваше вувузели и скандираше, че любителите на планината искат да практикуват зимните спортове в България, а не да ходят в други европейски държави. Имаше и викове „Зелени боклуци“, насочени към групата хора, представящи се за еколози и блокиращи от години всяка инвестиция в зимния туризъм. При кръстовището на бул. „Витоша“ и улица „Алабин“ хората спряха и затвориха движението за малко. Всичко бе под музикален съпровод, като имаше и народен ансамбъл. Накрая шествието прерасна в митинг-концерт на площада пред храм-паметника „Св. Александър Невски“, където хората отново шумно заявиха подкрепата си за решението на кабинета.   Всички сме тук, за да заяви подкрепата си за решението на правителственото. Искаме да ни види София и цяла България. Ние, които работим и живеем в Пирин, сме истинските изразители на зелената идея, обявиха хората пред сградата на Министерския съвет, където шествието спря за няколко минути. Всички бяха категорични, че им е омръзнало от зелените лъжи, които се разпространяват от няколко неправителствени организации с цел заблуда на българската общественост. Хората благодариха на премиера Бойко Борисов и на заместниците му Валери Симеонов и Красимир Каракачанов за взетото решение.   Здравейте, вие сте горди и достойни българи. Искам да ви благодаря, че ме поканихте на това събитие, защото София видя силата на Пирин. Сега тук са хора от цялата страна, които дойдоха да защитят своите интертеси. Това е само първата крачка – следва решавана на казуса „Витоша“, следва разработване на другите зимни курорти, каза пред хората на площад „Св. Александър Невски“ вицепремиерът Валери Симеонов. Той бе категоричен, че е свръшлило времето на големите приказки и е дошло времето за действие. Симеонов завършки речта си с призив към хората винаги така да защитават своите интереси.", "date": "2018.01.11", "title": " Огромно шествие в София подкрепи зимния туризъм\t\t\t"}
{"url": "https://trud.bg/%d0%bc%d0%b7-%d0%b1%d0%be%d0%bb%d0%bd%d0%b8%d1%86%d0%b0%d1%82%d0%b0-%d0%b2-%d0%bb%d0%be%d0%b2%d0%b5%d1%87-%d0%bd%d1%8f%d0%bc%d0%b0-%d0%b4%d0%b0-%d0%b7%d0%b0%d1%82%d0%b2%d0%b0%d1%80%d1%8f-%d0%b2%d1%80/", "text": "Министерство на здравеопазването ще използва всички законови възможности МБАЛ „Проф. д-р Параскев Стоянов“ – Ловеч да продължи да работи, както до сега, съобщават от МЗ. От министерството припомнят, че вчера заместник-министър Начева посети болницата и на среща с ръководството и екипа представи оздравителния план на МЗ за стабилизиране на структурата. Начертаните от здравното министерство мерки за оздравяване на болницата бяха подкрепени с мнозинство от екипа на лечебното заведение. Част от тях предвиждат намаляване на леглата с 40 на сто, както и на числеността на персонала, без обаче да бъдат съкращавани лекари. Планираното намаление ще засегне основно административния персонал на болницата. За осигуряване на липсващите лекарства и консумативи за спешни случаи до края на месеца е постигната договорка за съдействие от лечебни заведения в съседни области. Днес в Министерството на здравеопазването беше проведена среща и с фирмите, с които болницата има сключени договори за доставка на лекарства и консумативи, за предоговаряне на задълженията и за установяване на режим за тяхното изплащане. Всички присъствали на срещата представители на бизнеса бяха запознати от министър Ананиев с анализа на състоянието на Ловешката болница и с разработения оздравителен план. Фирмите подписаха протокол за преустановяване на образуваните изпълнителни дела спрямо болницата, като поеха ангажимент и да не образуват нови запори върху сметките на лечебното заведение. По този начин на работещите в болницата ще бъдат осигурени необходимите условия за работа, а на пациентите на областната болница ще бъде гарантиран адекватен достъп до здравеопазване. Предвижда се още в края на този месец с изработените средства по договор с НЗОК и МЗ да започне редовното плащане на разходите за възнаграждения, лекарства, консумативи и издръжка. Министерството на здравеопазването прави всичко възможно да съхрани МБАЛ „Проф. д-р Параскев Стоянов“. Поради тази причина не се предвижда и закриване на работещи отделения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " МЗ: Болницата в Ловеч няма да затваря врати"}
{"url": "https://trud.bg/%d0%bb%d0%b8%d0%bb%d1%8f%d0%bd%d0%b0-%d0%bf%d0%b0%d0%b2%d0%bb%d0%be%d0%b2%d0%b0-%d0%b8%d1%81%d1%82%d0%be%d1%80%d0%b8%d1%8f%d1%82%d0%b0-%d0%bd%d0%b8-%d0%b5-%d0%bd%d0%b0%d1%83%d1%87%d0%b8%d0%bb%d0%b0/", "text": "Историята ни е научила да бъдем толерантни, гостоприемни и диалогични. Така сме се съхранили 13 века, така вярваме, че ще запазим и ще просперира ЕС, а не ако се делим на малки и големи, на богати и бедни, на Изток и Запад, а само чрез обединението около това, което ни сближава. Това каза министърът на българското председателство на Съвета на ЕС 2018 Лиляна Павлова по време на официалното откриване на председателството в Народния театър „Иван Вазов“. „За нас българите присъединяването към ЕС преди 11 години беше сбъдната мечта. Днес ми позволете от сърце да благодаря на всички, които през изминалите години и до ден днешен работиха усилено, за да достигнем днес до този исторически за България момент“, посочи тя. „С гордост и самочувствие поемаме отговорността на председател на Съвета на ЕС. Ние българите вярваме в доброто, в доброто утре, имаме волята, енергията и решимостта да работим за него заедно с вас“, заяви Лиляна Павлова. „България има много какво да даде на Европа – от нашата богата култура, история, традиции, фолклор, изкуство, до иновациите, технологиите, знанията и таланта на българите. Нашата древна култура събира най-доброто от всички цивилизации, преминали през земите ни“, посочи министърът. „Готови сме да посрещнем и да преодолеем всички предизвикателства, които стоят пред нас. Повече от всякога вярваме в посланието на Българското председателство- „Съединението прави силата“, каза още тя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " Лиляна Павлова: Историята ни е научила да бъдем толерантни, гостоприемни и диалогични"}
{"url": "https://trud.bg/financial-times-%d0%b5%d0%bb%d0%bf%d1%80%d0%be%d0%bc-%d1%82%d1%80%d0%be%d1%8f%d0%bd-%d0%b5-%d0%bf%d0%b8%d0%be%d0%bd%d0%b5%d1%80-%d0%b2%d1%8a%d0%b2-%d0%b2%d0%b8%d1%81%d0%be%d0%ba/", "text": "Компанията влезе в престижното финансово издание с продукт, взаимстван от бъдещето „Елпром Троян“ е пионер сред компаниите в България, работещи в кибер високотехнологичната индустрията – Индустрия 4.0. Троянската компания за пръв път присъства във вчерашния днешния брой на Financial Times и то с продукт взаимстван от бъдещето. Не случайно и мотото на „Елпром Троян“ е „Бъдещето започва от днес!“, коментират от фирмата. И разкриват, че това постижение на инженерната мисъл и Индустрия 4.0., днес е достигнало до над 600 000 фирми от целия свят. Всички следят с притаен дъх постиженията на исторически най-големия производител на електромотори в България и на Балканите, а днес и пионер във високите технологии, отличен с множество международни отличия. “Елпром Троян” получи международно признание в областта на иновациите и като една от малкото български компании, навлезли в ерата на Индустрия 4.0. Тя създава така наречения умен завод. В рамките му киберфизичните системи контролират физичните процеси, създавайки виртуално копие на физическия свят и вземат независимо, децентрализирано решение. “Елпром Троян” създаде интелигентен дигитален мониторинг – Smart digital monitoring SDM 30, който няма аналог в света. Благодарение на него всеки може да гарантира абсолютната сигурност на машините и съоръженията, в които са асемблирани електромоторите на завода. Текст под сн. “Елпром Троян” създаде интелигентен дигитален мониторинг – Smart digital monitoring SDM 30, който няма аналог в света.", "date": "2018.01.11", "title": " Financial Times: „Елпром Троян“ е пионер във високите технологии"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%b8%d0%bc%d0%b0%d0%bc%d0%b5-%d1%88%d0%b5%d1%81%d1%82-%d0%bc%d0%b5%d1%81%d0%b5%d1%86%d0%b0-%d0%b4%d0%b0-%d0%bf%d0%be%d0%bb/", "text": "Като българи трябва да оценим, че председателят на Европейския съвет е положил толкова труд, за да покаже уважението на европейските институции към всички нас. Така започна речта си по време на церемонията по откриването на българското председателство на Съвета на ЕС премиерът Борисов. Имаме 6 месеца да положим усилия не само за България. От една страна трябва да бъдем безпристрастен модератор в преговорите, но и у всеки българин трябва да остане и усещането, че ЕС прави нещо за него. През тези 6 месеца има много събития, които да започнат, да се развият и да завършат. Изключително големи проблеми в региона – в Крим нещата не се решават, много усилия трябва да се положат, посочи Борисов. Западните Балкани -това, което говорихме, и което имаме шанс да го придвижим напред, надеждата на народите на Западните Балкани, киберсигурността, миграционният поток и справяне с миграционната криза, и всичко това е в тези 6 месеца на нашето председателство. Трябва да се отворят много въпроси и да се дадат много отговори, уточни премиерът. Вярвам, че ще направим нещо добро и за България, и за Европа в едно успешно председателство на Съвета на ЕС. Такава реч като на Доналд Туск не съм слушал, изключително ми е приятно, благодари отново Борисов за речта на председателя на Европейския съвет, която бе произнесена на български език.    ", "date": "2018.01.11", "title": " Бойко Борисов: Имаме шест месеца да положим усилия не само за България"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-98/", "text": "Полицейски шефове докладват пред депутатите от вътрешната комисия: 41 избягали от затвора миналата година.  317 с мярка „задържане под стража” са обявени за търсене през 2017 г.         Компанията влезе в престижното финансово издание с продукт, взаимстван от бъдещето.         Синдикатите ще подкрепят действията на работодателските организации.           Зелените вкарали поправки в законите, които блокират текстове от плана за управление на Природния парк и блокират модернизация на съоръженията в ски зона „Алеко“.         За пореден път Нинова заема явно противоположна позиция на европейските социалисти – коментар на Емил Радев, евродепутат ГЕРБ/ЕНП, специално за в. „Труд“.       Пациентът трябва да постъпва в лечебно заведение, за да бъде лекуван, а не да лежи, казва Националният консултант по инвазивна кардиология доц. Иво Петров в интервю за „Труд“.           Председателството на ЕС дава много възможности – анализ на Благовест Бенишев.         И преди 150 години пропагандата е била голяма сила. Съветското командване измислило причината за внезапното нападение на 22 юни 1941 г. – рубриката „Политически разкопки“ на проф. Божидар Димитров.         Силует на Ваня Цветкова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " Вижте акцентите в броя на вестник „Труд“ в петък, 12 януари 2018"}
{"url": "https://trud.bg/%d0%b3%d1%80%d1%83%d0%bf%d0%b0%d1%82%d0%b0-%d0%b1%d0%b5%d0%bb%d0%b5%d0%b2-%d0%bd%d0%b0%d0%b3%d0%bb%d0%b0%d1%81%d0%b8%d0%bb%d0%b0-%d1%80%d0%b0%d0%b7%d1%80%d1%83%d1%85%d0%b0%d1%82/", "text": "След като правителството одобри промените в действащия План за управление на Национален парк „Пирин“ и даде първа зелена светлина за изграждането на втори кабинков лифт, почти два милиона софиянци си зададоха единствения логичен въпрос – защо за Банско има, а за Витоша не? Отговорът се намира върху срамна страница от развитието на София и българската природа, написана лично от бившия шеф на парк „Витоша” – Тома Белев. Обновяването на старите и изграждането на нови съоръжения на Витоша е вкарано в законов параграф 22, от който няма излизане. Законът за горите, Законът за устройство на територията и точка 144 от Плана за управление на Природен парк „Витоша“ де факто са в противоречие, което препятства всякакви усилия лифтовете и пистите не просто да се разширяват, но дори да бъдат модернизирани. Накратко казано, Законът за горите изисква статута на територията под лифтовете и пистите да бъде сменена от горски фонд в урбанизирана зона. Действащият план за управление на парк „Витоша“, забранява това действие. Следователно, за да модернизирате един стар лифт с нови стълбове и по-висок капацитет или за да построите изцяло нов лифт, законът изисква от вас дейност, която планът за управление забранява. Има и втори капан – аналогична колизия между Закона за устройство на територията и отново плана за управление на парк „Витоша“. Подмяната на старите лифтове с нови модели или изграждането на нови лифтове изисква поставянето на нови стълбове, дори и трасетата да останат същите. Това поставяне по Закона за устройство на територията се води „ново строителство“ – а такова е забранено от плана за управление. Стара източна мъдрост гласи, че разрешаването на един проблем изисква осъзнаването, че такъв проблем изобщо съществува и анализирането на причините за неговото зараждане. За да разплетем възела „Витоша“, трябва да си отговорим кой и защо го е заплел. Виновниците са основно сред редиците на обичайните заподозрени – чуждестранните лобисти от коалицията „За да остане природа в България“. През 2012 година, кабинетът „Борисов 1“ се сблъсква с безпрецедентни политически протести, маскирани зад екологична фасада. Правителството не издържа на уличния натиск и допуска нерегламентирано и недемократично чуждестранните зелени лобисти да предложат законодателни промени, които парламентарното мнозинство на ГЕРБ да подкрепи и приеме. Тома Белев, чиято жена Веселина Кавръкова оглавява местното подразделение на швейцарското НПО WWF, разписва в Закона за горите, че лифтовете и ски пистите ще са единствената инфраструктура, за която ще се изисква смяна на предназначението на земята в горски територии, дори когато не става въпрос за гора, а за обезлесено място. Като бивш директор на парк „Витоша“, Белев знае перфектно, че тази измяна на закона ще създаде гореописаната колизия с Плана за управление на Витоша и ще блокира всеки опит за модернизация или изграждане на нови съоръжение в планината. Той не просто го знае – най-вероятно това е била изначалната му цел. За разлика от вече развитите и добре работещи ски зони Банско, Пампорово и Боровец, Витоша тъне в разруха пред очите на 2 милиона софиянци, като последните задават настойчиво въпроси към местното управление. Истината за допуснатото кощунство през 2012 г., обаче, е политически нелицеприятно и партия ГЕРБ не го обявява публично като причина за безизходицата в планината. Вместо това се издига мантрата, че правителството и Столичната община чакат приемането на новия план за управление на парк „Витоша“, който да поправи грешките в стария и да даде възможност за реновация на съоръженията. Това наистина е така, но с малка подробност – краен срок за приемане на новия план за управление няма. Предвождани от Белев, неправителствените организации на зелените и няколко общински съветници, гравитиращи около техния основен спонсор, вече три години правят всичко възможно чрез процедурни хватки, обжалвания и политически натиск да спрат приемането на новия План за управление. Целта им е създаващият параграф 22 стар план за управление да продължи да действа безсрочно, блокирайки, също така безсрочно, всяка възможност за развитие на туристическа и спортна инфраструктура в парк „Витоша”. Днес представители на малките десните партии отново вкараха политиката в казуса „Витоша“ и зимния туризъм, като призоваха софиянци да си поискат планината обратно. На брифинга на малките партии ДСБ, Да, България и Зелените, техните хора обвиниха собственика на съоръженията за състоянието на ски зона „Алеко“. Но не казаха нищо за противоречията между двата закона и плана за управление на Природния парк. Вместо това малките формации щели да организират започването на публична дискусия за цялостното развитие на туризма, която ще бъде поредната неефективна говорилня по темата за зимния туризъм. След брифинга на „десните“ собственикът на съоръженията „Витоша ски“ излезе с официална позиция. „По повод дадената пресконференция от общински съветници на ДСБ и Зелените изразяваме радост от факта, че след 10-годишни разговори с тези две партии имаме обща визия за туризма във Витоша. Пред медиите, г-жа Марта Георгиева от ДСБ поиска „цялостен план за развитието на ски и други спортове, проучване на възможностите за нови писти и връзка между съществуващите без излишна сеч и премахване на морени“. Витоша ски от десет години предлага идентични стъпки за развитието на туризма в парк Витоша като сме разработили и цялостен план за създаване на ски зона „Алеко“. Той включва всичко, описано от съветник Георгиева. Проектът не е реализиран, тъй като първоначално беше блокиран в съда от зелени неправителствени организации“, написаха от „Витоша ски“. Принципът на ФБР „проследете парите“ е най-лесният начин да отидем още една стъпка по-далеч и да открием кой реално има интерес от разрушаването на туристическия потенциал на Витоша. Блокиращите развитието неправителствени организации са финансирани почти изцяло от швейцарски програми – изконната родина на зимните спортове в световен мащаб. Макар много хора да се усмихват при мисълта, че ски зона „Алеко“ може да бъде конкурент на Сейнт Мориц, Давос или Цермат, професионалистите от туристическия бранш знаят една малка тайна –ски зоната е само тайната подправка на главния готвач – малък, но незаменим елемент от цялото угощение. За платежоспособните туристи добрите ски писти са задължителен елемент от зимния туризъм, но те не идват само за това – искат още вкусна храна, приятно отношение на хората, чиста среда, интересни забавления, т. н. И именно по последните те ще изхарчат повечето си пари – а не за едната ски карта от 50 лв. на ден. Затова и притесненията на швейцарци, австрийци, французи и италианци не касаят възможността капацитетът на нашите ски зони да надмине техните. Истинската заплаха за тях е при вдигане на качеството на услугата в българските ски зони, около тях да се изгради една мрежа от многостранно развита туристическа инфраструктура, която да подбие значително цените в Западна Европа. Що се отнася до Витоша, това е повече от сигурно – отпуши ли се тази уникална за цяла Европа туристическа дестинация, то притокът на елитни туристи в София е гарантиран – имаме и забавленията, и вкусната храна, и интересните гледки, и неопознатата все още за западняците култура, и лъскавите заведения, и приличните хотели, и всичко останало, нужно за един високодоходен уикенд туризъм. Разбира се, ние няма да изместим от върха западните държави, но ако ги натиснем конкурентно и ги принудим да намалят цените си дори с 5%, то към нас ще се пренасочи паричен поток от порядъка на стотици милиони евро всяка година. Далеч по-умно, по-хитро и по-ефективно от гледна точка на западните играчи в туризма е да финансират с някой-друг милион евро или франка шепа българи, които под предлог „екология“ да лобират за блокиращи развитието ни закони и планове. За щастие на чуждите ни конкуренти и за нещастие на всички софиянци, кампанията е очевидно повече от успешна и уникалната по рода си в цяла Европа Витоша е блокирана безсрочно.", "date": "2018.01.11", "title": " Групата “Белев” нагласила разрухата на Витоша\t\t\t"}
{"url": "https://trud.bg/%d0%bb%d0%b5%d0%b3%d0%b5%d0%bd%d0%b4%d0%b0-%d1%81%d0%ba%d0%be%d1%87%d0%b8-%d0%bd%d0%b0-%d0%b2%d0%b5%d0%bd%d0%b3%d0%b5%d1%80-%d0%b0%d1%80%d1%81%d0%b5%d0%bd%d0%b0%d0%bb-%d1%81%d1%82/", "text": "Арсен Венгер, мениджърът на „Арсенал“, получи неочакван удар от легендата на тима Иън Райт. Бившият нападател на „артилеристите“ и втори в историята на клуба по голове призна, че тимът на французина става смешен. Причина за крайното мнение на настоящия футболен коментатор е участието на Алекс Иуоби в срещата с „Челси“ (0:0) от 1/2-финалната фаза на Карабао Къп. 21-годишният играч се замеси в скандал преди дни, след като се появи любопитно видео в социалните мрежи. На него ясно си личи как нигериецът купонясва часове преди изненадващата загуба с 2:4 от „Нотингам Форест“ за ФА Къп. Мнението на Райт е, че по този начин французинът изпраща грешни сигнали към младите футболисти. „Арсенал“ няма лидери, настоящите такива искат да напуснат клуба, а Арсен Венгер трябваше да има по-добра позиция по този въпрос. По-силна позиция – обяви Райт пред „Скай Спортс“. – Защото „Арсенал“ трябва да разбере какво губи в момента. Хората ни се смеят. Според тях това е някаква шега – играчите не искат да са тук. Усеща се така, сякаш Венгер губи контрол над ситуацията.“  Като потвърждение на думите на Райт на резервната скамейка на гостите остана Алексис Санчес.  „Знаех, че мога да разчитам на него в последния половин час – оправда се Венгер. – Очаквах, че преди това ще трябва повече да се защитаваме, а неговото влизане трябваше да ни помогне в края. Фактът, че Санчес беше резерва, няма нищо общо с евентуален негов трансфер.“", "date": "2018.01.11", "title": " Легенда скочи на Венгер: „Арсенал“ става смешен"}
{"url": "https://trud.bg/%d1%84%d0%b8%d0%bd%d0%b0%d0%bd%d1%81%d0%b8%d1%81%d1%82%d1%8a%d1%82-%d0%bb%d1%8e%d0%b1%d0%be%d0%bc%d0%b8%d1%80-%d0%b4%d0%b0%d1%86%d0%be%d0%b2-%d0%bf%d1%80%d0%b5%d0%b4-%d1%82%d1%80%d1%83%d0%b4-2/", "text": " – Определено може да се каже, че спрямо предишните години, 2017 г. е малко по-добра. На база информацията за първите 11 месеца на годината се вижда, че кредитирането е нараснало приблизително с 5,3%, което като стойност е ръст с близо 2,7 млрд. лв. Това е изключително добре и може би е едно от обясненията за ръста на икономиката през миналата година, защото допълнителният кредит в размер между 3% и 5% дава приблизително 1% от икономическия растеж в страната. Това е добрата новина. Но ако погледнем по-подробно данните, ще видим че този ръст на кредитирането е разпределен неравномерно. От тези близо 2,7 млрд. лв. увеличение на кредитите за първите 11 месеца на годината, само около 30% са кредити за реалния бизнес, за предприятията. А останалите малко под 70% са разпределени в кредити за финансови предприятия и за потребление. Имайте предвид, че тези финансови предприятия са основно фирмите за бързи кредити. Затова може да се каже, че почти всичко останало от ръста на кредитирането е отишло за потребление на домакинствата.  – По-скоро бих искал да видя едно увеличение на кредитирането за реалния бизнес, защото това е основното. Има пряка възка между кредитирането и  данните за брутния вътрешен продукт на страната. Ако направим по-задълбочен анализ, ще видим, че има преструктуриране в реалния сектор. Има по-голям ръст на бизнеса в сектори, които са все по-малко капиталоемки, което обяснява и по-малкото инвестиции, но не обяснява като цяло нивото на кредита. В края на краищата се надявам последните добри години да дадат увереност на фирмите и те да инвестират по-активно дори по простата причина, че 2018 г. според мен ще бъде последната година с толкова ниски лихви. Особено краткосрочните кредити за тази и следващата година ще бъдат по-изгодни, отколкото евентуално кредитите, които ще се вземат след една година. Но въпреки моите думи за предпочитанията ми да видя по-голямо увеличение на кредитите за реалния сектор, предполагам, че потреблението на домакинствата ще продължи да бъде водещо и през настоящата година. Основно защото има стабилно ниво на доходите. Българите спестяват предимно в депозити, макар че лихвите по влоговете са изключително ниски и на места дори има отрицателна доходност. Това заедно със слабо развития капиталов пазар, който по принцип е алтернатива за влагане на средствата, ще води до увеличаване на ръста на потреблението и инвестициите в недвижими имоти. Така че, тази тенденция от миналата година, значителна част от новото кредитиране да отива към домакинствата, ще се задържи и през 2018 г. Трудно бих се наел да прогнозирам колко ще бъде общият ръст на кредитирането. Това зависи от много неща, но вероятно ще бъде близко до нивото от миналата година.  – Всяко предположение за точна дата би било спекулативно. Бих искал и аз да знам кога точно ще се случи. Но отвъд океана, в САЩ, вече има няколко сигнала в тази посока. Първо там икономиката може би е достигнала връхната си точка и Федералният резерв най-накрая, въпреки спекулациите, ще вземе решение и ще вдигне основния лихвен процент като опит да забави малко икономиката. Същото нещо ще се получи и в Европа, макар и с известно закъснение. Но така или иначе и Федералният резерв на САЩ и Европейската централна банка (ЕЦБ) съм твърдо уверен, че в рамките на текущата година ще вземат решение за вдигане на лихвите. И от там нататък по веригата, това ще доведе до промяна на лихвената политика в България, макар че в момента не ползваме средства от банките майки, нямаме значителни външни заеми и ползваме собствени средства. Но в края на краищата общата обстановка ще доведе до вдигане на лихвите и в България. Но тъй като има лагове във времето докато събитията в САЩ и Европа се отразят и на нас, очаквам нещата да се проявят като тенденция 6 до 7 месеца след решенията на Федералния резерв и ЕЦБ. Затова аз лично не очаквам вдигане на лихвите у нас преди 2019 г.  – Първо, аз лично не очаквам чак толкова значително увеличение на лихвите. Освен това е важно каква част от кредитите са с фиксирани лихвени проценти, каква част са с плаващи лихви. Ако трябва да спекулирам, защото въпросът е чиста спекулация, може да се каже, че увеличението на лихвите в резултат на действията на Федералния резерв на САЩ и ЕЦБ може и въобще да не се усетят, ако България влезе във валутния механизъм ERM II, известен като „чакалнята на еврото“. Влизането в ERM II ще намали системния риск на страната. Аз съм сигурен, че ако влезем в този валутен механизъм автоматично рейтинговите агенции ще вдигнат рейтинга на страната ни, а от там рисковата премия, която е базова за рефинансирането на финансовите институции и на реалния бизнес, би била намалена. Ако видим едно политическо решение за влизане на България в ERM II по пътя към еврозоната, то би неутрализирало някои ефекти от действията на Централните банки. Със сигурност ще има минимално повишение на лихвите през 2019 г., но всичко е въпрос на комбинация между няколко фактора. Ние имаме много голямо поле за подобряване в посока намаляване на риска, защото в момента България е малко в страни от кредитните процеси в развитите страни. Защото за България е включен риск за търговията, риск за банковата система, заради това, че нямаме надзор от страна на ЕЦБ и нямаме достъп до европейските фондове в случай на криза и т.н. Общо взето едно решение за присъединяване към ERM II само трябва да стимулира икономиката на страната.  – От една страна, комбинацията от тенденцията за презастраховане от страна на ЕЦБ и липсата на фантазия от страна на политиците на европейско ниво, (не че това не се отнася и за тези в България), като цяло доведе до една тенденция от 2010 г. насам, която силно повиши нивото на регулации в банковия сектор. В България, освен че трябва да изпълняваме европейските регулации, заради чисто политически популизъм бяха променени някои от законите. До това се стигна заради активната дейност на омбудсмана и някои политици, които бяха в парламента преди години. Като тук няма цвят на политиците, защото всички действат в една посока. Те промениха не само банковите регулации, промениха и правилата за небанковите финансови институции. В резултат повишиха разходите на тези институции и доведоха до утежнение на самите процедури. А нещата не станаха, нито по-прозрачни, нито по-добре управляеми. Т.е. тенденцията на свръх регулации, която съществува през последните години, по-скоро вече започва да пречи на бизнеса. Между другото, толкова ниско ниво на ръст на кредитите, защото увеличение с 5,3% при 4% икономически ръст е нищо, е резултат от това че става все по-сложно и по-сложно да се взима кредит от банка. Това е така, защото има изисквания за свръх резерви и всякакви други дребни неща, които не правят живота на бизнеса по-лесен, а напротив. Така че моята оценка е, че вече трябва да се спре с новите регулации, да се правят минимални промени, без допълнителни изисквания и поне на национално ниво законодателят да не утежнява живота на банките, ако искаме да имаме икономически растеж и бързо развитие. А ако не искаме, може да си създаваме всякакви административни пречки пред бизнеса, защото утежняването на живота на банките рефлектира в кредитирането и икономическия растеж, и индиректно върху скоростта на доближаване на Европа по отношение на доходите. Всеки политик на думи се грижи за повишаване на доходите, но с действията си създават пречки пред това да бъде реализирано.  – Факт е, че като цяло в банковия сектор нивото на несъбираемите кредити през миналата година силно намаля. От едно относително високо ниво, което дори Европейската комисия отбеляза като значителен дисбаланс за икономиката ни и риск, вече се доближаваме до нивото, което е средно за Европа. Като това се дължи на няколко политики. Първо, това е политика на самата Централна банка, която стимулира банките да вървят в тази посока. Кредитите бяха преструктурирани, провизирани. Дори като се погледне статистиката, се вижда, че най-голям ръст като процент има на хората, заети в сферата на колекторските фирми, което обяснява част от процесите, развили се през 2017 г. Банките изчистиха портфейлите си като продадоха значителни обеми от лоши кредити на колекторски фирми и по този начин оздравиха баланса си. Така че ситуацията, определено е силно положителна в тази сфера. Решенията, които се взимат от банковите мениджъри, са доста добри и резултатите говорят сами за себе си.  – В началото ефектът от Българското председателство на Съвета на ЕС по-скоро ще бъде обратен. Привличането на вниманието тогава, когато имаш проблеми, и ако нямаш желание да решаваш тези проблеми, може да има негативен ефект. Проблемите, свързани с привличането на инвеститори, с бюрокрацията, с правосъдието, не могат да бъдат решени в рамките на шест месеца. А привличането на вниманието върху страната в този момент може да има неутрален или негативен ефект. Но всичко това са само спекулации по темата. По принцип, европредседателството не е свързано с привличането на инвестиции. Но да се надяваме, че така ще бъде само в началото. Все още нищо не е започнало. Ако има сериозен подход и се свърши добра работа от страна на правителството, това би се отразило добре на инвестиционния климат в страната. Всичко зависи от това какво ще свършим през предстоящите шест месеца.", "date": "2018.01.11", "title": " Финансистът Любомир Дацов пред „Труд“: Хората  взимат повече кредити\t\t\t"}
{"url": "https://trud.bg/%d0%ba%d0%b8%d1%80%d0%b8%d0%b0%d0%ba-%d1%81%d1%82%d0%b5%d1%84%d1%87%d0%be%d0%b2-%d0%b8%d0%bb%d0%b8-%d1%81%d0%be%d1%80%d0%be%d1%81%d0%be%d0%b8%d0%b4%d0%b8%d1%82%d0%b5/", "text": "Преди време бях написал статия срещу така наречения “нов прочит на историята”, използван в някои медии за системно мачкане на самочувствието на българина. Като основен глашатай на това срамно за нацията ни явление обявих възкръсналия Кириак Стефчов. Сега обаче не мисля така. Героят на Иван Вазов е просто един верен поданик на султана, при това загърбен от сънародниците си, който не е в състояние да трови техните души. Соросоидите са незначителен по брой, но със съществено влияние върху хората индивиди, защото са навсякъде – телевизии, вестници, списания и т.н. Освен това те много добре напипват пикантното в тъй нареченото от тях “събаряне на клишетата”. А кои са някои от клишетата – ще изброя само няколко.  -Капитан Списаревски не е никакъв таран (това е клише), просто се блъснал в една скала. Скали в Лозенската планина няма. За такива като него един от противниковите англо-американски летци след войната казва: “Българските летци се биеха с невероятна ярост в съотношение един срещу 20-30.  -Христо Ботев не е убит от турците (това е клише), а от Георги Апостолов заради спречкване накъде да върви четата. Черкезинът убиец не е имал тази възможност, поради ниската далекобойност на пушките. Няма значение ,че по това време турците са въоръжени с пушки Уинчестър, които прострелват точно на 1000 метра. А това какво твърди Никола Обретенов, няма никакво значение, както и факта, че “предателя” Георги Апостолов загива геройски с 12 души четници в Рашов дол над Лютиброд, отклонявайки всички призиви на турците да се предадат. Друг вариант на тази клевета е, че убиец е самият Никола Обретенов. Защото на смъртния си одър на някой си (?!) бил казал, че пази тайна за убийството на Ботев, която за честа и славата на българския народ ще отнесе на небето. Никола Обретенов е син на Баба Тонка, която заедно с Никола доживява свободата. Тази изключителна българска жена щеше да го удуши със собствените си ръце, ако това беше вярно. Нека си спомним думите й: “Четирима сина имах, двама са в гроба, двама гният в турските зандани. И още четирима да имах, пак бих ги дала за свободата на България.”  – Васил Левски е осъден на смърт, не защото е ръководител и създател на революционните 200 комитета (това е клише),а поради убийството на един младеж-ратай на чорбаджията, от който Левски е отишъл да търси пари за комитетите. Все едно турският съд е съставен от кретени, които не знаят кого съдят. Впрочем Левски посмъртно (пак според соросоидите) трябва да смени думата “робство” с владичество, независимо, че е написал собственоръчно “Аз, Васил Левски в Карлово роден, от българска майка юнак, аз роден не ще да съм турски и никакъв роб.” Христо Ботев също трябва да поправи в този смисъл терминологията в стиховете си. Същото се отнася и за всичките ни възрожденци. Не е ли, меко казано, цинизъм, в мекото си кресло да говориш от името на предците ти, на чиито гръб е плющял турския камшик (по Захари Стоянов) и са ечали стоновете на набитите на кол хайдути и изгорените живи като Васил Петлешков, Св. Георги Софийски, Св. Никола Софийски! И ето опряхме до още един соросоидски шедьовър – гаврата с възгласа “Да живее България” и о, “какъв срам!” – военни да носят 300-метрово национално знаме?! А с “Да живее България” 200 млади мъже целуват земята при Козлодуй, други 4500 отстояват с “камъни и дърве” Шипка, офицерите след Солунското примирие в края на първата световна война пренасят бойните знамена под куртките си през вражески линии и така няма пленено българско знаме. И пак с него войниците обличат преди атаката на Одрин бели ризи, за да посрещнат смъртта, както онзи Стоян иска да я срещне на турското бесило.  Много пъти последните години съм разтърсван като се сблъсквам с нашата история. Но три пъти съм онемявал пред завета на предците. Когата прочетох надписа от края на XIVвек на севаст Огнян край Боженци – “Аз севаст Огнян бях кефалия при цар  Шишмана и много зло патих. В това време  турците воюваха. Аз поддържах вярата на Шишмана царя”. Тогава наистина Вяра и Отечество са еднозначни. Втория път е, когато бях на поляната, където са избити ботевите четници, водени точно от “убиеца на Ботев” Георги Апостолов. Третият – пред запустялото и буквално изкормено от македонистите гробище под Каймакчалан. Сякаш ме гледаха орбитите на извадените очи на войниците на цар Самуил. Както в местността “Вадиочник” над село Скрът. Народът и пак той пази 1000 години спомена в топонимията за тази трагедия. Е, след всичко това какво е Кириак Стефчов в сравнение със соросоидите? Мисля,че здравия корен на българина няма да позволи да го прережат. Една от поредните соросоидни дивотии стига по-далече. Недоволството им е следното: Защо лъвът пред НДК трябва да държи щит с изобразена Санстефанска България и това не е ли териториална претенция! Няма наивник, който да мисли за нови територии в обединена Европа. Тук пак опираме до патологичното мислене на соросоидите, които леко забравят, че тези, чиито имена ще бъдат възстановени на стените, са загинали именно за тази България. Те не са могли тогава да разсъждават с нашите категории и ние сме длъжни да уважим това, за което са загинали.", "date": "2018.01.11", "title": " Кириак Стефчов или соросоидите?\t\t\t"}
{"url": "https://trud.bg/%d0%ba%d0%b0%d1%84%d1%8f%d0%b2%d0%b0%d1%82%d0%b0-%d0%ba%d0%bd%d0%b8%d0%b3%d0%b0-%d0%bd%d0%b0-%d0%bf%d1%80%d0%be%d0%ba%d0%be%d0%bf%d0%b8%d0%b5%d0%b2/", "text": "Неотдавна обърнах внимание на факта, че когато лапаха държавни кюфтета, моите домашни любимци от „Капитал” не ревяха. От година-две кюфтетата им силно намаляха, на спиране са и сега реват на умряло. Просто класика в поведението на обикновени келепирджии. И както се разбра вчера, съсипани от мъка и сълзи, написали книга за свободата на словото и за лошия Пеевски. Нарекли я „бяла” и я показали на неколцина представители на неправителствени организации, които редовно пишат доноси до Брюксел под диктовката на капиталци за ужасната медийна ситуация в България. На показването бил и Н. П. посланикът на Канада Кевин Хамилтън, защото Прокопиев е почетен консул на Канада у нас и протоколът го изисква. Аз, като професионален читател, се запознах с книгата и се върнах двадесетина години назад, когато в същия демократично-милиционерски стил „Капитал” поливаше с кал българските предприемачи, банки и медии. Което продължава да прави и до днес, добавяйки съд, прокуратура и някои неуслужливи към капиталските игри финансови и административни институции. В заключение бих казал, че появата на тази книга е сериозно доказателство за свободата на словото в България. Дори на кафявото слово, какъвто е случаят. Отделно се питам по повод случая, докога двама сериозни мъже – Сашо Дончев и Огнян Донев ще се връзват на глупостите на Прокопиев.", "date": "2018.01.11", "title": " Кафявата книга на Прокопиев"}
{"url": "https://trud.bg/%d0%ba%d0%be%d1%81%d0%be%d0%b2%d1%81%d0%ba%d0%b8%d1%8f%d1%82-%d0%bf%d1%80%d0%b5%d0%bc%d0%b8%d0%b5%d1%80-%d1%89%d0%b5-%d0%bf%d0%be%d0%bb%d1%83%d1%87%d0%b8-%d0%b0%d0%bb%d0%b1%d0%b0%d0%bd%d1%81%d0%ba/", "text": "Косовският премиер Рамуш Харадинай, на когото преди няколко дни беше отказана американска виза, е станал албански гражданин и ще получи албански паспорт, предаде агенция Макфакс, позовавайки се на албанския в. „Дита”. Според изданието данните на Харадинай са внесени в регистъра на албанските граждани и се очаква тези дни косовският премиер да си получи и албанския паспорт. Предоставянето на гражданство на Харадинай става на фона на полемиката между албанския президент Илир Мета и косовския му колега Хашим Тачи за даването на албански паспорти на косовски граждани и използването им за пътувания в шенгенската зона. Мета изтъкна, че това може да се отрази негативно на албанските граждани. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " Косовският премиер ще получи албански паспорт"}
{"url": "https://trud.bg/%d1%81%d0%b5%d0%b1%d0%b0%d1%81%d1%82%d0%b8%d0%b0%d0%bd-%d0%ba%d1%83%d1%80%d1%86-%d0%bf%d0%be%d0%b7%d0%b4%d1%80%d0%b0%d0%b2%d0%b8-%d0%b1%d0%be%d1%80%d0%b8%d1%81%d0%be%d0%b2-%d0%b7%d0%b0-%d0%be%d1%84/", "text": "Премиерът Бойко Борисов проведе телефонен разговор с канцлера на Австрия Себастиан Курц. Канцлерът поздрави българския министър-председател за официалното откриване на Българското председателство на Съвета на Европейския съюз и му пожела успех, съобщават от МС. Двамата потвърдиха желанието си активно и в сътрудничество да работят по общите приоритети на Триото председателства. „Само така ще може да постигнем последователност в политиките за сигурност, Западни Балкани, бюджет, киберсигурност и Кохезионната политика, които са важни за всички държави-членки“, подчерта Бойко Борисов. Себастиан Курц увери българския премиер, че ще продължат да поддържат постоянен диалог, за да могат и двете страни да бъдат полезни една на друга при изпълнение на приоритетите. Бойко Борисов и Себастиан Курц изразиха задоволство от активните двустранни отношения и заявиха, че с личния ангажимент и на двамата сътрудничеството между България и Австрия ще продължи да се задълбочава. Австрийският канцлер прие поканата на премиера Борисов да посети в близко бъдеще нашата страна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " Себастиан Курц поздрави Борисов за официалното откриване на Българското председателство на Съвета на ЕС и пожела успех"}
{"url": "https://trud.bg/%d1%88%d1%83%d0%bc%d0%b5%d0%bd%d0%b5%d1%86-%d0%b0%d0%bb%d0%b0%d1%80%d0%bc%d0%b8%d1%80%d0%b0-%d0%b7%d0%b0-%d1%81%d0%bc%d0%b5%d1%82%d0%b8%d1%89%d0%b5-%d0%b4%d0%be-%d1%8f%d0%b7%d0%be%d0%b2%d0%b8%d1%80/", "text": "Рибар от Шумен алармира за голямо сметище край село Сушина в непосредствена близост до язовир „Тича“, който водоснабдява града. Всевъзможни боклуци от бита и строителни отпадъци заемат поне 100 на 150 метра, каза мъжът, пожелал анонимност пред „Труд“. Той е заснел и видеоклип от находката си. Поне от 25 дни камарите с бебешки памперси, туби, гипсокартон и други се трупат на мястото. Бил виждал и каруци да извозват смет в района. „Боклуците са на ръба на стръмен скат, при един дъжд ще попаднат във водата“, изказа опасения шуменецът. В четвъртък сигналът беше подаден до Регионалната инспекция по опазване на околна среда в Шумен. Нейни инспектори ще направят проверка на място, каза за „Труд“ директорът на инспекцията Евелина Шишманова. От „ВиК“-Шумен също обещаха проверка на място, за да се изясни в коя зона на огромния язовир попада сметището и дали има нянкава опасност от замърсявания. При всички случаи санкции ще има, защото е недопустимо да се трупа локално сметище. Още в четвъртък РИОСВ-Шумен изпрати трима експерти, които били в района на язовира по други задължения, да проверят сигнала за сметището. Съставен е констативен протокол. Ще бъдат издадени и предписания за ликвидиране на локалното сметище, както и да бъдат предупредени хората от региона да не замърсяват терени, които влизат в обширната сантирно-охранителна зона на язовир „Тича“. За случая е уведомен зам.областния управител Петко Шаренков, според който не е имало опасност за водата на населението, но подобни сметища са недопустими. През лятото на м.г. бяха извършени текущи проверки в района на язовира и бяха изловени нарушители. Беше констатирано, че за пояси I, II и III на зоната, определени със Заповед № 850/22.12.2015г. на министъра на околната среда и водите, няма поставена маркировка по суша, а I и II липсва сигнализация и по акваторията. При проверките в пояс II бяха изловени и лодки с двигатели с вътрешно горене. Връчени бяха 5 акта на рибари с лодки за навлизане в територията на пояс II. Сега отговорността ще бъде за длъжностното лице, на което е възложено да следи за опазване на района, който е на територията на община Върбица – източно от с.Сушина, край пътя Шумен-Сушина. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " Шуменец алармира за сметище до язовир „Тича“"}
{"url": "https://trud.bg/%d0%b1%d0%b5%d0%bb%d0%b8%d1%86%d0%b0-%d0%b8%d1%81%d0%ba%d0%b0-%d1%81%d0%b5%d0%bc%d0%ba%d0%be%d0%b2%d0%be-%d0%b4%d0%b0-%d1%81%d1%82%d0%b0%d0%bd%d0%b5-%d0%bc%d0%be%d0%b4%d0%b5%d1%80/", "text": "Курортният комплекс „Семково” в Рила планина става селищно образувание с местно значение в землището на град Белица. Това решение взе общинският съвет, а целта е развитието на курорта, в който да има лифт, хотели, ски писти. За Белица това е шанс да се развие общината, която сега е в челния списък на региона за най-беден район и най-висок процент безработица. Местният парламент даде съгласието си общината да придобие безвъзмездно правото на собственост върху 114.54 хектара земя от държавния горски фонд, които са цялата територия на Семково. Кметът Радослав Ревански трябва да предприеме всички необходими действия съвместно с Министерството на регионалното развитие и благоустройството и с Министерството на земеделието и храните за изпълнението на двете решения.  В момента се изготвя Общ устройствен план, в него ще попадне и курортната местност, за да може общината да кандидатства по европейските програми за финансиране. Сега на ход е държавата, очаквам подкрепа, за да превърнем това място в привлекателно за туристите и от страната, и от чужбина”, коментира кметът Радослав Ревански. Мечтата на общината и местните хора е курорта Семково да стане модерен и европейски.Ние не желаем да има големи хотели, а малки, кокетни от дърво и камък като в Австрия, казва кмета. Общината подкрепя община Банско за втората кабинка, защото и те искат да развиват зимен туризъм и не желаят някакви псевдоорганизации да спират бъдещето на целия регион. През февруари предстои поредното издание на Зимния празник там. Събитието ще мине под знака на европредседателството на България, а в курорта ще се проведе дискусия за туризма у нас, вицепрезидента на България Илияна Йотова официално ще открие публичната дискусия с темата „Планините – неоцененото богатство на Европа”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " Белица иска „Семково“ да стане модерен ски курорт"}
{"url": "https://trud.bg/%d0%b1%d1%8e%d0%b4%d0%b6%d0%b5%d1%82-%d0%be%d1%82-16-070-459-%d0%bb%d0%b5%d0%b2%d0%b0-%d1%89%d0%b5-%d1%85%d0%b0%d1%80%d1%87%d0%b8-%d0%be%d0%b1%d1%89%d0%b8%d0%bd%d0%b0-%d0%bf%d0%b0%d0%b2%d0%bb%d0%b8/", "text": "16 070 459 лв. е планираният размер на Бюджет 2018г. на Община Павликени. Рамката беше представена на обществено обсъждане с гражданите на общината. Основният документ за финансовата политика на общината през 2018 г. е свързан с предоставяне на услуги на гражданите в сферата на образованието, здравеопазването, социалните услуги, културата и спорта, това е документът, който регулира отношенията по набирането на средства и тяхното изразходване на територията на общината. Държавните субсидии за Общината са увеличени с 1 381 147 лв., или 13,39 % спрямо 2017г. Този ръст е обвързан преди всичко с обезпечаване на промяната в размера на минималната работна заплата от 460 на 510 лв. и увеличените разходи за работни заплати във функция „Образование”. С над 1 млн. лв. се увеличават средствата за заплати в сектора. Средствата за зимно поддържане са 131 400 лв. Целевата субсидия за капиталови разходи, в т.ч. и за ремонт на пътища, е завишена с 45 300 лв. или 7,08 %. Запазват се общинските програми „Местни инициативи“, „Граждански инициативи“ и „Ин витро“. „Опитът, който имаме от последните две години с програма „Ин витро“ и с програмите за местни и граждански инициативи, показва положителни резултати и затова сме планирали средства за тях и през новата година“, подчерта кметът инж.Емануил Манолов. За издръжка на детските заведения са планирани 280 000 лв. За издръжка на ученическите столове са отделени 88 000 лв. За основен ремонт и придобиване на дълготрайни активи в системата на образованието от собствени бюджетни средства са предвидени 145 700 лв. Общината продължава финансирането и на обширната си социална програма – 303 хил.лв. ще бъдат осигурени на Домашния социален патронаж, 150 хил.лв. за 19-те клуба на пенсионера, 125 хил.лв. за Центъра за обществена подкрепа, 507 хил.лв. за центровете за настаняване от семеен тип, 253 хил.лв. за Дома за стари хора в с.Караисен, 102 хил.лв. за Дневния център за лица с увреждания, 90 хил.лв. за Центъра за социална рехабилитация и интеграция, както и програмите за временна заетост. За ремонт на общински пътища ще бъдат похарчени 253 хил.лв. Осветлението на населените места ще коства 302 хил.лв. За чистотата на населените места са предвидени 1,23 млн.лв. За издръжка на спортните бази и клубове и за капиталови разходи по тях са планирани 588 хил.лв., а за читалищата – 433 хил.лв. Музеите ще разполагат с 220 хил.лв. Бюджетът на Зоокъта е 159 хил.лв. Запазва се размерът на всички местни данъци на нивото от 2017 г. Планирано е минимално увеличение на размера на таксата за битови отпадъци, което е свързано с увеличението на минималната работна заплата на персонала, осъществяващ събирането и транспортирането на битовите отпадъци, и увеличението на средствата за отчисления на депонираното количество отпадъци на регионалното депо в с. Санадиново. „При съставянето на списъка за капиталовата програма за 2018 г. се опитахме да включим всички обекти, които имат приоритетно значение за населените места на общината“, обясни кметът. Той потвърди, че и през следващата година Общината ще работи активно за разработване на проектни предложения и кандидатстване по програми от новия програмен период за усвояване на средства от европейски фондове. Инвестиции на стойност 1 846 827 лв. са заложени в капиталовата програма на Общината за 2018 г. Очаква се през годината да започне строителството и на две пътни отсечки от общинската пътна мрежа. За трасетата Сухиндол – Павликени – Върбовка с дължина 7 км и Павликени – Дъскот – Паскалевец – Граница общ. Павликени – В. Търново с дължина 5 км се очаква финансиране по ПРСР на стойност 6 971 556,20 лв. с ДДС. Със собствени средства Общината ще направи ремонт на съблекалните на стадиона в град Бяла черква.  Предвидени са 40 000 лв. Подмяна на тавана на Спортна зала „Йордан Петров – Графа“ в Павликени ще бъде извършена също със собствени средства. Основният финансов „закон“ на Общината ще бъде гласуван от Общинския съвет на редовната сесия на 29 януари. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " Бюджет от 16 070 459 лева ще харчи Община Павликени\t\t\t"}
{"url": "https://trud.bg/%d1%82%d0%b5%d1%80%d0%b5%d0%b7%d0%b0-%d0%bc%d0%b5%d0%b9-%d0%bd%d1%8f%d0%bc%d0%b0-%d0%b4%d0%b0-%d1%81%d0%b2%d0%b8%d0%ba%d0%b2%d0%b0-%d0%bd%d0%be%d0%b2-%d1%80%d0%b5%d1%84%d0%b5%d1%80%d0%b5%d0%bd%d0%b4/", "text": "Британската министър-председателка Тереза Мей няма да свиква втори референдум за членството в Европейския съюз, заяви днес неин говорител, цитиран от „Ройтерс“. Изявлението беше направено в отговор на засилващите се призиви за ново гласуване за Брекзит. Поддръжникът на излизането на Великобритания от ЕС Найджъл Фараж каза по-рано, че се приближава до идеята за втори референдум. Според него евентуално ново гласуване пак ще бъде спечелено от привържениците на излизането на Великобритания от ЕС и ще сложи край на дебатите. Много поддръжници на оставането на Великобритания в ЕС също подкрепят идеята за нов референдум. Те настояват, че британците не са били достатъчно информирани при първото гласуване и че общественото мнение се променя. Междувременно съвсем реални остават рисковете от излизане на Великобритания от общността без никаква сделка или с крайно неизгодна за Лондон такава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " Тереза Мей няма да свиква нов референдум за Брекзит"}
{"url": "https://trud.bg/%d0%b0%d0%bf%d0%b5%d0%bb%d0%b0%d1%82%d0%b8%d0%b2%d0%b5%d0%bd-%d1%81%d1%8a%d0%b4-%d0%b1%d1%83%d1%80%d0%b3%d0%b0%d1%81-%d0%b8%d0%b7%d0%bc%d0%b5%d0%bd%d0%b8-%d0%bd%d0%b0%d0%ba%d0%b0%d0%b7%d0%b0/", "text": "Бургаският апелативен съд измени първоинстанционната присъда на 19-годишния Петър Р. и намали наказанието му за опит за убийство на ученик от шест години на четири години лишаване от свобода, което да изтърпи при първоначален общ режим. Престъплението е извършено в курорта Китен, на 08.07.2016 г. около 03:00 ч. на ул. „Атлиман“.  Петър Р. е направил опит умишлено да умъртви Борис М., чрез нанасяне на множество порезно-прободни наранявания с нож по тялото и главата. Престъплението е останало недовършено поради намесата на екип на Спешна помощ, които са спасили раненото момче. ОС – Бургас е наложил наказание от шест години лишаване от свобода и е постановил Петър Р. да заплати разходите за лечението на Борис М. и обезщетение за неимуществени вреди в размер на 40000 лв. На първа инстанция делото е преминало по реда на съкратеното съдебно следствие. Петър Р. е направил самопризнания, които се подкрепят от събраните по делото гласни, писмени и веществени доказателства. По този ред на съдебното следствие определеното наказание от девет години се редуцира с една трета. Апелативният съд е намерил произнесената присъда за правилна и законосъобразна. Доказано е, че действията на Петър Р. представляват довършен опит към умишлено убийство, като не са настъпили предвидените в закона и исканите от дееца общественоопасни последици на убийството, въпреки че той е направил всичко обективно необходимо за това. По време на извършване на престъплението Петър Р. е бил непълнолетен, навършил 16 години, но е могъл да разбира свойството и значението на деянието и да ръководи постъпките си и поради това може да носи наказателна отговорност. При определяне размера на наказанието окръжният съд е нарушил законовата разпоредба, която предвижда за непълнолетните, навършили 16 години, за престъпления, наказуеми с лишаване от свобода над десет години, лишаване от свобода от две до осем години. Наказанието от девет години лишаване от свобода надвишава максималния законов предел на санкцията, който е осем години лишаване от свобода. В случая втората инстанция следва задължително да коригира присъдата в частта й за наложеното наказание, като намали размера на същото, посочват апелативните съдии. Становището на въззивния състав е, че за извършеното от навършилия 16 години Петър Р. престъпление по чл.115 вр. чл.18, ал.1 от НК следва да му се определи наказание при превес на отегчаващи вината обстоятелства, в размер на шест години лишаване от свобода, което да се намали с една трета, или наложеното наказание е лишаване от свобода в размер на четири години. Такова по вид и размер наказание втората инстанция намира за правилно определено и справедливо. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " Апелативен съд – Бургас измени наказанието на младеж, направил опит да убие ученик"}
{"url": "https://trud.bg/%d1%81%d0%be%d1%82%d0%b8%d1%80-%d1%86%d0%b0%d1%86%d0%b0%d1%80%d0%be%d0%b2-%d0%bd%d1%8f%d0%bc%d0%b0-%d1%81%d1%8a%d0%bc%d0%bd%d0%b5%d0%bd%d0%b8%d0%b5-%d1%87%d0%b5-%d0%b8%d0%b7%d0%b2%d1%8a%d1%80%d1%88/", "text": "За прокуратурата не съществува съмнение, че извършителят на   е Росен Ангелов и че той се е самоубил. Това каза главният прокурор Сотир Цацаров по време на изслушването си на заседание на Вътрешна комисия „В публичното пространство бяха изнесени множество версии. Продължават да се изнасят версии от хора, експерти и от хора, които твърдят, че са експерти. Задават се много въпроси, но съпоставката на фактите и на целия доказателствен материал не опровергава тези два извода“, заяви главният прокурор. По отношение на подготовката на европредседателството, Цацаров посочи, че е на лице изключително добра координация с органите на МВР на всички нива. „Такава координация съществува и мисля, че тя дава своите резултати“, поясни Цацаров. На територията на цялата страна се провежда операция по отношение на криминалния контингент от издирвани лица. Това каза гл. секретар на МВР главен комисар Младен Маринов пред народните представители от Комисията по вътрешна сигурност и обществен ред. Във връзка с  , Младен Маринов заяви, че още в началото от МВР са казали, че работят по всички версии, свързани с личността на убития. „Естествено не можем да пропуснем и това, което се пише в медиите. Всички версии, които произтичат в процеса на работа, ще бъдат потвърждавани и изключвани на база на събраните факти и доказателства“, каза гл. комисар Маринов. Той обяви, че са предприети мерки да не се допускат други престъпления и на територията на цялата страна се провежда операция по отношение на криминалния контингент по отношение на издирвани лица. Във връзка с мерките, свързани с европредседателството, Младен Маринов посочи, че на територията на София има изключително силно полицейско присъствие. „То е свързано с основните мероприятия за откриване на Председателството. Има заявени за провеждане 11 протестни мероприятия в различни точки на столицата. Предприети са мерки да не се проведат на едно и също място и едно и също време, за да не се стигне до конфронтация между участниците в тях“, каза гл. комисар Маринов. „По отношение на местата, които ще са ангажирани със заседания, чуждестранни медии са предприети всички необходими мерки за тяхната сигурност“, каза Маринов. Той поясни, че основната сграда на НДК, където ще се провеждат голяма част от събитията на европредседателството, е обезпечена от гледна точка на сигурността. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " Сотир Цацаров: Няма съмнение, че извършителят на убийствата в Нови Искър е Росен Ангелов и че той се е самоубил"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b2-%d0%b1%d1%83%d1%80%d0%b3%d0%b0%d1%81-15-%d0%b3%d0%be%d0%b4%d0%b8%d1%88%d0%bd%d0%b8%d1%8f%d1%82-%d0%b8%d0%b2%d0%b0/", "text": "15-годишният  , е бил вменяем по време на извършване на престъплението. Това съобщиха от прокуратурата в четвъртък. Делото срещу непълнолетния обвиняем е още в съдебна фаза, защото се чакат и други експертизи. Освен тази за вменяемостта, излязла е и още една, показваща, че нито Иван, нито жертвата Никол са употребили наркотици. Убийството, което потресе държавата, стана в Бургас през миналото лято. В асансьор на жилищен блок, 11 годишната Никол, бе прободена смъртоносно във врата с кухненски нож. По ножа и по телефона на момичето е намерено ДНК-то на Иван. Ножът бе намерен на междуетажна площадка във входа. Основната версия е, че момчето искало да я целуне, а тя се дърпала. След случилото се в асансьара, Иван си купил чипс и отишъл да играе на криеница. При разпитите казал, че само я „дупнал“ с ножа и не знаел, че я е убил. Иван е завършил осми клас при ресурсен учител, без оценки, само със становището „завършил осми клас“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " Прокуратурата в Бургас: 15-годишният Иван, убил Никол, е бил вменяем"}
{"url": "https://trud.bg/%d0%be%d0%bf%d1%80%d0%b0%d0%b2%d0%b4%d0%b0%d1%85%d0%b0-%d1%81%d0%b8%d0%bd%d0%b0-%d0%bd%d0%b0-%d1%86%d0%b5%d0%bd%d0%ba%d0%be-%d1%87%d0%be%d0%ba%d0%be%d0%b2-%d0%b7%d0%b0-%d1%85%d1%83%d0%bb%d0%b8%d0%b3/", "text": "Районният съд във Враца оправда Мартин – сина на кмета на с. Галиче Ценко Чоков, по обвинение за побой по хулигански и расистки подбуди над Радослав Илиев. Съдиите отмениха и гаранцията му от 2000 лв. Мартин Чоков бе обвинен, че на 12 януари 2016 г. нападнал и нанесъл лека телесна повреда на 19-годишния Радослав Илиев. В средата на януари пострадалият младеж бил застигнат от джип, управляван от кметския син. Без причина, Мартин започнал да обижда Илиев, подигравайки се на етническия му произход. След това слязъл от колата и го ударил в лицето с юмрук. Радослав паднал по гръб и си ударил тила в камък. Радослав Илиев е имал спукан череп и дни останал под наблюдение във врачанска болница. Малко след инцидента ромската махала в Галиче, в която живее момчето, се вдигна на бунт заради твърдения, че Чокови опитали да притискат Радослав да се откаже от показанията. Говореше се, че Ценко и синът му няколко пъти ходели в заведение в махалата и оттам привиквали по телефона близки на младежа, за да се договорят и делото да се прекрати. Така или иначе, по време на делото Радослав се отказа от показанията си и това предреши изхода на процеса. Присъдата не е окончателна и може да се обжалва пред Врачанския окръжен съд. Ценко Чоков и сина му Мартин са подсъдими и по дело в спецсъда за ръководене и участие на организирана престъпна група за лихварство, отвличане, палежи, побой с нанасяне на телесни повреди, палежи. Отделно от баща си Мартин е обвиняем и за принуда, както и за заплаха със смърт. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " Оправдаха сина на Ценко Чоков за хулиганство\t\t\t"}
{"url": "https://trud.bg/%d0%b5%d1%81-%d1%89%d0%b5-%d1%80%d0%b0%d0%b7%d0%b2%d0%b8%d0%b2%d0%b0-%d1%81%d0%be%d0%b1%d1%81%d1%82%d0%b2%d0%b5%d0%bd%d0%b8-%d1%81%d1%83%d0%bf%d0%b5%d1%80%d0%ba%d0%be%d0%bc%d0%bf%d1%8e%d1%82%d1%80/", "text": "Европейската комисия обяви днес плановете си за изграждането на структура от високопроизводителни изчислителни технологии, която да обхване всички желаещи страни-членки. Идеята е Европа да стане по-конкурентноспособна и независима, а европейските данни – защитени. Суперкомпютрите са необходими за обработката на все по-големите обеми от данни, информира   Изчислителната мощност в Европейския съюз не отговаря на потребностите на бизнеса и учените. Затова те често търсят помощ извън Европа, но така данните и търговските им тайни стават застрашени. Брюксел обяви днес създаването на съвместно предприятие, което ще придобие, изгради и внедри в държавите-членки инфраструктура от високопроизводителни изчислителни технологии. Засега 13 страни, сред които е и България, са изявили интерес да участват в проекта. „Тези суперизчислителни технологии ще отворят пътя за нови научни и индустриални приложения като например разработването на нови лекарства, нови козметични продукти, създаването на нови самолети, медицинска диагностика и разбирането и моделирането на човешкия мозък. И още – с тях ще можем по-добре да предвидим промените в климата“, заяви комисарят по въпросите на цифровата икономика и цифровото общество Мария Габриел. Новото предприятие ще подпомага и програми за научни изследвания и иновации. Мария Габриел се надява то да заработи ефективно още в началото на 2019 година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " ЕС ще развива собствени суперкомпютри"}
{"url": "https://trud.bg/%d1%81%d0%b8-%d0%b4%d0%b7%d0%b8%d0%bd%d0%bf%d0%b8%d0%bd-%d0%bf%d1%80%d0%b8%d0%b7%d0%be%d0%b2%d0%b0-%d0%b7%d0%b0-%d0%b1%d0%b5%d0%b7%d1%83%d1%81%d0%bb%d0%be%d0%b2%d0%bd%d0%b0-%d0%bb%d0%be%d1%8f%d0%bb/", "text": "Президентът на Китай Си Дзинпин призова членовете на Китайската комунистическа партия (ККП) в четвъртък за безусловно изпълнение на партийните директиви и лоялност към централното й ръководство, в хода на реч за дисциплината и корупцията, излъчена на живо по държавните телевизии в Китай, предаде Ройтерс. През последните пет години, в които е на власт, Си придоби повече власт, от всички свои предшественици от близкото минало и поведе война срещу корупцията в Комунистическата партия. Освен това, той даде да се разбере, че основните качества на партийните кадри трябва да са дисциплинираност, добросъвестност и честност. В четвъртък той отправи поредния си призив за спазване на партийната дисциплина чрез дълга реч, излъчена по всички държавни канали в цялата страна. „Когато централните органи на партията вземат решение за провеждане на определена политическа линия, всички партийни членове трябва да я изпълняват буква по буква“, заяви Си. „По всяко време и във всяка ситуация, партийните лидери трябва да остават твърди и честни в изпълнението на дълга си и да бъдат безусловно отдадени на партията, както и да разбират решенията на централните органи“, добави китайският лидер. Усилията в партийното строителство са „фундаментална гаранция“ за окончателното постигане на китайската мечта, подчерта Си, имайки предвид стремежа за обновяване на Китай, който да заеме своето достойно място в глобалната политика. Държавният глава предупреди, че служебните лица, които не успяват да изпълнят политическите си задължения, ще бъдат държани отговорни за това. Освен това, той бе категоричен, че няма да има отпускане в усилията за изкореняване на корупцията, пуснала дълбоки корени в партийните структури. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " Си Дзинпин призова за безусловна лоялност към Китайската комунистическа партия"}
{"url": "https://trud.bg/%d0%bf%d1%8a%d1%80%d0%b2%d0%b0%d0%bd-%d1%81%d0%b8%d0%bc%d0%b5%d0%be%d0%bd%d0%be%d0%b2-%d0%b4%d0%bf%d1%81-%d0%b5-%d0%b2-%d0%bf%d0%be%d0%bb%d1%83%d0%be%d0%bf%d0%be%d0%b7%d0%b8%d1%86%d0%b8%d1%8f/", "text": "ДПС е в полуопозиция на управляващите – политически е в опозиция, но икономически е партньор. Това каза пред   социологът Първан Симеонов в коментар за старта на новия политически сезон. БСП обяви днес в парламента, че партията ще внесе сама вот на недоверие към кабинета, без да търси партньорство с ДПС. Това не е изненадващо след речта на почетния председател на ДПС Ахмед Доган, уточни Симеонов. Относно европредседателството социологът прогнозира, че то няма да е лесно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " Първан Симеонов: ДПС е в полуопозиция"}
{"url": "https://trud.bg/%d1%80%d0%b0%d0%b9%d1%84%d0%b0%d0%b9%d0%b7%d0%b5%d0%bd%d0%b1%d0%b0%d0%bd%d0%ba-%d0%be%d1%82%d0%bf%d1%83%d1%81%d0%ba%d0%b0-150-%d0%bc%d0%bb%d0%bd-%d0%b5%d0%b2%d1%80%d0%be-%d0%b7%d0%b0-%d0%bc%d0%b0/", "text": "Европейският инвестиционен фонд и Райфайзенбанк България подписаха ново  споразумение за още 150 млн. евро по програма COSME на Европейската комисия, съобщиха от банката. Средствата са в допълнение към 100 милиона евро, за които беше подписан договор през 2016 г.  За малко повече от една година в рамките на програмата Райфайзенбанк е финансирала 384 проекта на бизнеса. COSME осигурява на малките и средни компании подобрен достъп до инвестиционно, оборотно и лизингово финансиране при по-ниски нива на обезпечение. Максималният размер на кредитите е 3 млн. евро, а срокът –  до 10 години за инвестиционни и до 5 години за оборотни кредити.", "date": "2018.01.11", "title": " Райфайзенбанк отпуска 150 млн. евро за малки фирми"}
{"url": "https://trud.bg/%d1%82%d0%b5%d0%bb%d0%b5%d0%bd%d0%be%d1%80-%d0%bd%d0%b0%d0%bc%d0%b0%d0%bb%d0%b8-%d0%bd%d0%b5%d1%83%d1%81%d1%82%d0%be%d0%b9%d0%ba%d0%b8%d1%82%d0%b5-%d0%bf%d1%80%d0%b8-%d0%bf%d1%80%d0%b5%d0%b4%d1%81/", "text": "Теленор променя размера на неустойките, които ще дължат абонатите, решили да прекратят предсрочно договора си с мобилния оператор, съобщиха от компанията. От 12 януари 2018 г. клиентите на телекома вече ще заплащат максимум 3 стандартни месечни абонамента, независимо от срока на договора, който са подписали. Досега те дължаха всички оставащи вноски до края на договора.  В случаите, в които клиент е ползвал отстъпка от месечния абонамент, той ще трябва да плати тази част от нея, която съответства на оставащия срок на договора. Ако абонатът е купил и устройство на преференциална цена, ще дължи и част от отстъпката, която е получил, съответстваща на оставащия срок на договора, уточняват от телекома. Новите правила няма да важат за плановете „Джуниър“ и „Любимец“, тъй като при тях са предвидени фиксирани суми като неустойки за предсрочното му прекратяване. Промените са валидни както за нови, така и за стари клиенти , чиито договори не са изтекли.  ", "date": "2018.01.11", "title": " Теленор намали неустойките при предсрочно прекратяване на договор"}
{"url": "https://trud.bg/%d0%b8%d0%b3%d1%80%d0%b0%d1%87-%d0%bd%d0%b0-%d0%bb%d0%b5%d0%b2%d1%81%d0%ba%d0%b8-%d0%b2%d0%ba%d0%b0%d1%80%d0%b0-%d0%b7%d0%b0-%d0%b8%d1%81%d0%bb%d0%b0%d0%bd%d0%b4%d0%b8%d1%8f/", "text": "Холмар Ейолсфсон, бранителят на „Левски“, вкара едно от попаденията за Исландия при разгрома с 6:0 над Индонезия в приятелска среща. Двубоят бе част от подготовката на скандинавците за световното първенство. Идеята на селекционера Хеймир Халгримсон бе да се запознае с качествата на играчи, различни от тези, взели участие в квалификациите. Именно турнето на скандинавците е причината защитникът да закъснее с присъединяването си към лагера на „Левски“ в Малта.", "date": "2018.01.11", "title": " Играч на „Левски“ вкара за Исландия"}
{"url": "https://trud.bg/%d1%87%d0%b5%d1%80%d0%b2%d0%b5%d0%bd%d0%be-%d1%81%d0%b8%d0%bd-%d1%82%d0%b0%d0%bd%d0%b4%d0%b5%d0%bc-%d0%b0%d1%82%d0%b0%d0%ba%d1%83%d0%b2%d0%b0-%d0%b1%d1%84%d1%81/", "text": "„Червено-синият“ тандем Любослав Пенев – Николай Илиев ще атакува президентския пост в БФС на предстоящия на 16 февруари Конгрес. В екипа на Пенев влизат още юристът Радостин Василев, работил в ЦСКА, Любомир Дацов, бивш заместник-министър на финансите, и Атанас Стоилов, треньор на аматьорския „Германея“ (Сапарева баня). Пенев разкри, че има 10-годишна стратегия за управление. Когато поех националния отбор бяхме на дъното. Сега сме на дъното на дъното. Зад мен не стои никакъв кръг. Никакви кръгове, квадратчета и триъгълници. Готвим проект, съставен от три части – краткосрочен – три години, средносрочен – 7 години и дългосрочен – 10 години. Подготвили сме 10-годишна стратегия. Чувам, че сегашните ръководители готвят 4-годишен проект. За къде сме с тази стратегия. Докога ще чакаме и ще се хвалим с една база. Трябва ли да чакаме още 12 години за още една база? След като се кандидатирах за президент, много хора започнаха да коментират. Къде са сега тези хора? Нещо не ги виждам. Нека сега да се покажат. Странно е, че примерно един отбор като ЦСКА все още не е обявил кой ще подкрепи. На феновете шапка им свалям. Те заявиха, че ме подкрепят. Хикс и загуба не ме вълнува, винаги излизам за победа. Това решение назряваше в мен с течение на години. Твърдо съм против президентите да участват в Изпълкома на БФС. Ето казвам ви как ще спестим пари на клубовете. Ще въведем електронно картотекиране, а не да се пътува по 500 км със снимчици и албумчета. Ще имаме модерен футболен съюз. Изключително важно е да си партнираме с държавата. Ще го направим с Министерството на образованието, това на спорта, но и отделните общини. На Красен Кралев искам да му кажа да не взима страна. Той представлява държавата, не да агитира. Лека забележка и съвет. Ще поискам от държавата един добър парцел за нов чисто футболен съюз. Имаме нужда от такова съоръжение. Не може националния отбор да си плаща такси за тренировки и мачове. Имам проект за две нови бази. Не сме решили къде ще бъдат изградени. Имаме потенциал, не само във футбола, и той трябва да бъде използван. Вече изгубихме много години. Не казвам, че няма да има в първенството, но ще има ограничения. Кога ще видим нашите българчета? Кога ще им дадем възможност? Ще бъдем уважителни. Нашият продукт трябва да е на висота. Ще има пълно взаимодействие между мен и клубовете. Сериозни промени по този казус с чужденците. Иначе ще имаме слаби национални отбори. Факт! „Лудогорец“ какъв принос има към националния отбор. Къде им е школата? Къде играят? Няма нищо лично и против никого. Тук съм за да изградя българския футбол на мястото, което заслужава. Нужно е много труд. От БФС обикалят България и заплашват местните футболни структури. Не мога да го докажа, но е така. Плашат ги, като казват, че ще правя чистка. Не! Рибата мирише от към главата. Ще работим, но по други правила. Всеки ще носи отговорност, защото ще има контрол. Ще прилагаме правилата на ФИФА, УЕФА и КАС. Всеки футболист и клуб трябва да е защитен. Каквото е подписано, ще се спазва. Ред, дисциплина и организация. При мен е така. Скромничко и да бачкаме. Ежедневна работа. Чувам, че се спонсорират гласове, които ще участват в конгреса. 200, 300 и 400 лева. Толкова ли струва един вот? Няколко топки, мрежички, флагчета… Толкова ли струват нашите деца? Тези хора, които управляват са не подходящи за тази работа. Нашият футбол е ръждясал. На делегатите с право на вот ще кажа да гласуват по съвест. Който не си намира съвестта е хубаво да си я потърси. Не казвам, че трябва да гласувате за мен. Футболът трябва да тръгне нагоре. При мен националният отбор вървеше, защото си вършихме добре работата. Вижте под леглото, някое шкафче, гардероба и намерете тази съвест. Изтупайте я, ако има много прах. Да не я оставите в хотелската стая, защото чувам, че се организира спане, хранене… Да мислим. Ако някой пропусне да се качи на автобуса, който му е осигурен, пеша и да дойде на конгреса.", "date": "2018.01.11", "title": " „Червено-син“ тандем атакува БФС"}
{"url": "https://trud.bg/%d0%b0%d0%bd%d0%b4%d1%80%d0%b5%d0%b9-%d0%b1%d0%be%d1%86%d0%b5%d0%b2-%d0%b2%d1%8a%d0%b2-%d0%b2%d0%be%d0%b5%d0%bd%d0%bd%d0%b0%d1%82%d0%b0-%d0%be%d0%b1%d0%bb%d0%b0%d1%81%d1%82-%d1%84%d0%be%d0%ba%d1%83/", "text": "“Фокусът на работата ни като председател на Съвета на Европейския съюз в областта на военните аспекти на Общата политика за сигурност и отбрана ще бъде в две основни направления: по-нататъшни дейности в развитието на отбранителните способности на ЕС и сътрудничество с партньорите”. Това каза началникът на отбраната генерал-лейтенант Андрей Боцев на официалния прием, даден от негово име за представителите на държавите-членки и на институциите във Военния комитет на ЕС по повод откриването на българското председателство на Съвета на ЕС, съобщиха от МО. Събитието се състоя вчера, 10 януари, в Постоянното представителство на Република България към ЕС в гр. Брюксел, Белгия. „В областта на способностите ще продължим усилията и инициативите, произтичащи от новата Глобална стратегия на Европейския съюз по външна политика и сигурност. Очакванията са, че Координираният годишен преглед на отбраната ще помогне да се реализира планът за развитие на способностите и да се определят нови области за стартиране на съвместни проекти, които биха могли да бъдат разгледани в рамките на Постоянно структурираното сътрудничество и Европейския фонд за отбрана“, допълни генерал-лейтенант Андрей Боцев. Той се спря също на продължаването на работата по Европейския фонд за отбрана и приемането на Регламента за създаване на Европейска програма за индустриално развитие в областта на отбраната. Началникът на отбраната отбеляза, че по второто направление за работа при българското европредседателство ще бъдат продължени усилията за задълбочаване на стратегическото партньорство с НАТО. Той посочи също, че България ще постави специфичен фокус на взаимодействието между двете организации в региона на Западните Балкани. В отговор председателят на Военния комитет на ЕС генерал Михаил Костаракос изказа благодарност за гостоприемството и пожела успех в изпълнение на приоритетите за работа на българското европредседателство. От страна на най-високия военен орган в рамките на Съвета на ЕС, на събитието присъстваха военните представители и техните заместници, директорът на офиса на председателя и председателите на работните групи. Със своето присъствие приема уважиха също представители на Европейската служба за външна дейност (ЕСВД), Европейската комисия и Европейската агенция по отбрана, генералният директор и директорите от Военния секретариат на ЕС, ръководството на дирекция „Управление на кризи и планиране“ в ЕСВД, както и военните представители в НАТО и на страните-партньори. Гостите бяха приятно изненадани от изпълнения на автентичен български фолклор. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " Андрей Боцев: Във военната област фокусът на председателството е в развитието на отбранителните способности на ЕС"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%b8-%d0%bc%d0%b8%d0%bd%d0%b8%d1%81%d1%82%d1%80%d0%b8-%d0%be%d1%82-%d0%ba%d0%b0%d0%b1%d0%b8%d0%bd%d0%b5%d1%82%d0%b0-%d1%81%d0%b5-%d1%81%d1%80%d0%b5%d1%89/", "text": "С членовете на правителството се срещнахме днес с представители на 56 международни агенции и медии от Европейския съюз по повод приоритетите на Българското председателство на Съвета на ЕС, написа в профила си във фейсбук премиерът Бойко Борисов. Въпросите, които те поставиха по време на срещата, бяха свързани с българските позиции по въпросите на миграционната криза в Европа, разширяването на Шенгенското пространство и еврозоната, сътрудничеството на ЕС със страните от Западните Балкани, диалога с Турция, санкциите срещу Русия и активирането на чл. 7 от ДЕС срещу Полша. Журналистите се интересуваха също от мнението ни за последиците от Брекзит, включително върху бъдещия бюджет на ЕС и на кохезионната политика, както и за сътрудничеството в областта на сигурността. Коментирахме също борбата с корупцията и престъпността, както и ролята на Механизма за сътрудничество и оценка, написа още премиерът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " Борисов и министри от кабинета се срещнаха с представители на международни агенции и медии от ЕС"}
{"url": "https://trud.bg/%d0%b2%d1%8a%d0%b7%d1%80%d0%b0%d1%81%d1%82%d0%bd%d0%b0-%d1%80%d1%83%d1%81%d0%b5%d0%bd%d0%ba%d0%b0-%d0%b4%d0%b0%d0%b4%d0%b5-%d0%bf%d0%b0%d1%80%d0%b8-%d0%b8-%d0%b7%d0%bb%d0%b0%d1%82%d0%be-%d0%b7%d0%b0/", "text": "Възрастна русенка стана поредната жертва на телефонните измамници, след като даде пари и злато за над 6000 лева на престъпниците. Това съобщиха от полицията в крайдунавския град. 67-годишната русенка била подмамена по позната схема – получила обаждане от мним следовател, който й казал, че ще бъде жертва на измама. В тази връзка той й дал указания да изтегли наличните си пари от банката и заедно със златните накити, които има в дома си, да остави всичко до гума на лек автомобил, паркиран на улицата. Жената изпълнила заръката. До паркирана кола оставила малко над 4800 лева и златни накити за около 1200 лева, предаде  . АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " Възрастна русенка даде пари и злато за над 6000 лева на телефонни измамници"}
{"url": "https://trud.bg/%d0%bf%d1%80%d0%b8%d0%ba%d0%bb%d1%8e%d1%87%d0%b8-%d0%bf%d1%80%d0%be%d0%b2%d0%b5%d1%80%d0%ba%d0%b0%d1%82%d0%b0-%d0%bd%d0%b0-%d0%bb%d0%b5%d1%82%d0%b8%d1%89%d0%b5-%d1%81%d0%be%d1%84%d0%b8%d1%8f-%d0%b7/", "text": "Стандартни действия за   бяха ппедприети във връзка със злоумишлено обаждане, получено днес в 12.10 часа за района на Летище София. Това съобщиха от пресслужбата на МВР. Проверката приключи към 13.40 часа.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " Приключи проверката на Летище София заради фалшив сигнал за бомба"}
{"url": "https://trud.bg/%d0%b2%d0%b8%d1%82%d0%be%d1%88%d0%b0-%d1%81%d0%ba%d0%b8-%d0%bd%d0%b0%d0%b9-%d0%bf%d0%be%d1%81%d0%bb%d0%b5-%d1%81-%d0%b4%d1%81%d0%b1-%d0%b8-%d0%b7%d0%b5%d0%bb%d0%b5%d0%bd%d0%b8%d1%82%d0%b5-%d0%b8/", "text": "По повод дадената днес пресконференция от общински съветници на ДСБ и Зелените в Столичния общински съвет, „Витоша ски“ публикува декларация, в която изрази „радост от факта, че след 10-годишни разговори с тези две партии имаме обща визия за туризма във Витоша“. Пред медиите, г-жа Марта Георгиева от ДСБ поиска „цялостен план за развитието на ски и други спортове, проучване на възможностите за нови писти и връзка между съществуващите без излишна сеч и премахване на морени“. Витоша ски от десет години предлага идентични стъпки за развитието на туризма в парк Витоша като сме разработили и цялостен план за създаване на ски зона „Алеко“. Той включва всичко, описано от съветник Георгиева. Проектът не е реализиран, тъй като първоначално беше блокиран в съда от зелени неправителствени организации, а впоследствие изменения в Закона за горите де факто забраниха всяко ново развитие на туризма в парка. По-специално, това са изискванията за смяна на предназначение на земята под спортната инфраструктура, която е изрично забранена от действащия план за управление на парк Витоша – своеобразен параграф 22. От Витоша ски многократно сме призовавали законодателната, изпълнителната и местната власт да изчистят нормативната рамка като приемат добрите европейски практики за изграждане на спортни съоръжения, но към този момент ситуацията не е променена. С оглед високия обществен интерес, преди две години отправихме и публична покана към всички експерти в сферата, че сме готови да приемем всяко юридически издържано решение за модернизиране на съоръженията в парк Витоша. Към днешна дата, не е постъпило нито едно такова предложение, включително от редица политически партии и НПО-та, заявяващи, че знаят как това да се случи. И днес препотвърждаваме готовността си да приемем всяка юридически валидна идея и да развием планинската инфраструктура в рамките на закона. В редица срещи на работната група в столичен общински съвет, ние сме изложили гореспоменатото си становище. В случай, че съветник Георгиева или друг общински съветник впоследствие е открила начин за модернизацията на съоръженията във Витоша и реализиране на предложения от нея план за създаване на нови писти, връзки и съоръжения за други спортове, ние сме готови да я изслушаме и заедно да работим за превръщането на парк Витоша в европейско място за отдих и спорт с модерна инфраструктура. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " Витоша Ски: Най-после с ДСБ и Зелените имаме обща визия за туризма във Витоша"}
{"url": "https://trud.bg/%d1%82%d0%be%d0%bc%d0%be%d0%b2%d0%b0-%d0%b8-%d0%ba%d0%be%d1%81%d1%82%d0%be%d0%b2%d0%b0-%d0%b1%d0%b8%d1%8f%d1%82-%d0%ba%d0%b0%d1%80%d0%b0%d1%82%d0%b0%d0%bd%d1%87%d0%b5%d0%b2%d0%b0-%d0%b0%d1%83%d1%82/", "text": "Две победи и една загуба записаха българските тенисистки на старта от квалификациите за Аустрелиън оупън. Първата ни ракета Виктория Томова оцеля след тежка трисетова битка с Марина Заневска (Белгия) – 7:5, 6:7 (2), 6:2. След два трудни сета, в които наваксваше изоставане с пробив, софиянката спечели убедително третия и си осигури среща с №2 в схемата на пресявките Евгения Родина (Русия). Томова е спечелила и двете срещи с рускинята досега като й е дала общо 6 гейма. Елица Костова също е във втория кръг след успех с 6:1, 3:6, 7:5 над Ейша Мохамед (САЩ). Следващата й съперничка обаче е Дениса Алертова (Чехия), която има убедителна победа над българката в единствения им мач досега. Сесил Каратанчева пък отпадна още на старта – 5:7, 6:3, 5:7 от румънката Ирина Бара.", "date": "2018.01.11", "title": " Томова и Костова бият, Каратанчева аут"}
{"url": "https://trud.bg/%d1%82%d0%b8%d1%82%d0%b8-%d0%bf%d0%b0%d0%bf%d0%b0%d0%b7%d0%be%d0%b2-%d1%81%d0%bf%d0%be%d0%bd%d1%81%d0%be%d1%80%d1%8a%d1%82-%d0%b8%d1%81%d0%ba%d0%b0-%d1%82%d0%b8%d1%82%d0%bb%d0%b0-%d0%b0-%d0%b0%d0%b7/", "text": "Старши треньорът на баскетболния „Левски Лукойл“ Константин Папазов остана доволен от победата с 83:63 над „Черно море Тича“, която класира тима на полуфиналите за купата на България. „Имаме категоричната цел, поставена от спонсора, да станем шампиони – обяви Тити. – Мое категорично желание е да вземем и другите две купи, защото един отбор израства само при високи цели.“ Папазов отправи предизвикателство към колегите и съперниците си. „Голямата болка на всички в българския баскетбол е, че Златев, Стойков и Папазов са заедно – добави треньорът. – Това ги тормози психически. Продължавайте да ме плюете, продължавайте да завиждате на мен и на отбора, продължавайте да търсите кусури, това допълнително ни дава стимул.“", "date": "2018.01.11", "title": " Тити Папазов: Спонсорът иска титла, а аз и купите"}
{"url": "https://trud.bg/%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d0%b0%d1%80%d0%bd%d0%b8-%d0%b8%d0%b7%d0%b1%d0%be%d1%80%d0%b8-%d0%b2-%d1%83%d0%bd%d0%b3%d0%b0%d1%80%d0%b8%d1%8f-%d0%bd%d0%b0-8-%d0%b0%d0%bf%d1%80/", "text": "В Унгария ще бъдат произведени парламентарни избори на 8 април, съобщи днес президентът Янош Адер, цитиран от Ройтерс. Очаква се изборите да осигурят трети пореден мандат на премиера Виктор Орбан от управляващата консервативна партия ФИДЕС. Според последните проучвания на избирателните нагласи ФИДЕС води убедително пред основната опозиционна формация, националистическата партия Йоббик, а социалистите остават трети със значителна разлика. „Общата картина показва, че има голяма вероятност ФИДЕС да спечели изборите. Главният въпрос е дали партията ще получи две трети от гласовете или не“, каза за АФП анализаторът Чаба Тот от мозъчния тръст „Републикон“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " Парламентарни избори в Унгария на 8 април"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d1%81-%d1%82%d1%80%d1%83%d0%b4%d0%b5%d0%bd-%d0%b6%d1%80%d0%b5%d0%b1%d0%b8%d0%b9-%d0%b2-%d0%b0%d0%b2%d1%81%d1%82%d1%80%d0%b0%d0%bb%d0%b8%d1%8f/", "text": "Задачата на Григор Димитров поне да изравни миналогодишния си полуфинал на Аустрелиън оупън бе затруднена от изтегления жребий за основната схема. Българинът, който е поставен под №3, ще има сравнително леко начало на турнира, тъй като в първите два кръга ще срещне съперници, преминали през квалификациите. След това обаче започва трудното. В третия кръг вероятният съперник на Димитров е руският талант Андрей Рубльов, който му нанесе последната загуба на турнир от Големия шлем – във втория кръг на Ю Ес Оупън през септември. Ако успее да премине и това препятствие, Григор може да се изправи срещу Ник Кириос (Австралия) или Жо-Вилфред Цонга (Франция). Първата ракета на домакините детронира хасковлията на турнира в Бризбейн миналата седмица. На четвъртфинал най-високопоставеният възможен съперник пък е №8 в света Джак Сок. Американецът все още има положителен баланс в петте мача срещу Григор – 3 победи и 2 загуби, въпреки че българинът го отстрани на полуфинал по пътя към титлата на заключителния турнир в Лондон през ноември. Ако стигне до полуфинал, Димитров може да повтори епичната битка с Рафаел Надал (Испания).", "date": "2018.01.11", "title": " Григор с труден жребий в Австралия"}
{"url": "https://trud.bg/%d0%b8%d1%80%d0%b0%d0%bd%d1%81%d0%ba%d0%b8-%d0%b1%d0%be%d0%b5%d0%bd-%d0%ba%d0%be%d1%80%d0%b0%d0%b1-%d1%81%d0%b5-%d1%80%d0%b0%d0%b7%d0%b1%d0%b8-%d0%b2-%d0%ba%d0%b0%d1%81%d0%bf%d0%b8%d0%b9%d1%81%d0%ba/", "text": "Ирански боен кораб се е блъснал във вълнолом в пристанището на иранския град Бандар Анзали на Каспийско море и двама членове на екипажа му са в неизвестност, предаде Ройтерс. 100-метровият кораб „Дамаванд“ корабокруширал при бурно време с четириметрови вълни, съобщиха местни медии. Първоначално шестима членове на екипажа паднали във водата, от тях четирима били извадени. Засега няма официално изявление за броя на загинали или пострадали при инцидента. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " Ирански боен кораб се разби в каспийско пристанище"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%b8%d0%b7%d0%b4%d0%b8%d1%80%d0%b2%d0%b0-52-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d0%b7%d0%b0-%d0%bd%d0%b0%d0%bf/", "text": "Служители на Столичната дирекция на вътрешните работи издирват Пепи Христов Стоянов /52г./ от София. Той е заподозрян в извършване на тежко престъпление. Мъжът е висок около 185 см, със зелени очи, съобщават от МВР. Тази сутрин към 8.35 часа е получен сигнал за настанена в болница 50-годишна жена. Тя е в тежко състояние, приета е с прободни рани по тялото. Пепи Стоянов  се придвижва се с лек автомобил „Ситроен Ксара“, червен металик, С8389 НК. Умоляват се всички, които имат информация за мъжа, да се обадят на тел.112 или в най-близкото районно управление на МВР. Анонимността им е гарантирана. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " Полицията издирва 52-годишен мъж за нападение с нож в столицата"}
{"url": "https://trud.bg/%d0%bf%d0%b8%d1%81%d0%bc%d0%be-%d0%b4%d0%be-%d0%bf%d1%80%d0%b5%d0%bc%d0%b8%d0%b5%d1%80%d0%b0-%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2/", "text": "Управите на българските зимни курорти – Банско, Витоша, Боровец и Сапарева баня-Паничище, с изключение на Пампорово, подкрепят промяната в плана за управление на Пирин и искат развитие на нови туристически зони. В писмо до премиера Бойко Борисов и вицепремиера Валери Симеонов представителите на зимните курорти изразят подкрепата си за правителственото решение, взето на 28-ми декември 2017 г. за промяна на плана за управление на Национален парк „Пирин“ и очакват то да бъде първа стъпка към ускореното развитие на планинския туризъм у нас. „През последните почти две десетилетия, ръководствата на всички оператори на ски зони многократно заявявахме, че развитието на планинския туризъм в България и реалното опазване на околната среда в българските планини са неразделно свързани елементи – както е в цяла Европа. Създаването на това изкуствено противопоставяне донесе огромни загуби за България и вкара туристическия сектор в задънена улица. Явно се вижда, че единствено общините с развит планински туризъм успяват да стабилизират своята демография и икономика, които от своя страна водят и до по-добро състояние на околната среда. Единствено в тези общини се наблюдава ръст на горския фонд, тъй като местните хора намират поминък в туризма и изоставят дърводобива, дървопреработването и екстензивното земеделия – най-големите бичове за българската гора. На практика и на теория, планинският туризъм няма алтернатива, ако централната власт желае да спаси българските планински райони от обезлюдяване и стопански колапс”, се казва в подписаното и подпечатано от Юлен АД, Витоша ски АД, Бороспорт АД и Рила спорт АД писмо. В писмото се казва още, че българските граждани и чуждестранните туристи заслужават да получат лесен достъп до развити туристически зони във всички български планини, където да се насладят на неповторимата красота на нашата природа, практикувайки спортни дейности или просто намирайки време за отдих: „Това може да се случи, единствено ако държавата премахне пречките пред създаването на планинска инфраструктура, които бяха заложени в специализираното и общо законодателство през годините под лобистки и недопустим чуждестранен натиск”. „Българските зимни курорти ще подкрепим всички политики за създаване на повече и нови туристически зони – ние прегръщаме идеята за повече конкуренция, защото знаем, че именно конкуренцията ражда по-качествения туристически продукт“. Ето цялото писмо:", "date": "2018.01.11", "title": " Зимните курорти в България подкрепиха правителството за Пирин и туризма"}
{"url": "https://trud.bg/%d0%be%d0%bf%d1%82%d0%b8%d0%bc%d0%b8%d0%b7%d0%b8%d1%80%d0%b0%d1%82-%d0%bf%d1%80%d0%b8%d0%b5%d0%bc%d0%b0-%d0%bd%d0%b0-%d0%bf%d1%8a%d1%80%d0%b2%d0%be%d0%ba%d0%bb%d0%b0%d1%81%d0%bd%d0%b8%d1%86%d0%b8/", "text": "Нови правила за прием на първокласниците в училищата на територията на Велико Търново и населените места общината ще оптимизират процеса и сформирането на ученическите класове. За целта са предложени допълнителни критерии, които са в синхрон с новите изисквания на Министерството на образованието и науката, както и с цялостната държавна политика, поставяща просветата като водещ приоритет.  Родителите вече ще могат да избират дали да посочват постоянен или настоящ адрес. Водеща роля при записването ще има продължителността на актуалното местоживеене в района на училището – дали е от три и повече години, за време от една до три години, или от 12 месеца. В съответното учебно заведение могат да бъдат записвани и деца от други квартали и райони, но само при условия, че са останали свободни места.  Допълнителните критерии за точкуване на бъдещите първолаци предвиждат най-много точки да получават деца с трайни увреждания над 50%, малчугани с двама починали родители или със специални образователни потребности, както и децата от центровете за социални услуги. Допълнителни точки ще получават семейства, чиито бъдещи първокласници имат по-големи братя и сестри в същото училище. Същото важи и за дете, което е било в подготвителна група в съответното учебно заведение. Отменен е критерият, който даваше привилегия на децата, чиито родители са заети в системата на образованието. Новите правила ще бъдат гласувани на предстоящата в края на месеца сесия на Великотърновски общински съвет. До 30 март ще бъде готов училищният план-прием за предстоящата учебна 2018-2019 година. От 1 до 5 юни майките и татковците ще могат да подават писмени заявления за участие в определените три класирания за първокласници. Първото класиране ще бъде оповестено на 10 юни, а записванията ще са през следващите два дни. Второто класиране ще излезе на 13 юни, а третото – на 16 юни. След него записванията ще продължават до 15 септември. Очакванията са, че наесен първокласниците в Старата столица и общината отново ще са над 700. Толкова е броят на шестгодишните малчугани, обхванати в подготвителните групи в детските градини и училищата. Цифрите съответстват на добрата демографска тенденция във Велико Търново и увеличаващото се през последните години население. До 30 април продължава записването на малчугани в първите възрастови групи на 23-е детски градини във Велико Търново и населените места от общината. Според данните от информационната система за гражданска регистрация, 762 са великотърновчетата, подлежащи на прием от 1 септември 2018 година. На 1 юни на сайта на Община Велико Търново ще бъдат публикувани списъците с класирани деца, както и свободните позиции в детските градини. Записването след първото класиране продължава до 15 юни, а на следващия ден ще бъде обявено второто класиране. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " Оптимизират приема на първокласници в училищата в Търново\t\t\t"}
{"url": "https://trud.bg/%d0%bb%d0%b5%d0%ba%d1%83%d0%b2%d0%b0%d0%bc%d0%b5-%d1%81%d0%bf%d0%b8%d0%bd-%d0%b8-%d0%b7%d0%b0%d0%b2%d0%b8%d1%81%d0%b8%d0%bc%d0%be%d1%81%d1%82%d0%b8-%d1%81-213-%d0%bc%d0%bb%d0%bd-%d0%bb%d0%b2/", "text": "Министерството на здравеопазването обяви обществена поръчка на стойност 21 389 532 лв. без ДДС за доставка на лекарства за СПИН, туберкулоза и наркозависимости с метадоново лечение. Ведомството договаря въпросните медикаменти, тъй като те са извън обхвата на задължителното здравно осигуряване, т.е. не се поемат от НЗОК. Основният дял от средствата ще е за лечение на СПИН – 20 294 609 лв. без ДДС. Доставените количества трябва да покрият терапията на пациентите до края на февруари 2019 година. Обществената поръчка включва както най-съвременните терапии при ХИВ, така и генерични медикаменти, също комбинации от няколко продукта за лечение на заболяванията, придружаващи ХИВ – хепатит В, бъбречни или чернодробни увреждания. За метадоновата програма за терапия на наркозависими са предвидени малко над 346 хил. лв. Сумата трябва да покрие и 5 препарата за лечение на туберкулоза – почти 749 хил. лв. без ДДС. Изискването към кандидатите е да притежават разрешения за производство, търговия на едро или внос на лекарства. Заявки за участие в търга се приемат до 13 февруари 2018 година. Друго изискване към желаещите да кандидатстват е да са лицензирани по Закона за контрол на наркотичните вещества и прекурсорите, ако участват в доставката на продуктите за метадоновата програма. Фирмите ще дължат и гаранция в размер на 3% от стойността на договора по търга. С друга обществена поръчка министерството ще осигури  доставката на радиоактивни лекарствени продукти,  радиофармацевтици, радионуклидни генератори, китове и радионуклидни прекурсори за 2018 година. Предвидните средства за целта са 2 040 812 лв. без ДДС, а крайният срок за подаване на ценовите предложения изтича на 12 февруари. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " Лекуваме СПИН и зависимости с 21,3 млн. лв.\t\t\t"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81-%d1%87%d0%bb%d0%b5%d0%bd%d0%be%d0%b2%d0%b5%d1%82%d0%b5-%d0%bd%d0%b0-%d0%bd%d0%b0/", "text": "„Благодаря на всички вас за усилията, които полагате за реализацията на амбициозния план с прояви, посветени на тази тържествена годишнина“, заяви държавният глава Румен Радев, който се срещна днес на „Дондуков“ 2 с членовете на Националния инициативен комитет за честване на 140-годишнината от Руско-турската освободителна война 1877-1878 г. и възстановяването на българската държавност. Според президента сред българската общественост има големи очаквания и енергия, свързани с отбелязването на кръглата годишнина. „Надявам се, че заложените прояви ще оправдаят това очакване“, добави още Румен Радев. Сред предвидените в програмата изяви има исторически изследвания, конференции, семинари, проекти, редица изложби и концерти. По време на срещата членовете на Националния комитет направиха обобщение на свършеното до момента, както и на предстоящите прояви в следващите месеци. В хода на разговора гостите споделиха с държавния глава затрудненията, които срещат, и обсъдиха варианти за решения. По-рано днес президентът Румен Радев се срещна с извънредния и пълномощен посланик на Русия у нас Анатолий Макаров. По време на разговора двамата направиха преглед на двустранните отношения и предстоящите събития по отбелязването на 140-годишнината от Руско-турската освободителна война. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " Румен Радев се срещна с членовете на Националния инициативен комитет за честване на 140-годишнината от Руско-турската освободителна война"}
{"url": "https://trud.bg/%d1%86%d0%b5%d1%86%d0%ba%d0%b0-%d1%86%d0%b0%d1%87%d0%b5%d0%b2%d0%b0-%d0%bf%d1%80%d0%b5%d0%b4-%d0%b2%d1%8a%d1%82%d1%80%d0%b5%d1%88%d0%bd%d0%b0%d1%82%d0%b0-%d0%ba%d0%be%d0%bc%d0%b8%d1%81%d0%b8%d1%8f/", "text": "Двама български министри – г-жа Цецка Цачева, министър на правосъдието и г-н Валентин Радев, министър на вътрешните работи, говориха днес пред членовете на Комисията по граждански свободи, правосъдие и вътрешни работи (LIBE) на Европейския парламент, като представиха приоритетите на Българското председателство в областите правосъдие и вътрешни работи, съобщиха от официалния сайт на българското председателство. „Целите са начертани, задачите са поставени. Заедно с Европейския парламент ще работим по изпълнението на общия европейски проект, защитата на основните права на европейските граждани и за повишаване на сигурността. Ще постигнем компромисите, които са необходими в общ интерес за укрепване на европейското пространство на свобода, сигурност и правосъдие.“, заяви г-жа Цачева. Тя подчерта амбицията на България за институционализиране и функциониране на Европейската прокуратура. Българското председателство ще работи интензивно и по финализирането на тристранните преговори /триалози/ по Регламента за Евроюст. България отдава специално значение на развитието на електронното правосъдие. Председателството ще продължи активната работа по Регламента за неприкосновеността на електронните съобщения с цел постигането на общ подход и започване на преговорите с ЕП. България отдава изключителна важност на предложението за Директива за борба с изпирането на пари по наказателноправен ред и за Регламента за взаимно признаване на решения за обезпечаване и конфискация. Активно ще работим заедно с ЕП по предложенията за Регламент и Директива с оглед разширяването на системата ЕКРИС по отношение на граждани на трети държави и лица без гражданство. Председателството възнамерява да постигне съгласие в рамките на Съвета по предложението за Директива за измамите и подправянето на безналични средства за плащане. Цялото изказване на г-жа Цачева можете да видите  Г-н Радев, министър на вътрешните работи, заяви: „През последните няколко години, Европейският съюз беше изправен пред сериозни предизвикателства – комплексни предизвикателства за сигурността от една страна и безпрецедентен миграционен натиск от друга. Овладяването им наложи прилагането на комплексни мерки. Редица европейски механизми бяха укрепени, като в същото време бяха разработени и приети нови. Сега е моментът да бъдат доведени до успешен резултат усилията ни за намирането на решения. Българското председателство се отнася изключително отговорно към тази задача. Имаме амбицията да работим за максимален резултат и да предложим общи европейски решения, които да позволят на Съюза да реагира адекватно спрямо настоящите предизвикателства.“ Основните приоритети на България в областта на сигурността и вътрешните работи са два – по-ефективното управление на миграцията и повишаването на сигурността на европейските граждани. В областта на управлението на миграцията, Председателството ще работи активно по линия на външното измерение, в т.ч. работа върху причините за миграция, сътрудничество с трети страни, политиката по връщане и подобряване на каналите за легална миграция. Що се касае до вътрешното измерение, Председателството ще се съсредоточи върху финализиране на реформата на Общата европейска система за убежище. По отношение на сигурността, Председателството ще насочи усилията си върху ефективното прилагане на актуализираната Стратегия за вътрешна сигурност и трите ѝ основни стълба: борба с организираната престъпност, с тероризма и с кибепрестъпността. Специално внимание ще бъде отделено на процеса по постигане на оперативна съвместимост. Ще се работи за постигане на съгласие по измененията в Шенгенската информационна система и Регламента за eu-LISA. Ще бъдат вложени усилия за постигане на съгласие в рамките на Съвета по новия законодателен пакет в областта на оперативната съвместимост на европейските бази данни. Ще се търси и постигане политическо съгласие по системата ЕТИАС възможно най-скоро. Г-н Радев представи също така детайли относно специфичния приоритет на българското председателство, европейската перспектива на Западните Балкани и връзката между ситуацията със сигурността в региона и общата картина на сигурност в ЕС. Цялото изказване на г-н Радев можете да видите  . Цецка Цачева и Валентин Радев бяха първите министри, който взеха думата в рамките на традиционните изслушвания в началото на всяко Председателство на Съвета на ЕС. Колегите им ще последват през третата седмица на януари. Подробната програма на изслушванията е налична онлайн. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " Цецка Цачева пред вътрешната комисия на ЕП: Европейската прокуратура да започне работа възможно най-бързо"}
{"url": "https://trud.bg/%d0%b5%d0%ba%d1%81%d0%bf%d0%b5%d1%80%d1%82%d0%b8-%d0%b8%d0%bd%d1%81%d0%bf%d0%b5%d0%ba%d1%82%d0%b8%d1%80%d0%b0%d1%85%d0%b0-%d1%8f%d0%b7%d0%be%d0%b2%d0%b8%d1%80-%d0%b2-%d0%bf%d0%b0%d0%b2%d0%bb%d0%b8/", "text": "Язовир „Пустията“ не е заплаха за павликенското село Бутово. В това се увери на място комисия от общините Павликени и Летница начело с двамата общински кметове инж.Емануил Манолов и д-р Красимир Джонев. Заедно с тях бяха кметовете на Бутово Станислав Теодосиев и на с.Горско Сливово Иван Караиванов, хидроинженерът инж.Бойка Манчева и представител на „Напоителни системи“. „Бяхме уверени, че отговорник от „Напоителни системи“ веднъж седмично посещава язовира и дава отчет за състоянието му. В момента нивото му е нормално. Изправни са изпускателят и преливникът. Предвид зимния сезон изпускателят позволява преминаването на вода, за да не замръзне. В добро състояние е язовирната стена, която е от земно-насипен тип“, каза след огледа инж.Манолов. Язовирът се пълни от р.Ломя и планинските й притоци, които в есенно-зимния сезон са с повишено ниво. Голяма е водосборната област на язовира, който е със завирен обем 2,210 млн. куб.м. От миналата година е отдаден за стопанисване от частна фирма. Присъстващите споделиха, че съществуват опасения, че предстоящото разкриване на кариера в непоследствена близост до язовира може да окаже влияние на съоръжението. На около 600м. фирма „Хидробетон“ ООД е получила концесия за разработване на кариера за варовик и инертни материали. Жителите на близкото с.Горско Сливово са дали отрицателно становище по време на общественото обсъждане. Инициативен комитет е сигнализирал за проблемите, които взривовете могат да причинят. Представители на Община Павликени участваха в огледа, за да успокоят жителите на с.Бутово, че състоянието на язовира не е заплаха за селото. Притесненията на жителите са заради голямото наводнение през 2005г, когато под вода останаха 130 къщи, седем бяха напълно срутени, а около 50 – негодни за обитаване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " Експерти инспектираха язовир в Павликенско\t\t\t"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d1%89%d0%b5-%d1%81%d0%b5-%d1%81%d1%80%d0%b5%d1%89%d0%bd%d0%b5-%d1%81-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb/", "text": "На 12 януари от 11.00 часа на „Дондуков“ 2държавният глава Румен Радев ще проведе среща с председателя на Европейската комисия Жан-Клод Юнкер, съобщават от президентството. Председателят Юнкер е на посещение в България по случай официалното откриване на първото Българско председателство на Съвета на Европейския съюз. Темите на разговора ще са свързани с актуални теми от европейския дневен ред, както и с ключовите приоритети на българската страна в качеството й на председател на Съвета.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " Румен Радев ще се срещне с председателя на Европейската комисия Жан-Клод Юнкер"}
{"url": "https://trud.bg/%d0%b0%d0%bb%d0%b1%d0%b5%d1%80%d1%82-%d0%bf%d0%be%d0%bf%d0%be%d0%b2-%d0%b1%d0%b8%d0%b5-%d0%b2-%d0%b0%d0%b2%d1%81%d1%82%d1%80%d0%b8%d1%8f/", "text": "Алберт Попов спечели първа победа за годината. Най-добрият български скиор триумфира във втория гигантски слалом от календара на ФИС в Мария Алм (Австрия). Ден след второто си място в първото състезание софиянецът навакса над половин секунда изоставане, за да излезе с 3 стотни пред Юлиан Раухфус (Германия). Трети остана Саму Торсти (Финландия.) „Допуснах грешка в първия манш иначе можеше да направя по-голяма разлика на останалите“, заяви Попов, който през уикенда ще стартира в още двагигантски слалома за Европейската купа в Кирхберг (Австрия).", "date": "2018.01.11", "title": " Алберт Попов бие в Австрия"}
{"url": "https://trud.bg/%d1%84%d1%80%d0%b0%d0%bd%d1%86%d0%b8%d1%8f-%d0%b8-%d0%b8%d1%82%d0%b0%d0%bb%d0%b8%d1%8f-%d0%bf%d0%be%d0%b4%d0%b3%d0%be%d1%82%d0%b2%d1%8f%d1%82-%d0%b4%d0%b2%d1%83%d1%81%d1%82%d1%80%d0%b0%d0%bd%d0%bd/", "text": "Франция и Италия ще работят заедно за изготвянето на двустранна спогодба за засилване на сътрудничеството, потвърди днес италианският премиер Паоло Джентилони след среща в Рим с френския президент Еманюел Макрон, предаде Франс прес. Вече спомената при предишната френско-италианска среща на високо равнище в град Лион през септември, т. нар. спогодба от Куиринале (по името на италианската президентска резиденция) има за цел да придаде „по-стабилна и по-амбициозна рамка“ на френско-италианското сътрудничество, заяви Джентилони на обща пресконференция с Макрон. Създадена е специална група за изработване на спогодбата, която ще осигури на двустранното сътрудничество „още по-систематизирана и благоприятна структура“, уточни италианският премиер. В това ние виждаме средство за творчески принос към Европейския съюз, тъй като Франция и Италия са сред големите страни основателки на Европа и ние не сме променили намеренията си, обясни Джентилони. Френският президент отбеляза, че следващата двустранна среща на върха (която ще се състои в Италия, макар още да не се знае кога) ще е подходящ случай за конкретизиране на проекта, чиято цел е да укрепи връзките между Рим и Париж в области като промишленото или културното сътрудничество. Този проект ще ни позволи да дадем очертания на постигнатото досега, но и да развиваме нови амбиции, посочи Макрон. На 22 януари Париж и Берлин ще отбележат 55-ата годишнина от подписването на „Елисейския договор“, който определя основата на сътрудничеството между двете столици. Когато Франция и Германия не съумяват да постигнат съгласие, Европа не бележи напредък. Френско-германската двойка обаче не е изключение. Връзката ни с Италия има специален характер, заяви Макрон. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " Франция и Италия подготвят двустранна спогодба за сътрудничество"}
{"url": "https://trud.bg/%d0%bc%d0%be%d1%81%d0%b2-%d0%be%d0%b4%d0%be%d0%b1%d1%80%d0%b8-%d0%be%d0%b2%d0%be%d1%81-%d0%bd%d0%b0-%d0%bf%d1%80%d0%be%d0%b5%d0%ba%d1%82%d0%b0-%d0%b7%d0%b0-%d0%bc%d0%b0%d0%b3%d0%b8%d1%81%d1%82%d1%80/", "text": "Висшият експертен екологичен съвет при МОСВ предлага на министъра на околната среда и водите да издаде решение по оценка на въздействието върху околната среда (ОВОС) за одобряване на инвестиционното предложение за „Автомагистрала „Русе – Велико Търново“. Това съобщават от Министерството на околната среда и водите. На заседанието днес беше разгледан предложеният комбиниран вариант с изпълнение на габарит А27, предложен от Агенцията „Пътна инфраструктура“ (АПИ). При вземане на решението съветът се е съобразил с документацията по ОВОС, получените становища в хода на процедурата, резултатите от общественото обсъждане, постъпилите предложения и становищата на възложителя по тях. С решението по ОВОС са предложени условия и мерки за предотвратяване, намаляване или възможно най-пълно отстраняване на предполагаеми неблагоприятни въздействия върху околната среда за различните етапи на реализация на инвестиционното предложение. В доклада за ОВОС е разгледано съществуващото състояние на компонентите и факторите на околната среда и са оценени евентуалните въздействия от изграждането на автомагистралата при различните варианти на трасето. Всички условия и мерки са задължителни за изпълнение от страна на възложителя АПИ и подлежат на контрол. Процедурата по ОВОС е започнала в МОСВ  през февруари 2016 г. Уведомено е засегнатото население и са направени консултации за определяне на обхвата, съдържанието и формата на доклада за ОВОС. Проведени са срещи за обществено обсъждане на документацията по ОВОС в общините Русе, Иваново, Две могили, Борово, Ценово, Бяла, Полски Тръмбеш, Павликени, Велико Търново, Горна Оряховица. За запознаване на засегнатата общественост е осигурен най-малко 30-дневен достъп до доклада за ОВОС и приложенията към него. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " МОСВ одобри ОВОС на проекта за магистрала „Русе – Велико Търново“"}
{"url": "https://trud.bg/%d0%b1%d1%80%d0%be%d1%8f%d1%82-%d0%be%d1%81%d1%8a%d0%b4%d0%b5%d0%bd%d0%b8%d1%82%d0%b5-%d0%bd%d0%b0-%d0%b7%d0%b0%d1%82%d0%b2%d0%be%d1%80-%d0%ba%d0%be%d0%b8%d1%82%d0%be-%d0%be%d1%89%d0%b5-%d1%81%d0%b0/", "text": "Окръжният прокурор на Варна Владимир Чавдаров разпореди проверка на изпълнителните преписки, по които лица с влезли в сила ефективни присъди още се разхождат на свобода. Данните трябва да съберат до 26 януари прокурорите от надзора за изпълнение на наказанията и районните прокуратури във Варна, Девня и Провадия. В тях трябва да бъде посочен общият брой на осъдените, които до 12 януари не са издирени и пратени зад решетките. Проверката ще обобщи и съдебните актове, изпратени за изпълнение на Областна дирекция „Охрана“-Варна, по които липсва уведомление за задържането на осъдения, както и преписките, по които е била издадена Европейска заповед за арест или е било изготвено предложение до ВКП за екстрадиция на лице с влязла в сила присъда. Ще се ревизират и предприетите действия за откриването на хора с влезли ефективни присъди – дали реално са търсени, обявени ли са за общодържавно и международно издирване, съобщиха от пресцентъра на Апелативната прокуратура във Варна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " Броят осъдените на затвор, които още са на свобода"}
{"url": "https://trud.bg/%d1%88%d1%83%d0%bc%d0%b5%d0%bd%d0%b5%d1%86-%d0%b8%d0%bc%d0%b8%d1%82%d0%b8%d1%80%d0%b0-%d0%b1%d1%80%d0%b0%d1%82-%d1%81%d0%b8-%d0%bf%d1%80%d0%b8-%d0%b8%d0%b7%d0%bc%d0%b0%d0%bc%d0%b8/", "text": "Шуменски полицаи задържаха Коста Алексиев/30 г./, брат на прочутия измамник Милан-Чашката/38 г./, известен с лъжите си на дребно. Братът се оказал перфектен имитатор сладкодумец и обещавал доставка на различни вещи на ниска цена, а в замяна вземал капаро. Така излъгъл мъж да му даде 50 лв. и обещал да му достави евтин телевизор от Англия. Уговорката между Коста и 27-годишния Г.И. била направена по празниците и след това доставчикът се покрил. В сряда шуменецът видял измамника да върви по централния бул.“Славянски“ и да спира хора, като ги заговарял по същия начин, както подходил към него. Веднага подал сигнал на дежурния в шуменската полиция къде върлува мошеника. Униформените го заловили, докато обещава евтин ъглошлайф на пенсионер и дори вече бил прибрал 6,90 лв. капаро. Коста върнал левчетата и е тикнат в ареста от полицаите за едно денонощие. Случаят е докладван на районната прокуратура. Баткото Милан-Чашката печелеше пари, като обясняваше, че му се счупила колата – хора му даваха пари за ремонт на всевъзможни повреди, а той изобщо нямал кола. През юни м.г. чаровникът обеща да намери работа на шуменец и той му дал 100 лв. в очакване, а друг му броил 20 лв. за евтини цигари без бандерол. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " Шуменец имитира брат си при измами"}
{"url": "https://trud.bg/%d0%b3%d0%bb%d0%b5%d0%b4%d0%b0%d0%b9%d1%82%d0%b5-%d1%88%d0%b5%d1%81%d1%82%d0%b2%d0%b8%d0%b5%d1%82%d0%be-%d0%b2-%d0%bf%d0%be%d0%b4%d0%ba%d1%80%d0%b5%d0%bf%d0%b0-%d0%bd%d0%b0-%d0%b7%d0%b8%d0%bc%d0%bd/", "text": "Хиляди хора от цялата страна в момента се събират в София, за да се включат в шествието в покрепа на правителственото решение от 28 декември, с което се дава зелена светлина за развитие на ски зона „Банско“ и на зимния туризъм в цяла България. Множеството тръгна по предварително обявния маршрут, който започва от кръстовището на булевардите „Витоша“ и „Патриарх Евтимий“, после надясно към сградата на Министерския съвет, като крайната точка е площад „Св. Александър Невски“. Там шествието ще прерасне в митинг-концерт.", "date": "2018.01.11", "title": " Вижте шествието в подкрепа на зимния туризъм в България"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%ba%d1%8a%d0%bc-%d1%82%d1%83%d1%81%d0%ba-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%89%d0%b5-%d0%b1%d1%8a%d0%b4%d0%b5-%d0%b1%d0%b0%d0%bb%d0%b0/", "text": "Премиерът Бойко Борисов се срещна с председателя на Европейския съвет Доналд Туск в рамките на официалното откриване на Българското председателство на Съвета на ЕС, съобщават от МС. Българският министър-председател заяви, че темата за интеграцията на Западните Балкани остава водещ приоритет по време на нашето председателство и страната ни ще разчита на подкрепата на всички европейски институции и държавите членки. „Европейските надежди на гражданите на страните от Западните Балкани ще съберат заедно на една маса всички лидери. Знам, че това ще е дълъг процес, но това е процес, който ни учи на помирение и на това да обърнем погледа напред. Очакванията на моите колеги са за ускоряване на процеса на евроинтеграция“, подчерта българският премиер. Бойко Борисов и Доналд Туск бяха единодушни, че темата за интеграцията на държавите от Западните Балкани е важна не само за региона, но и за целия Европейски съюз. Двамата обсъдиха възможности в сферата на инфраструктурата и свързаността в региона. Доналд Туск изрази благодарност за инициативата на българския премиер за срещата на върха в София на 17 май, когато се очаква лидерите да обсъдят темата „Западни Балкани“. По време на разговора двамата дискутираха и организацията на срещата на върха, на която двамата ще бъдат домакини. Министър-председателят заяви, че подобряването на диалога с турската държава трябва да става с консенсус и с мъдри и спокойни решения. Политиката на отчуждаване не трябва да продължава, защото за България, а и за ЕС Турция е стратегически партньор в борбата с миграцията. Бойко Борисов и Доналд Туск бяха единодушни, че Кохезионният фонд и селскостопанската политика трябва да бъдат запазени. Българският министър-председател увери Доналд Туск, че страната ни е готова за своето първо председателство и че България ще бъде балансьор и ще търси консенсус по актуалните теми на Европейския съюз. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " Борисов към Туск: България ще бъде балансьор на ЕС"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%83%d1%81%d0%ba-%d0%b2%d1%8f%d1%80%d0%b2%d0%b0%d0%bc-%d1%87%d0%b5-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%81%d1%82%d0%b2/", "text": "Добре е, че един от приоритетите на българското председателство е бъдещето на Западните Балкани. Кой друг, ако не вие, потомците на Спартак, наследниците на най-старата държава в Европа, вие които никога не сте загубили бойно знаме в битка, кой друг би бил на висотата на тази важна и изключително трудна задача да се поднови европейската перспектива за целия регион. Това каза председателят на Европейския съвет Доналд Туск по време на официалното откриване на българското председателство на Съвета на ЕС в Народния театър „Иван Вазов“. Туск, който произнесе речта си на български език, започна със стихотворението „Отечество любезно“ на Иван Вазов. „Като поляк, аз добре разбирам колко много работа, кураж и решимост ви е струвало на вас, българите, да постигнете тези европейски успехи за вашето Отечество“, каза Туск. „Никой не ви е дал нищо даром, вие самите на първо място сте творците на този исторически обрат, на тези нови по-нови красоти. По-младите поколения навярно свързват театъра, в който се намираме по-скоро с известния актьор Захари Бахаров и ролята му в култовия сериал „Игра на тронове“, отколкото с поезията на Вазов“, каза Туск. По думите му обаче историята на Балканите е по-интересна отколкото „Игра на тронове“. Според него всички искат сценария на „Балканите да е стабилност, сигурност и благоденствие. Това заслужават хората в целия този регион“, посочи председателят на Европейския съвет. По думите му ЕС съществува, за да превърне именно този сценарий в реалност. „Вие винаги сте били решителни и смели, което потвърдихте и през последните години. Ето защо аз вярвам, че вашето председателство ще бъде толкова резултатно, колкото преди четвърт век беше Христо Стоичков в световната купа. С министър-председател, който би могъл да сплаши не един тракийски войн, ще се справите“, каза Туск.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " Доналд Туск: Вярвам, че председателството на България ще бъде резултатно като Стоичков"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%b5%d0%b2%d1%80%d0%be%d0%bf%d0%b0-%d0%b5-%d1%82%d0%b2%d1%8a%d1%80%d0%b4%d0%b5-%d0%b3%d0%be%d0%bb%d1%8f%d0%bc%d0%b0-%d0%b7%d0%b0/", "text": "От 13 века България е Югоизточната порта на Европа – много сме дали и много можем да дадем на нашето европейско семейство. Това каза президентът Румен Радев по време на официалното откриване на българското председателство на Съвета на ЕС . „От 1 януари поехме председателството на Съвета на ЕС. От 11 години ние сме член на Съюза, но от 13 века България е Югоизточната порта на континента“, каза президентът и посочи, че това е скъпо платен исторически опит. „На Балканите знаем добре, че от разделението покълват трагедии. Европа е твърде голяма, за да бъде монолитна, но и твърде малка, за да бъде разделяна. Затова и мотото на нашето председателство е „Съединението прави силата“. България притежава изпитан във времето модел на добро съжителство между религиите. Ние сме родината на Кирилицата. България, която днес догонва развитите страни в Съюза, спаси своите евреи през най-мрачните години за континента. Това ме кара да вярвам, че много сме дали и много можем да дадем на нашето европейско семейство“, посочи Румен Радев. „Поемаме председателството в труден за Съюза момент. Глобалната несигурност превръща европейската отбрана в императив, миграцията и тероризмът изискват активен диалог с големите съседи на Съюза“, обясни президентът. Държавният глава коментира, че когато проблемите засягат всички, ключът е в реализма и солидарните усилия. „За да пребъде Европа, ни трябват разбираема реч, опростени процедури, взаимно доверие, ново самочувствие и надмогване на егоизма. „Вярвам, че през следващите 6 месеца всички вие, нашите гости от Европа, ще се чувствате у дома си сред римските руини и православните църкви на България. Особено тук в София, където православна църква, католическа катедрала, джамия и синагога са на няколко стотин метра една от друга. Това е уникално историческо разстояние, което ще напомня на всички нас, че Европа не е само икономическо пространство, а територия на свободата, вкоренена дълбоко в историята, културата и хуманизма, които не бива да загърбваме. Добре дошли“, каза държавният глава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " Румен Радев: Европа е твърде голяма, за да бъде монолитна, но и твърде малка, за да бъде разделяна"}
{"url": "https://trud.bg/%d0%b0%d0%bd%d1%82%d0%be%d0%bd%d0%b8%d0%be-%d1%82%d0%b0%d1%8f%d0%bd%d0%b8-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b8%d1%8f%d1%82-%d0%bf%d0%b0%d1%80%d0%bb%d0%b0%d0%bc%d0%b5%d0%bd/", "text": "Българското председателство е добро време за размисъл как да направим ЕС по-ефективен, по-демократичен и по-гъвкав. Това каза председателят на Европейския парламент Антонио Таяни по време на официалното откриване на българското председателство на Съвета на ЕС. Той благодари на българските институции и правителството за силния ангажимент в защита на общата граница на ЕС, както и за чудесното сътрудничество между българската армия и полиция и европейските им колеги. Антонио Таяни изрази надежда българското председателство да „павира“ пътят за по-доброто сътрудничество между ЕС и страните от Западните Балкани. „Европейският парламент е готов да помогне на вашето председателство по всички възможни начини“, каза председателят на Европейския парламент. „Съединението прави силата – девизът на България, който е избрани и за девиз на българското председателство на Съвета на ЕС. Заедно действително ние следва да преборим предизвикателствата и да направим Европа готова за бъдещето. Сега е добро време за размисъл как да направим ЕС по-ефективен, по-демократичен и по-гъвкав спрямо нашите граждани и особено по-младото поколение. Трябва да се вслушаме внимателно в техния глас и в техните очаквания“, заяви Антонио Таяни. „Миналият ноември имах привилегията да участвам в събирането на политическите лидери в Европа и в срещата със студентите от Софийския университет. Бях впечатлен от ентусиазма и знанието на българските студенти. Те имат огромни очаквания от Европа и разчитат на нас за конкретни отговори. Основното бе, че те искат повече заетост, повече работни места. За да създадем това, следва да привлечем повече инвестиции, особено в дигитална техника, туризъм. Нашите очаквания са да се фокусираме върху дигиталната техника и иновациите. Българските студенти също така ни помолиха да разрешим кризата с миграцията. Те бяха убедени, че единство общо европейско решение може да прекъсне притокът на мигранти. Те са прави в това. Ние всички сме съгласни, че европейската система следва да се приспособи към новите предизвикателства. Това трябва да стане в дух на сътрудничество и българското председателство е начин да се премина към конкретни действия“, каза още Таяни.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " Антонио Таяни: Европейският парламент е готов да помогне на българското председателство по всички възможни начини"}
{"url": "https://trud.bg/%d0%b1%d0%b8%d0%b7%d0%bd%d0%b5%d1%81%d1%8a%d1%82-%d0%b8%d0%b7%d0%bb%d0%b8%d0%b7%d0%b0-%d0%bd%d0%b0-%d0%bf%d1%80%d0%be%d1%82%d0%b5%d1%81%d1%82-%d1%81%d1%80%d0%b5%d1%89%d1%83-%d0%b2%d0%b8%d1%81%d0%be/", "text": "Бизнесът излиза на протест срещу поскъпването на тока. Решението е взето на заседание на Асоциацията на организациите на българските работодатели вчера и е подкрепено от четирите организации, членове на организацията – Конфедерацията на работодателите и индустриалците в България, Българска стопанска камара, Асоциация на индустриалния капитал и Българска търговско-промишлена палата. Засега датата, на която сме се спрели, е 31 януари (сряда), съобщи за “Труд” Божидар Данев, изпълнителен председател на БСК. Точната дата ще бъде уточнена, след като проведем разговори и с КТ “Подкрепа” и КНСБ, уточни Данев. И от двата синдиката са заявили, че техните членове ще подкрепят протеста. Очакваме половин България да излезе на улицата, коментира Данев. Причината за протеста е поскъпването на електроенергията за фирмите с до 60% от Нова година. Досега бизнесът плащаше за ток средно около 70 лева за мегаватчас. Много компании, които са на свободния пазар на електроенергия, обаче вече са получили предизвестия от доставчиците си, че вдигат цената с от 30 до 60%. За някои поскъпването вече е в сила от 1 януари, а за други то ще стане факт от 1 февруари. В същото време двата основни производители на ток – АЕЦ “Козлодуй” и държавната ТЕЦ “Марица Изток 2”, от които търговците купуват, са повишили цените с едва 5% за последните девет месеца, сочат разчетите на дружествата. Това показва, че печелят отделни търговци на ток за сметка на хората и бизнеса, коментира Васил Велев, председател на АИКБ. В момента се получава голямо изнудване на потребителите и клиентите на електроенергия в България, твърди председателят на КРИБ Кирил Домусчиев. По думите му от това страда цялата икономика, защото големите и малките предприятия ще трябва да преразгледат цените на услугите и стоките, които продават. Четирите национално представени работодателски организации вече призоваха своите членове да се върнат към регулирания пазар на ток. Друго решение, което бизнесът предлага, е да се интервенира електроенергия от АЕЦ “Козлодуй” и ТЕЦ “Марица Изток 2”. Това може да стане с деблокиране на студения резерв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " Бизнесът излиза на протест срещу високите цени на тока\t\t\t"}
{"url": "https://trud.bg/%d0%b6%d0%b0%d0%bd-%d0%ba%d0%bb%d0%be%d0%b4-%d1%8e%d0%bd%d0%ba%d0%b5%d1%80-%d0%b3%d0%be%d1%80%d0%b4%d0%b5%d1%8f-%d1%81%d0%b5-%d1%87%d0%b5-%d1%81%d1%8a%d0%bc-%d0%bc%d0%b0%d0%bb%d0%ba%d0%b0-%d1%87/", "text": "Председателството съвпада с ключов момент, ред знакови инициативи за определяне на бъдещето на ЕС са в ход, не бих могъл да си представя по-добра личност от добрия ми приятел Бойко Борисов, която да поеме лидерството за 6 месеца, а и за по-нататък. Това каза председателят на Европейската комисия Жан-Клод Юнкер по време на откриването на българското председателство на Съвета на ЕС в Народния театър „Иван Вазов“. „Преди 11 години, през 2007 година, България стана член на ЕС, но процесът започна много дълго преди това. Гордея се, че съм малка част от присъединяването на България“, посочи той. „Помня и друг момент от присъединяването на България към ЕС, в 1977-година в сонда в Космоса. Не знаем дали някой слуша тези гласове, но те заслужават да бъдат там“, коментира Жан-Клод Юнкер „България води Европа от тази вечер, България е страна, към която изпитвам особена слабост“, заяви той. „Вашето място е в Европа, в еврото и ние сътрудничим с вас по този въпрос. Комисията е на страната на България“, изтъкна председателят на ЕК. „Съединението прави силата“, желая ви късмет и всичко най-хубаво за идното Председателство“, каза още Юнкер. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " Жан-Клод Юнкер: Гордея се, че съм малка част от присъединяването на България към ЕС"}
{"url": "https://trud.bg/%d0%bd%d0%b0%d0%b4-8-%d0%bc%d0%b8%d0%bb%d0%b8%d0%be%d0%bd%d0%b0-%d0%bb%d0%b5%d0%b2%d0%b0-%d0%b8%d0%bd%d0%b2%d0%b5%d1%81%d1%82%d0%b8%d1%80%d0%b0%d0%bd%d0%b8-%d0%b2-%d0%bf%d0%b5%d1%80%d0%bf%d0%b5%d1%80/", "text": "Над 8 милиона лева европейски средства са били инвестирани в Перперикон досега. Това обяви ръководителят на разкопките на скалния град проф. Николай Овчаров. Четири проекта за близо 6 млн. лева са реализирани в периода от 2003 до 2017 г, а петият тече в момента. Неговото име е “Древните Родопи и Егея – Културен коридор в подкрепа на развитието на региона”. В него община Кърджали си партнира с гръцката община Мароня-Сапес. С финансирането на Перперикон ще бъде изграден туристически информационен център, ще се направи 3D заснемане на комплекса и ще се създаде 3D модел на скалния град. “Някога, когато започнахме преди 18 години, нямаше път нагоре. Сега от София до Перперикон можеш да стигнеш удобно”, напомни проф. Овчаров. По думите му европейските средства не само се усвояват – ако това се прави както трябва, може да се създава културен туризъм. Учебникарски пример за това е и Перперикон и “Виа Родопика”. “Перперикон е перлата на Кърджали и имаме желание да го представим в европарламента. Започнали сме петият проект, ще бъдат инвестирани 3 млн. лева, за да се получи продукт на европейско и световно ниво”, посочи кметът на Кърджали Хасан Азис. “Неслучайно всеки клип за България започва с Перперикон”, допълни проф. Овчаров. Акрополът на скалния град е разкрит напълно преди две години. Сега предстои работа по Южния квартал на селището, където се намира Голямата базилика. Плановете на археолози са да свържат южния район с акропола. Така туристите ще могат да вървят близо половин километър по автентичните нива на града.   “Трябва да говорим за туристически маршрути, а не само за обекти. Перперикон е важен заради европредседателството. Започваме с него, за да докажем, че има съгласуваност между местната власт и централната”, заяви кметът на Кърджали Хасан Азис. Той обаче не вижда политика за изясняването на собствеността на такива обекти в останалата част от страната, за да може да се развива туризмът. Според него най-добрият вариант е те да се предоставят на общините, които са по-добър стопанин. Тази година един от основните приоритети за Перперикон по време на реализирането на петия пореден европейски проект е изграждането на посетителски информационен център. Той ще бъде вкопан в земята и в него ще се представят възстановки и ще бъдат изложени находки. “Посетителският център е стара мечта, няма световен обект без такъв център”, заяви проф. Овчаров. С него ще се затвори веригата, предстои и електрификация, която ще позволи да се използва изграденото художествено осветление на града. “Докато правим петия проект, се готвим и за шестия. През май се отваря новата програма. В нея ще има 1 милион лева за разпределяне. Амбицията ми е да направим анестилоза на голямата базилика (б.а. – когато има достатъчно елементи от една сграда, тя да бъде възстановена, макар да бъдат използвани и елементи от други сгради). Има много цели колони, капители и блокове. На 2-2,5 метра да вдигнем от стените и това ще бъде едно от бижутата на Перперикон”, разкри плановете си археологът.   В Северна Гърция имат нужда от развитие на културно-историческия туризъм, коментира проф. Овчаров по повод общия проект, който се реализира в момента заедно с Кърджали. “Те имат великолепни паметници, но нямат посещаемост. Най-големите им умове са се раждали по тези земи, но разкопките са съвсем слабо направени. Искаме да развиваме този район. Ние ги превъзхождаме. От нашата страна Кърджали и Златоград – “Виа Родопика”, към която планираме по-нататък да се присъедини Смолян, и да се тръгне дори от Хасково – е много по-развита”, заяви той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " Над 8 милиона лева инвестирани в Перперикон\t\t\t"}
{"url": "https://trud.bg/%d0%bc%d0%b2%d1%80-%d0%b8%d0%b7%d0%b4%d0%b8%d1%80%d0%b2%d0%b0-%d0%b8%d0%b7%d0%b4%d0%b8%d1%80%d0%b2%d0%b0%d0%bd%d0%b8%d1%82%d0%b5/", "text": "„На територията на цялата страна се провежда операция по отношение на криминалния контингент от издирвани лица”. Това обяви главният секретар на МВР Младен Маринов пред народните представители от Комисията по вътрешна сигурност и обществен ред. Както писа „Труд”, обвиненият за шесторното убийство в Нови Искър Росен Ангелов, който се самоуби, е бил обявен за издирване преди 8 години. През това време го открила само една колекторска фирма, тъй като бил взел телефон на изплащане и дължал вноски. Пред депутатите шефът на националната полиция Христо Терзиийски съобщи, че 41 души са избягали от затворите през 2017 г. Те са част от общо 317 души с мярка „задържане под стража”, обявени за търсене миналата година. Терзийски не посочи колко точно са издирваните от години от МВР като Братя Галеви, двойния убиец от дискотека „Соло”, касиерът беглец Петко Митевски и т.н. На изслушването във вътрешната комисия Младен Маринов бе категоричен, че престъпленията от последните дни не са заговор за дискредитиране на европредседателството. „ От анализа, който правим за всички тези случаи, не виждаме някаква последователност”, коментира главсекът на МВР. Междувременно окръжният прокурор на Варна Владимир Чавдаров разпореди проверка на изпълнителните преписки, по които лица с влезли в сила ефективни присъди още се разхождат на свобода. Данните трябва да съберат до 26 януари прокурорите от надзора за изпълнение на наказанията и районните прокуратури във Варна, Девня и Провадия. В тях трябва да бъде посочен общият брой на осъдените, които до 12 януари не са издирени и пратени зад решетките.   Задържането на осъдени лица следва да се осъществява от органите на МВР, а не от служителите на Главна дирекция “Изпълнение на наказанията” към Министерство на правосъдието, която няма капацитет да издирва. Това заяви главният прокурор Сотир Цацаров на изслушването във вътрешната комисия. Според Цацаров института на районните инспектори е изживял времето си. “Ние струпваме върху тях огромно количество задачи и в същото време питаме защо не са ефективни. Следва да помислим за един съвсем друг съвместен модел на работа на полицията и жандармерията”. За прокуратурата няма съмнение, че Росен Ангелов е извършител на убийствата в Нови Искър. Главният прокурор обаче подчерта, че ДНК експертизата е правена в частна лаборатория, за което държавата е платила висока сума, тъй като института по криминалистика на МВР няма необходимия ресурс. Шумнорекламираният вот на недоверие срещу правителството от социалистите удари на камък по отношение на парламентарната подкрепа. След като от парламентарната трибуна председателят на БСП Корнелия Нинова обяви отново, че на 17-ти януари вотът за корупцията ще бъде внесен въпреки и независимо от европредседателството, по-късно в кулоарите уточни, че БСП ще направи това сама. А не както беше заявено по-рано и с депутатите на ДПС. Причината била коледното изказване на почетния председател на ДПС Ахмед Доган, в което бе посочено, че няма опозиционна сила, която да е готова да поеме управлението на страната. „Между Коледа и Нова година не бяхме потърсени, след Нова година също. Разбрахме, че БСП на свой форум са взели решението да внесат вота сами. Корнелия Нинова уведоми Мустафа Карадайъ за това решение. Вие преценете какво е това действие“, коментира следваканционните действия на червените зам.-председателят на ПГ на ДПС Йордан Цонев. И допълни:”Аз се изкушавам да кажа, че това действие доказва правотата на думите на г-н Доган. Ако нямаш култура в опозиция коалиционна, много е трудно да имаш такава в управлението“. Цонев припомни, че ДПС има отдавна решение за подкрепа на вот на недоверие срещу правителството, заради участието на Обединени патриоти във властта. „Ще подкрепим вота, ще гласуваме против правителството, но с наши мотиви и аргументи”, заключи Цонев. Десислава Атанасова от ГЕРБ лаконично отбеляза, че е време „опозицията да се занимава с по-смислени теми”.   В деня, в който България официално поема председателството на Съвета на ЕС, нека си дадем сметка, че сме националният отбор на България и че нашите действия и посланията, които излъчваме, ще формират нагласите на европейския елит. Това каза председателят на народното събрание Цвета Караянчева по време на откриването на новата пленарна сесия на парламента. „Нека си пожелаем конструктивизъм, чувство за общност, повече резултати и по-малко проповеди от парламентарната трибуна“, отбеляза Караянчева. И призова депутатите от всички парламентарни групи да погледнат на европредсседателството „не като фон за ляв или десен популизъм, а като повод за сближаване, не за противопоставяне“. „Да загърбим вродения си нихилизъм, агресивно отрицание. Солисти търсят в операта, българският парламент е крайно време да се държи като добре сработен оркестър“, заключи Цвета Караянчева. Междувременно администрацията на парламента се подготвя за първата голяма среща в рамките на европредседателството, която ще събере всички шефове на комисии по европейски въпроси на парламентите на ЕС. Тя ще се състои на 21 и 22 януари в НДК.   Президентското вето за антикорупционния закон ще бъде отхвърлено днес в пленарна зала. Очаквано, още в сряда на заседание на правната комисия депутатите потвърдиха приетите от парламента текстове. „Приоритетите на ГЕРБ за следващите шест месеца се свеждат до законодателни инициативи в следните направления: законодателни инициативи за укрепване на обществения ред и сигурността, в сферата на образованието и пазара на труда, законодателни инициативи в сферата на здравеопазването и въвеждането на нов достъпен модел на здравни грижи“, обяви от парламентарната трибуна председателят на ПГ на ГЕРБ Цветан Цветанов.   В центъра на София ще се строят сгради с височина най-много до 50 метра. За небостъргачи са отредени две зони – край бул. „Цариградско шосе“ след 7-ми километър и в Люлин, където бул. „Царица Йоана“ пресича Околовръстното шосе. Това предвиждат промените в Закона за устройството и застрояването на Столична община, които депутатите приеха на първо четене. Те регламентират височината на сградите в различните части на столицата. Сгради по-високи от 75 метра няма да могат да се строят в пространството между бул. Цар Борис III, бул. „Евлоги и Христо Георгиеви“, бул. Драган Цанков, бул. „Александър Малинов“ и Южната дъга на Околовръстното. Позволената височина на сградите извън това пространство ще е до 15 метра. Целта е да не се скрива гледката към планината, обясни главният архитект на София Здравко Здравков през октомври. Въвежда се изискване подробният устройствен план на сградите с височина над 75 м. задължително да включва и работен устройствен план. И двата плана ще се одобряват от СОС. Зелените площи в междублоковите пространства в София няма да могат да се застрояват или превръщат в паркинги, предвиждат още промените в закона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " МВР издирва издирваните (обзор)\t\t\t"}
{"url": "https://trud.bg/%d1%82%d0%b0%d1%82%d1%83%d0%b8%d1%80%d0%be%d0%b2%d0%ba%d0%b8-%d0%b8%d0%b7%d0%b4%d0%b0%d0%b4%d0%be%d1%85%d0%b0-%d0%b1%d0%b8%d0%b2%d1%88-%d0%b1%d0%be%d1%81-%d0%bd%d0%b0-%d1%8f%d0%ba%d1%83%d0%b4%d0%b7/", "text": "Тайландската полиция задържа бивш бос на японската мафия якудза, който се укривал в продължение на 15 години, след като снимки с татуировките му привлекли вниманието на властите, предаде Би Би Си. Шигехару Ширай (74 г.) бе арестуван в централната провинция Лобпури. В Япония той е обвинен в убийство на съперник през 2003 г. и е обявен за международно издирване като бивш лидер на най-големия клан в Страната на изгряващото слънце – „Ямагучи-гуми“. Униформените попаднали на следите му след случайно публикувана снимка във фейсбук от местни тайландци, пред които Ширай обичал да показва татуировките си – традиционни за японския престъпен свят, които обхващат целия му гръб и почти изцяло гърдите му. Освен това на фотографията се виждало, че той няма кутре на лявата ръка – сигурен белег, че е част от якудза. Обикновено член на клана се самонаказва с отрязване на малкия пръст при някакво провинение пред боса.  Пред тайландската полиция той признал, че е част от престъпния синдикат, но не признал за убийството от 2003 г., което му се приписва. Властите ще го екстрадират в Япония, където ще бъде съден за смъртта на съперника си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " Татуировки издадоха бивш бос на якудза"}
{"url": "https://trud.bg/%d0%bf%d0%be%d0%bf%d0%be%d0%b2%d0%be-%d0%b8-%d0%be%d0%bf%d0%b0%d0%ba%d0%b0-%d0%b8%d0%b7%d0%bb%d1%8f%d0%b7%d0%be%d1%85%d0%b0-%d0%be%d1%82-%d0%b2%d0%be%d0%b4%d0%bd%d0%b0%d1%82%d0%b0-%d0%b0%d1%81%d0%be/", "text": "Общините Попово и Опака излязоха от Асоциацията по ВиК на обособената територия, обслужвана от „Водоснабдяване-Дунав“ ЕООД в Разград, съобщиха от областната управа в Разград. Това е станало на извънредно заседание на асоциацията в четвъртък. Решенията са взети единодушно от всички общини, които участват в структурата. И двете общини, които са в границите на област Търговище, получават вода от системата в Разград и участваха в местната асоциация. След напускането й те ще влязат в търговищката асоциация, за да се консолидира секторът на областно ниво и да се кандидатства за средства по европейските програми за подобряване на водоснабдяването и съпътстващите дейности. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " Попово и Опака излязоха от водната асоциация в Разград"}
{"url": "https://trud.bg/%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%be%d1%82%d0%be-%d1%89%d0%b5-%d0%be%d1%82%d0%b4%d0%b5%d0%bb%d0%b8-100-%d0%bc%d0%bb%d0%bd-%d0%bb%d0%b2-%d0%b7%d0%b0-%d0%b7%d0%b0/", "text": "Правителството ще отдели  , но срещу резултати. Това подчерта министър-председателят Бойко Борисов днес по време на срещата си с представители на седемте синдикални организации към МВР, на която присъства професионалното и политическото ръководство на ведомството. Премиерът уточни, че сумата е за периода от 1 януари до 31 декември 2018 г. и допълни, че при добра събираемост през настоящата година, има възможност за увеличаване на полицейските заплати с 10% от 2019 година. „Изборите като дойдат политическите партии правят програми и излизат с обещания и приоритети. Нашите приоритети са били образованието, инфраструктурата, здравеопазването, никой от нас не е обещал да вдига полицейски заплати, в същото време света става лош и още по-лош ще става“, заяви Борисов и допълни, че обществото очаква резултати и повишаване на доверието в МВР. „В края на краищата тези момчета са ни важни за държавата, те самите трябва да са мотивирани, да разбират това, което прави един полицай, се гледа под лупа от обществото“, каза още министър-председателят. Той поясни и че няма нищо против протеста на служителите от МВР, като апелира средствата, които сега допълнително ще се предоставят за заплати на служителите, да не се разглеждат като стимул за прекратяването му. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " Правителството ще отдели 100 млн. лв. за заплати на служителите в МВР\t\t\t"}
{"url": "https://trud.bg/%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b8%d1%82%d0%b5-%d1%81%d0%b8%d0%bb%d0%b8-%d1%81-%d0%be%d0%b1%d1%89-%d0%bf%d1%80%d0%b8%d0%b7%d0%b8%d0%b2-%d0%ba%d1%8a%d0%bc-%d1%82%d1%80%d1%8a/", "text": "Великобритания, Франция и Германия излязоха с общ призив към американския президент Доналд Тръмп да не отменя споразумението, гарантиращо, че Иран няма да се сдобие с ядрено оръжие. Това се случи един ден преди Тръмп да реши дали да продължи действието на санкциите срещу Иран, което може да сложи край на действието на споразумението, предаде Ройтерс. За разлика от мнението на американския държавен глава, че пактът от 2015 година е „най-лошата сделка постигана някога“, външните министри на трите европейски страни и еврокомисарят по външната политика Федерика Могерини заявиха, че няма алтернатива на споразумението и че санкциите трябва да бъдат отменени. „Съгласихме се, че искаме да защитим сделката от всяко възможно решение, което може да я подкопае“, заяви външният министър на Германия Зигмар Габриел, по време на съвместна конференция с френския и британския си колега и Могерини, след края на разговорите с външния министър на Иран Мохамед Джавад Зариф. „Абсолютно необходимо е да продължим действието на сделката, за да предотвратим разработването на ядрени оръжия в други части на света“, добави още Габриел. Срещата в Брюксел имаше за цел да изпрати сигнал до Вашингтон, в навечерието на решението на Тръмп дали да продължи действието на петролните санкции, които бяха отменени според условията на ядрената сделка. Ако това се случи, Иран повече няма да е задължен да спазва условията на споразумението и може да се върне към обогатяването на уран, а в последствие и разработването на ядрено оръжие. От своя страна, министърът на външните работи на Иран Мохамед Джавад Зариф пусна съобщение в Туитър след края на срещата, в което заяви, че тя е демонстрирала „твърдия консенсус“ между преговарящите, че Ислямската република спазва задълженията си, поети с пакта и има право да получи икономическите предимства от нея, както и че „всеки ход, който подкопава сделката е неприемлив“. „Е3 (Германия, Франция и Великобритания) и ЕС, като цяло, са наясно, че Иран ще продължи да спазва ограниченията, само при условие, че САЩ също ще изпълни своята част от сделката“, добави Зариф. Европейските страни се възползваха от възобновяването на търговията с Иран, след като санкциите бяха частично отменени, докато американските компании продължават да са ограничени законово в бизнес отношенията си с Ислямската република от допълните санкции, които не са свързани с ядрената програма на Техеран. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " Европейските сили с общ призив към Тръмп да не отменя иранската ядрена сделка"}
{"url": "https://trud.bg/15-%d0%b3%d0%be%d0%b4%d0%b8%d1%88%d0%bd%d0%b8%d1%8f%d1%82-%d0%b8%d0%b2%d0%b0%d0%bd-%d0%be%d0%b1%d0%b2%d0%b8%d0%bd%d0%b5%d0%bd-%d0%b2-%d1%83%d0%b1%d0%b8%d0%b9%d1%81%d1%82%d0%b2%d0%be-%d0%bd%d0%b0/", "text": "15-годишният Иван,   е вменяем – това установи назначената от съда експертиза, съобщиха от прокуратурата пред БТВ. Така Иван може да носи наказателна отговорност, но тъй като е непълнолетен, ще получи по-леко наказание. Анализите сочат още, че в кръвните проби на младежите не са открити упойващи вещества. Ученичката беше намушкана в асансьор на жилищен блок в бургаския квартал „Меден рудник“. Нападението беше извършено на 20 август миналата година. По първоначална информация момичето се е запознало с Иван в социална мрежа, а после са се срещнали, за да отидат да пушат наргиле. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.11", "title": " 15-годишният Иван, обвинен в убийство на момиче след спор за наргиле, е вменяем"}
