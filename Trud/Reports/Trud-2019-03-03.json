{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d1%81%d0%b2%d0%be%d0%b1%d0%be%d0%b4%d0%b0-%d0%b8-%d1%81%d0%bf%d1%80%d0%b0%d0%b2%d0%b5%d0%b4%d0%bb/", "text": "За свобода и справедливост, които никога не се дават даром, а всяко поколение трябва само да отстои. Това каза президентът на Република България Румен Радев по време на тържествената заря-проверка по повод 3 март пред паметника на Цар Освободител в столицата. Ето и пълния текст на речта: Уважаема г-жо председател на Народното събрание, Уважаеми г-н министър-председател, Ваше Светейшество, Уважаема г-жо кмет на Столична община, Уважаеми министри и народни представители, Уважаеми господин Началник на отбраната, Уважаеми представители на политическите партии и на религиозните общности, Ваши превъзходителства, Уважаеми генерали, адмирали, офицери, сержанти и войници, Скъпи сънародници, Преди 141 години на днешната дата възкръсва България. Възкресението е плод на дълго усилие и много жертви. Паисий ни припомни кои сме и откъде идваме. Борците за църковна независимост възродиха  християнската ни вяра. Възрожденците разпалиха неугасимата искра на свободата. Левски формулира чистата и свята република, в която всички народи ще живеят под едни чисти и свети закони. Бенковски и априлци отвориха  фаталната рана в сърцето на тирана. Кладите на Батак, Клисура и Панагюрище бележат пътя към нова България, увенчан с неувяхваща слава от героизма на българските опълченци. Свободата идва на щиковете на армията на царя-Освободител Александър Втори. През годините и най-вече в ново време споменът за Руско-турската освободителна война бе изопачаван според политическата конюнктура на момента. Но вестниците и хрониките от онази епоха са съхранили спомена за тази народна война, за възторга в Москва и Санкт Петербург при обявяването на манифеста. Споменът за петимата синове на императора, воювали в действащата армия, и този за безименните руски селяни, замръзнали в преспите на Шипка или положили кости край Плевен и Шейново. За нашата свобода падат и много румънци, финландци, украинци и доблестни войни от всички народности в руската императорска армия, чиито подвиг днес почитаме. Руският историк Николай Епанчин, офицер в освободителната армия, след години ще напише: „Великият християнски народ не може да е себелюбец, той е длъжен да е човеколюбец, иначе не е нито християнски, нито велик“. Достойният български народ завинаги ще пази паметта за онези, които отдадоха живота си за нашата свобода. Защото тъй повеляват християнското човеколюбие и собственото наше достойнство. Мнозина внушаваха, че глобализацията ще изтрие границите, че глобализираният човек ще надрасне условностите на миналото: историята, паметта, езика и националната си култура. Днес политиката взема реванш над тази заблуда. Затова и дни като днешния са повод за почит, но и повод за единение около историческата истина, около идеала на Възрожденците, в който българите не се делят по вяра и произход, нито по сан и богатство, а заедно се борят за високи цели. За свобода и справедливост, които никога не се дават даром, а всяко поколение трябва само да отстои. Вечна памет за героите! Да живее България! АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.03", "title": " Президентът Радев: Свобода и справедливост никога не се дават даром, а всяко поколение трябва само да ги отстои"}
{"url": "https://trud.bg/%d1%82%d1%80%d0%b5%d0%bd%d1%8c%d0%be%d1%80-%d1%81%d0%b8-%d1%82%d1%80%d1%8a%d0%b3%d0%bd%d0%b0-%d0%be%d1%82-%d0%bf%d0%b8%d1%80%d0%b8%d0%bd-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80/", "text": "Панталей Маникатов вече не е част от треньорския щаб на „Пирин“ (Благоевград). Младият специалист се раздели с „орлите“ по взаимно съгласие. Маникатов се присъедини към втородивизионният тим през лятото на 2018 година, след като допреди това бе начело на „Вихрен“ (Сандански). Все още не е ясно кой ще заеме неговото място в щаба на Петър Златинов.  В събота „зелените“ измъкнаха ценно 0:0 от „Арда“ в битката за оцеляване във Втора лига.  ", "date": "2019.03.03", "title": " Треньор си тръгна от „Пирин“ (Благоевград)"}
{"url": "https://trud.bg/%d0%bd%d0%b0%d1%80%d0%ba%d0%be%d1%82%d1%80%d0%b0%d1%84%d0%b8%d0%ba%d0%b0%d0%bd%d1%82%d1%8a%d1%82-%d0%be%d1%82-%d0%b8%d1%81%d0%bf%d0%b0%d0%bd%d0%b8%d1%8f-%d1%81%d0%b5-%d0%b5-%d0%bap%d0%b8%d0%bb-%d1%83/", "text": "., разследван за трафик на наркотици и пране на пари, е влязъл на територията на България с автомобил през ГКПП Видин-Дунав мост на 28 април 2018. Това става ясно от делото му за екстрадиране, което Варненският окръжен съд гледа на 26 февруари. В Мадрид срещу него се водят наказателни производства, заради които е обявен за международно издирване от края на 2017 г. Според властите в Испания той е играел важна роля „в опасна и престъпна организация, която вкарвала в Испания и в останалата част на Европа големи количества кокаин от Южна Америка и се занимавал с пране на пари”. 43-годишният трафикант е задържан от полицаи в морската столица. При проверка на документите му за самоличност е установено, че те са неистински. Варненският окръжен съд определи спрямо Хорхе мярка за неотклонение „Задържане под стража”. Наказанието за престъплението, за което чужденецът се издирва, е наказуемо според испанския наказателен закон с лишаване от свобода до 13 години и 6 месеца. Деянието е наказуемо и по българското законодателството, посочиха от пресцентъра на ВОС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.03", "title": " Наркотрафикантът от Испания се е кpил у нас 1 година"}
{"url": "https://trud.bg/%d0%b3%d0%b5%d0%bd%d0%b5%d1%80%d0%b0%d0%bb-%d1%81%d1%82%d0%be%d0%bb%d0%b5%d1%82%d0%be%d0%b2-%d0%be%d0%b1%d1%8f%d0%b2%d0%b8-%d1%81%d0%b2%d0%be%d0%b1%d0%be%d0%b4%d0%b0%d1%82%d0%b0-%d0%b2-%d0%bb%d0%be/", "text": "Генерал Столетов с бяла униформа и извадена сабя, комити с пушки и пищови и много граждани и ученици с народни носии и развети трибагреници се включиха в честването на 141 годишнината от Освобождението на България в Лом. Пред паметника на поборника Дядо Цеко Петков – Войводата, жители и гости на крайдунавския град се събраха, за да почетат падналите за Отечеството герои. Тържествена литургия отслужи отец Нестор, звучаха възрожденски стихове и песни. „3 март е дата, която носим в сърцата си. Тази дата ще пребъде във вековете, защото идва от народа и е за народа. Тя поддържа горд българския дух, обединява и сплотява!”, заяви в словото си кметът на Лом Пенка Пенкова. Признателните потомци положиха цветя пред монумента на Войводата, който пръв развял Самарското знаме при обявяването на Руско-турската война. Пред събраното множество концерт изнесе народната певица Гуна Иванова с внучките си Ива и Велислава, а ломчани извиха хора по улиците към Дунав. В Монтана Денят на Освобождението започна с военен ритуал по издигането на националния флаг. На централния площад „Жеравица” с трибагреници се стекоха граждани и ученици.”Заветът на героите от 1878 г., които дадоха живота си за свободата на Отечеството, е да го обичаме и пазим!”, каза кметът на областният град Златко Живков. В речта си той припомни за военните действия и жертвите, родили Освобождението, и отбеляза, че четири улици в Монтана носят имена на опълченци. Пред паметника на загиналите във войните, почетен с военен караул, бяха поднесени венци и цветя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.03", "title": " Генерал Столетов обяви свободата в Лом\t\t\t"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b8%d1%81%d0%ba%d0%b0-%d0%bf%d0%be%d1%81%d1%82%d0%be%d1%8f%d0%bd%d0%b5%d0%bd-%d0%b0%d1%80%d0%b5%d1%81%d1%82-%d0%bd-3/", "text": "За мярка за неотклонение „Задържане под стража” настоява Окръжна прокуратура във Варна срещу обвинения  . В понеделник ВОС ще гледа искането за постоянен арест , каза за „Труд” окръжен прокурор Радослав Лазаров. Убийството, което потресе белославското село, стана на 1 март около 19.30 ч. Жертвата е 54-годишен мъж, а извършителят –на 38 години, беше задържан за броени часове. Двамата са се спречкали в центъра на Езерово пред местната закусвалня, видеокамери на която са запечатали кървавия инцидент. Стоян Рангелов е нанесъл смъртоносни удари с юмруци и ритници на бай Ахмед, рибар, известен с прякора Казака, заради светлата си коса и очи, разказаха в селото. Момче от чакащите на близката автобусна спирка се опитало да озапти побойника, но неуспешно. Жертвата изпаднал в несвяст, а когато пристигнала линейката, докторите само установили смъртта. Видеоматериалът от камерите не е за хора със слаби нерви, коментираха разследващи. Обвиняемият Стоян е арестуван малко по-късно в апартамента си, в който живеел сам. Той е лежал в затвора за изнасилване и е излязъл преди по-малко от 5 години. Мотивите за престъплението тепърва ще се изяснят в хода на делото. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.03", "title": " Прокуратурата иска постоянен арест на обвинения за убийството в Езерово\t\t\t"}
{"url": "https://trud.bg/%d0%bf%d0%be%d0%bb%d0%b8%d1%86%d0%b5%d0%b9%d1%81%d0%ba%d0%b0-%d0%b0%d0%ba%d1%86%d0%b8%d1%8f-%d0%b2-%d0%ba%d0%b0%d0%bb%d0%b5-%d1%81%d0%bb%d0%b5%d0%b4-%d0%bf%d1%80%d0%be%d0%b1%d0%b8%d0%b2-%d0%bd%d0%b0/", "text": "Мащабна полицейска акция във френския пристанищен град Кале – основен транзитен път за мигранти към Великобритания, съобщава Агенция Франс прес. Около 50 нелегални мигранти успяха да пробият охраната на пристанището и да се качат на ферибот, току-що пристигнал от британския град Доувър. Властите в Кале съобщават, че мигрантите са използвали саморъчно направена стълба и са успели да се покатерят на ферибота при прилив. Заради придошлите води няколко от тях е трябвало да бъдат спасявани, след като паднали във водата. Полицията се намесила и успяла да залови голяма част от мигрантите. Фериботът е бил претърсен, а трафикът през Ламанша временно е спрян. Два от фериботите, които пристигнали от Великобритания късно снощи са били задържани на дрейф в морето докато тече полицейската операция в Кале. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.03", "title": " Полицейска акция в Кале след пробив на мигранти"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d1%87%d0%b5%d1%81%d1%82%d0%b8%d1%82-%d0%bd%d0%b0%d1%86%d0%b8%d0%be%d0%bd%d0%b0/", "text": "Камбанен звън, военни почести, издигане на националния флаг и силни слова белязаха 141 години от Освобождението в Благоевград. Хиляди жители и гости на града станаха част от празничното отбелязване на Националния празник. Кметът на Благоевград д-р Атанас Камбитов приветства присъстващите на площад „Македония“ и призова да съхраняваме българската история. „Само преди 14 десетилетия България се освободи от робството. През пролетта на 1878 година България възкръсна! Вярата, родолюбието, жертвоготовността на предците ни родих“ българската независимост. И ако днес празнуваме, трябва да помним, че преди триумфа имаше кръв! Преди светлината имаше мрак! Преди рождението имаше смърт! И днес, когато слушаме родния химн, и днес , когато се поздравяваме със свободата, не трябва да забравяме, че тя не дойде даром. Тя бе скъпо платена и дълбоко изстрадана. Костите на стотици хиляди смели мъже и жени са положени в родната земя, в името на тази свята кауза. 500 години българската вяра бе съхранена в домовете, в душите, съзнанието ни, въпреки опожарените църкви. 500 години българският дух не угасна, въпреки злокобния звън на робските окови. 500 години българският език оцеля, въпреки, тираничния натиск, дебнещ отвсякъде. И защото предците ни бяха смели и дръзки, българската кръв не се разми в чуждите вени. Българският род бе съхранен и продължен.  В ден като днешния, историята говори повече отвсякога. Спомените за опустелите къщи, за отнетите деца от майчини ръце, за озлочестените сестри, за овдовелите съпруги, за погребаните синове са все тъй ярки. Робство, тирания, подтисничество, борба, кръв смърт свобода – това е истината, това е нашата история. Всеки опит да бъде подменена е неприемлив. Днес е ден на преклонение, смирение, помирение, на обединение! Ден за размисъл. Нека всеки от нас си зададе въпроса „А какво направих аз за България?“, нека си отговори честно – това е нашата отговорност пред поколенията след нас. Вечна памет на героите! Бог да пази България!“, каза в тържественото си слово кметът на Благоевград д-р Атанас Камбитов. Със звън на камбани в двора на благоевградския храм „Въведение Богородично“ започнаха честванията по повод 141 години от Освобождението на България от турско робство. Отслужена бе панихида за загиналите за Свободата и бяха положени цветя на паметния знак на Майор Иван Павлович Орлински. В честванията по повод 3 март в Благоевград се включиха Негово Високопреосвещенство Неврокопски митрополит Серафим, евродепутатът от групата на ЕНП Асим Адемов, народният представител Даниела Савеклиева, областният управител Бисер Михайлов, заместник- областният управител Иван Стоянов, председателят на ОбС Радослав Тасков, заместник- кметовете на Благоевград Христина Шопова, Зорница Кралева, инж. Емилия Тунева, Иво Николов, народният представител Даниела Савеклиева, представители на политически партии, културни институции, учебни заведения в община Благоевград, граждани. Отдадена бе почит на националните ни герои в градинката пред централния вход на стадион “Христо Ботев”, където се състоя ритуал по полагане на цветя на паметната плоча в чест на посрещането на руските освободителни войски. Деца от ЦЛТРБ, с ръководител Соня Кацарска, припомниха моменти от българската история. По време на тържествата бе развято и Самарското знаме, символ на Освобождението ни от турско робство. Тържествено шествие тръгна по емблематичната улица „Трети март“, за да достигне до площад „Македония“. То бе предвождано от Представителен духов оркестър на Сухопътни войски. Паралелно с това, тръгна и шествие от Съдебната палата, с ученици, предвождано от Детски духов оркестър към Център за личностно и творческо развитие на децата на Благоевград. Двата лъча се събраха на площадното пространство пред паметника на Гоце Делчев. Тържествената програма продължи с издигане на националния флаг на Република България от Военно формирование 26 400. Отслужена бе молитва за благоденствие от Негово Високопреосвещенство митрополит Серафим. Венци и цветя бяха положени пред паметника на Гоце Делчев, в знак на признателност към всички герои, борили се за свободата на българския народ. Димитър Борумов и Антон Велев, ученици от ПМГ, Антония Русалиева и Александрина Андонова, възпитаници на ЕГ,помниха славни моменти от живота и делото на националните герои. Те рецитираха едни от най- силните, патриотични и отличаващи се български стихове и силни думи отекнаха над площадното пространство. Финалът на честванията по повод 3 март беше поставен от емблемата на Пиринския край Ансамбъл „Пирин“ и Център за личностно и творческо развитие на децата на Благоевград. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.03", "title": " Кметът на Благоевград: Честит Национален празник! Трябва да помним, че преди триумфа имаше кръв, преди рождението имаше смърт!"}
{"url": "https://trud.bg/%d0%bc%d1%82%d0%b3-%d0%b4%d0%b5%d0%bb%d1%84%d0%b8%d0%bd-%d0%bf%d0%be%d1%81%d1%82%d1%80%d0%be%d0%b8-%d0%bc%d0%be%d0%b4%d0%b5%d1%80%d0%b5%d0%bd-%d0%b5%d0%ba%d0%be-%d1%82%d0%b0/", "text": "Варненската компания „МТГ –Делфин” построи нов еко танкер за превоз на леки горива, който получи името „Бахама блу” с церемония по кръщаването и предаването му на Rubis Carribean, лидер в дистрибуцията на петролни продукти в Карибския басейн. Това е втори подобен съд, който МТГ-Делфин завършва успешно само в рамките на три месеца, след като през ноември м.г. компанията предаде високоавтоматизиран бункеровчик на италианския му собственик. Новият танкер, построен от МТГ-Делфин, отговаря на всички правила на класификационната организация РИНА и на Малта, под чийто флаг ще плава. “Бахама Блу” е с неограничен район на плаване и с най-висок клас на автоматизация, което означава по-малък екипаж на борда му. Танкерът е с дизел електрическо задвижване, с два азимутни тръстера, въртящи се на 360 градуса и с подрулващо устройство, които гарантират изключителната му маневреност и способността му да застава и в най-ограничените пристанища на Карибите, обясниха от завода-производител. Корабът е снабден с катализаторна система за пречистване за изгорелите газове и филтри за твърди частици, които гарантират екологичността му. Допълнителната нотация Green+ показва, че “Бахама Блу” покрива най-съвременните стандарти за защита на околната среда. На церемонията по предаването му представителите на собственика Rubis Caribbean са заявили готовност да поръчат още плавателни съдове в корабостроителния завод. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.03", "title": " „МТГ –Делфин” построи модерен еко танкер за Карибите"}
{"url": "https://trud.bg/%d0%ba%d0%be%d1%81%d0%bc%d0%b8%d1%87%d0%b5%d1%81%d0%ba%d0%b0%d1%82%d0%b0-%d0%ba%d0%b0%d0%bf%d1%81%d1%83%d0%bb%d0%b0-%d0%b4%d1%80%d0%b0%d0%ba%d0%be%d0%bd-%d0%bd%d0%b0-%d1%81%d0%bf%d0%b5%d0%b9/", "text": "Космическата капсула  „Дракон“ на компанията „Спейс екс“ успешно се скачи с Международната космическа станция, съобщиха световните информационни агенции. По този начин американската компания се доближи до целта си да изпрати хора в Космоса. От компанията на предприемача Илон Мъск оповестиха, че това успешно скачване е първото за космически кораб за търговски полети, проектиран за екипаж. „Дракон“ бе изстрелян вчера с ракета „Фалкон“ от космическия център „Кенеди“ във Флорида. Мисията без екипаж дава възможност на „Спейс екс“ да покаже, че може да построи космически кораб, който да отведе хора в Космоса. Корабът ще остане 5 дни скачен за орбиталната станция, преди да се върне на Земята следващия петък. „Тестовият полет е много важен. Готвим се да изпратим американски астронавти с американски ракети в космоса от американска територия за пръв път, откакто бяха преустановени полетите на совалки през 2011 г.“, заяви наскоро директорът на НАСА Джим Брайдънстайн.  ﻿ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.03", "title": " Космическата капсула „Дракон“ на „Спейс екс“ се скачи с МКС"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%b4%d0%b2%d0%b0%d0%bc%d0%b0-%d1%82%d0%b5%d0%bb%d0%b5%d1%84%d0%be%d0%bd%d0%bd%d0%b8-%d0%b8%d0%b7%d0%bc%d0%b0%d0%bc%d0%bd%d0%b8%d1%86%d0%b8-3/", "text": "Районна прокуратура във Варна е внесла искане за постоянен арест за задържани двама телефонни измамници. Те са 30-годишният Васил П. и 31-годишният Мартин А. от Горна Оряховица. Двамата гастрольори са закопчани с белезниците, след като са измамили възрастна жена от варненския квартал ”Младост”, която им е дала 3700 лв. по позната схема, че помага на полицията . Двамата се разследват и за други измами. Предполага се, че единият е звънял преди седмица на варненски прокурор, когато беше задържана 79-годишната баба Веселинка Ралчева за участието й като „муле” при опит за телефонна измама. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.03", "title": " Задържаха двама телефонни измамници във Варна"}
{"url": "https://trud.bg/%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be-%d0%be%d1%82%d0%b1%d0%b5%d0%bb%d1%8f%d0%b7%d0%b0-%d1%82%d1%8a%d1%80%d0%b6%d0%b5%d1%81%d1%82%d0%b2%d0%b5%d0%bd%d0%be-2/", "text": "Стотици жители и гости на Велико Търново отбелязаха Националния празник на Република България – Трети март, и 141 години от Освобождението на България от турско робство. Честването започна с военен ритуал, а под звуците на химна на Родината бе издигнат българският трибагреник. Последва празнично слово на кмета на Старата столица Даниел Панов, в което той подчерта, че свободата – чакана толкова столетия, не е дадена даром, а е извоювана от българския народ. „На Трети март 1878 година свършва петвековният дълбок мрак. Макар и бавно, макар и столетия, светлината надделява и прекъсва завинаги онзи тъмен период на османско робство, в който народът ни е лишен от собствена държава и църква, от правото да бъде свободен. С Освобождението България се връща на картата на Европа – там, където е нейното заслужено място още от времената на хановете Аспарух и Крум, светия цар Борис Покръстител, царете Симеон, Самуил, великите братя боляри Петър и Асен, храбрия Калоян, мъдрия Иван Асен II, изстрадалия Иван Шишман. Руско-турската освободителна война е кулминация на борбата, която знайни и незнайни български герои още от XV век водят срещу чуждата власт. Да – ние сме признателни към руската армия, генерали и войска, към всички народи, сражавали се в тази война срещу поробителя. Но трябва да бъдем още по-признателни към онези 30 000 български четници, които проляха кръв, за да я има датата Трети март 1878 година, за да я има България и да бъдем свободни. Всяко кътче от нашите земи носи спомени за героизма на поколения храбри четници и опълченци. Заради тях днес родният трибагреник гордо се вее от върховете на Царевец и Трапезица, а дори и от далечната Антарктида. Свободата не ни е дадена даром. Затова датата Трети март е сред най-светлите в дългата ни история“, каза в словото си Даниел Панов. „Нека помним и почитаме тези, за които Родината бе висш идеал. Нека възпитаваме нашите деца в този дух на безкористно и чисто родолюбие, да ги учим да обичат Велико Търново и България, да знаят кои са били първите български ханове, славните ни царе, борците за национално Освобождение и самостоятелна църква, да познават събитията от нашата хилядолетна история. И да помнят, че в Търново – историческата и духовна столица на България, се случват най-важните държавнически събития от новата и най-новата ни история“, продължи Панов. Кметът на старопрестолния град припомни, че тази година се навършват 140 години от приемането на Търновската конституция и подчерта, че този държавнически процес е пример за единство и национално обединение, отразяващ свободния български дух. „Днес, 141 години след Освобождението и 140 години след Търновската конституция, нека се запитаме – единни ли сме? Не оставяме ли злободневието и политическите амбиции да имат превес? България се връща към заслуженото си място да бъде лидер на Балканите, а нашите градове отново придобиват европейски облик, както е било още в началото на миналия век. Нека бъдем единни имено заради това. Нека личните и политически стремежи останат на заден план, а най-високо бъдат Велико Търново и България, бъдещето пред нашите деца. Така ще докажем, че сме достойни наследници на героите, борили се за свободата. Трети март ни задължава да бъдем единни!“, завърши словото си Даниел Панов. По традиция, част от празничната програма бе връчването на общинската академична награда „Трети март“. Неин носител стана курсант Иван Пърчев от Националния военен университет „Васил Левски“. Със старопрестолни грамоти бяха удостоени учениците от ПМГ „Васил Друмев“ Алекс Божилов, Таня Сейкова и Илиян Драганов, както и учителката им Донка Андреева. Повод бе отличното им представяне в телевизионното състезание „История БГ“. Техните съученици Белослава Маринова, Ивана Петрова и Николай Кръстев зарадваха всички присъстващи с литературно-музикална композиция, посветена на Трети март. Пред паметника „Майка България“ отец Славчо отслужи благослов, а официални лица, жители и гости на Велико Търново поднесоха венци и цветя в знак на признателност към героите, загинали за свободата. Последва голямо хоро, поведено от ансамбъл „Българче“, в което се включи и кметът Даниел Панов. Голям интерес предизвика и откритата изложба на въоръжение и документи от времето на Освобождението, подготвена от клуб „Традиция“. Сред уважилите честването бяха председателят на общинския съвет Венцислав Спирдонов, заместник-областният управител Ивета Кабакчиева, депутати, общински съветници, представители на институции, училища, университети, организации и др. Кулминация на честването на Трети март е прожекцията на аудио-визуалния спектакъл „Царевград Търнов – звук и светлина“, която ще започне в 20,00 ч. тази вечер и ще може да бъде наблюдавана от площада пред Царевец. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.03", "title": " Велико Търново отбеляза тържествено Националния празник и 141 години от Освобождението на България\t\t\t"}
{"url": "https://trud.bg/%d0%bf%d0%b0%d0%bc%d0%b5%d1%82%d0%bd%d0%be-%d1%88%d0%b5%d1%81%d1%82%d0%b2%d0%b8%d0%b5-%d1%81-300-%d0%bc%d0%b5%d1%82%d1%80%d0%be%d0%b2%d0%b8%d1%8f-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%b5/", "text": "Хиляди старозагорци и гости на града се включиха в паметното шествие „За Свободата… Да развеем българското знаме” и преминаха по пътя-поклон, водещ до мемориалния комплекс „Бранителите на Стара Загора” – символ на героизма на падналите в жертва за освобождението на града. 600 военнослужещи пренесоха на ръце 300-метровия трибагреник, който изкачи и покри Паметника на Самарското знаме. „3 март е свята дата за нас. Свята е, защото на тази дата се възстановява българската държавност. Това е рождената дата на новата българска държава. Това е рождената дата на българския дух, на нашата национална идентичност, на всичко онова, което ние представляваме днес” – каза в приветствието си кметът на Стара Загора Живко Тодоров. „Всяка стъпка с българското дотук е стъпка на поклонение и преклонение пред нашите предци, които 1300 години не се пречупиха, които носеха в сърцата си България. Честит празник, българи” – каза зам.-председателят на Народното събрание Емил Христов. Празничната програма продължи със спектакъла „Докосни древността“ на Прабългарската школа за оцеляване „Бага-Тур“. В честванията участваха още Общински фолклорен ансамбъл „Загоре“, народни читалища от община Стара Загора, Национално дружество „Традиция“ и Българска федерация на любители на историческото оръжие „Поп Минчо Кънчев”. Честването на 141 години от Освобождението на България започнаха с Божествена света литургия в катедралния храм „Свети Николай. Венци и цветя бяха положени пред Мавзолей-костница „19 юлий 1877”, Паметника на Трета опълченска дружина и подп. Калитин, Паметника на загиналите воини в Джуранлийския бой, Паметник на загиналите във войните старозагорци и Паметник на Старозагорското въстание. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.03", "title": " Паметно шествие с 300-метровия национален флаг премина в Стара Загора"}
{"url": "https://trud.bg/%d0%b8%d0%b7%d1%80%d0%b0%d0%b5%d0%bb-%d0%b8-%d1%80%d1%83%d1%81%d0%b8%d1%8f-%d1%89%d0%b5-%d1%81%d0%b8-%d1%81%d1%8a%d1%82%d1%80%d1%83%d0%b4%d0%bd%d0%b8%d1%87%d0%b0%d1%82-%d0%bf%d0%be-%d0%b8%d0%b7%d1%82/", "text": "Израел и Русия ще работят заедно по изтеглянето на чуждите войски от Сирия, заяви израелският премиер Бенямин Нетаняху след посещение в Москва, предаде Ройтерс. Израел се безпокои, че подкрепящите сирийския президент Башар Асад ирански военни части и ливанското движение Хизбула може да останат в страната и да образуват нов фронт срещу еврейската държава. Нетаняху каза, че на срещата си с руския президент Владимир Путин е заявил „ясно и недвусмислено“, че Израел ще продължи да нанася удари по позиции на Иран и Хизбула в Сирия. Тези удари до момента не предизвикват съществена реакция от Русия, която също е съюзник на Асад, а Израел и Русия поддържат военна връзка за избягване на нежелани жертви в своите редици. „Президентът Путин и аз споделяме общата цел за извеждането от Сирия на чуждите сили, които отидоха в страната след избухването на гражданската война. Договорихме се да създадем съвместна работна група за тази цел“, каца Нетаняху без повече подробности. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.03", "title": " Израел и Русия ще си сътрудничат по изтеглянето на чуждите войски от Сирия"}
{"url": "https://trud.bg/%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d0%bd%d0%b5%d0%ba%d0%b0-%d0%be%d1%82%d0%b4%d0%b0%d0%b4%d0%b5%d0%bc-%d0%bf%d0%be%d1%87%d0%b8%d1%82-%d0%ba%d1%8a/", "text": "Шипка ни събра млади и стари, българи от цялата страна. Заедно, без различия, стоим пред най-високия връх на българското достойнство. Това написа във Фейсбук лидерът на БСП Корнелия Нинова по повод националния празник 3 март. „Тук човек се чувства малка частица от нещо голямо и цяло, от народ, който уважава историята и обича Родината си. Нека отдадем почит към българските и руските герои, към всички, дали живота си в Руско-турската Освободителна война. Те се саможертваха не за власт и пари, а за най-скъпото, което има човек – свободата. Днес, най-голямата признателност към техния подвиг ще бъде да сме смели, да отхвърлим страховете и зависимостите, и да бъдем свободни хора. Честит празник, българи!“, каза още Нинова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.03", "title": " Корнелия Нинова: Нека отдадем почит към българските и руските герои, към всички, дали живота си в Руско-турската Освободителна война"}
{"url": "https://trud.bg/%d0%b8%d1%80%d0%b8%d0%bd%d0%b0-%d1%84%d0%bb%d0%be%d1%80%d0%b8%d0%bd-%d0%bd%d0%b8%d0%ba%d0%be%d0%b3%d0%b0-%d0%bd%d0%b5-%d0%b5-%d0%ba%d1%8a%d1%81%d0%bd%d0%be-%d0%b4%d0%b0-%d0%b1%d1%8a%d0%b4%d0%b5%d1%88/", "text": "Слави Трифонов е изключителен човек У нас харесват посредствените, защото не пречат Водолеите често сме неразбрани и странни за другите – Ирина, над какво работиш?  – Няколко проекта, два от които са музикални, а също така подготвям и модно шоу – колекция, която е обвързана с една идея, но още е рано да разкривам подробности. – Новият ти хит “По целувките” е с много красив и въздействащ текст. Доколко важно за теб е една песен да има послание?   – Музиката е красива, но текстът също има изключително значение. Неслучайно работя с автори като Ина Григорова, Ваня Щерева, Биляна Димова, Камелия Лилкова – хора, с отношение към поезията. – Вдъхновението е важно за всеки артист. Какво те вдъхновява най-много и кои известни личности са ти повлияли?  – Карл Лагерфелд беше вдъхновение не само за мен, но и за целия свят. Кейти Пери, Бионсе и “Колдплей” са сред изпълнителите, които ме вдъхновяват, а още от малка мой идол беше Маргарита Хранова и постоянно пеех нейните песни. Васил Найденов също ми е много любим. – На церемонията за “Оскар” за първи път присъстваше и роден актьор – Димитър Маринов, като филмът с негово участие -”Зелената книга”, дори взе статуетката. Веднага след това, обаче се появиха множество коментари, които се опитаха да омаловажат успеха му. Как си обясняваш този негативизъм у нас?   – В България това е много типично и е като генетично заложено – българинът се дразни от талантливите хора, от успелите, от свободните, от тези, които правят изкуство не с цел, а го правят за себе си, за да изразяват себе си, без да се интересуват дали някой ще го хареса – такива хора не са обичани. У нас се харесват повече посредствените, тези, които не пречат, не влияят, които по някакъв начин минават и заминават. – Георги Христов е твой състудент от Консерваторията. Изненада ли те решението му да живее чужбина заради ситуацията в страната ни и липсата на уважение към изпълнителите?  – Жоро е много голям изпълнител и звезда с талант. Изненадана съм от това негово решение, но той, като че ли не поиска да се адаптира към новото време и да отстоява себе си и може би се дръпна по някакъв начин. Не смятам обаче, че се чувства обиден. В момента скромният ни музикален пазар се разпределя от много малко хора и борбата за оцеляване е жестока. – С Жоро бяхте ли близки?  – Като учехме в Консерваторията сме записвали заедно, дори в неговия голям хит – “Черно и бяло” на Димитър Гетов аз пея всичките женски вокали. Той е много готин човек – изключително емоционален, с фина душа. Много добър и коректен, никога не съм го чула да говори нещо против някого. За съжаление животът ни раздели във времето, той малко се затвори и не сме имали някакви контакти в последните години. – Ирина, талантливият млад изпълнител – Вензи, който ти е почитател, много би искал да те попита чрез в. “Труд” – дали би искала двамата да направите римейк на някой от твоите хитове?  – Много се радвам, че Вензи има такава идея. Много го харесвам и с удоволствие бих направила общ проект с него, само трябва да уточним подробностите. За мен той е изключително талантлив изпълнител, с много харизматично излъчване и топъл, специфичен глас. Мисля, че той би могъл да направи много добра кариера и много да дръпне. – Зодия Водолей си. Кои характерни качества на родените под този знак притежаваш?  – Харесвам в себе си това, че не ме интересуват клюките и животът на другите хора – в този болен смисъл. Аз имам толкова много хора в обкръжението ми, но дори не съм ги питала какво работят, защото уважавам безкрайно личното пространство на всеки и смятам, че ако трябва да знам нещо – той ще ми го каже. Това е готина черта на Водолея – над нещата сме и гледаме много напред. Често сме неразбрани и странни за другите хора с действията, мислите и поведението си, но Водолея е човека на бъдещето и той затова е такъв – малко неразбираем, защото е далновиден. Докато другите копаят, ние гледаме напред! Това, което бих коригирала в себе си и не харесвам особено е прекалената отзивчивост, на моменти стигаща до наивност. – Какво може да спечели любовта на един Водолей?  – О, само искреност, само откритост – нищо друго! И много чувство за хумор, разбира се. Един мъж, ако не е умен и с чувство за хумор, просто никога не може да ме спечели.  – Има ли в момента мъж до теб?  – Нямам мъж до себе си и не смятам, че това е кой знае каква драма. Не съм в депресия и никога не съм била, живота ми е изключително интересен и никога не ми е скучно. – Моника Белучи признава, че преди да стане известна актриса е била по-ухажвана от мъжете. Така ли е и при теб, притесняват ли се мъжете от красивите и успели жени?  – Определено мъжете се притесняват, всъщност притесняват се тези, които не са особено мъже според мен. Един истински мъж винаги ще оцени по достойнство една жена, която има самочувствие, изкарва си сама хляба и е независима. Истинският мъж цени тези качества в жените, а според мен тези, които бягат от такава жена са загубили част от мъжкото си достойнство. – Истина ли е, че си била канена за рекламно лице на ВИС-2 и ухажвали ли са те някои от шефовете на силовите групировки у нас?  -То силови групировки вече няма. Случвало се е преди да ме ухажват, но само до там. Аз съм човек, който по някакъв начин е разумен и никога не съм се впускала в авантюри, с които мога да застраша семейството си, себе си, или детето. По отношение на тези неща съм внимателна и деликатна. Иначе – да, канили са ме за реклама от ВИС 2. Те искаха да направят три рекламни клипа със Стефка Костадинова, Христо Стоичков и мен, но така се стекоха нещата, че не участвах в тази реклама. – Как стана така, че един от албумите ти – “Мога” е издаден от компанията на Слави Трифонов – БМК и как се работи с него?   – Слави е голям професионалист. Много харесваше песента ми “Мога” и ми се обади да ми каже, че иска да я издаде с БМК, аз се съгласих, а след това направихме едно невероятно представяне. Тогава още съществуваше миксклуб “Спартакус” и промоцията беше там, а Слави направи едно наистина изключително представяне в стил “Красавицата и звяра”, което беше написано от Ивайло Вълчев. Навремето тези промоции бяха огромни и присъстваха около 1000 души. Със Слави се работи перфектно, той се държи с голям респект и уважение към всеки, с когото работи. По това време бяхме по-близки приятели, но сега той е много ангажиран и не се виждаме както преди. Слави е мъжкар, харесвам такива мъже, но нашите отношения са били приятелски, професионални, мили и топли. До ден днешен се възхищавам на това, което прави – да си всеки ден на екран, да даваш хляб на толкова хора и да си непрекъснато брулен, това е такава сила. За мен той е изключителен човек! – Как дойде идеята да направиш песен с Азис?  – Това беше един проект, който не успя да постигне по никакъв начин своя потенциал. Песента някакси потъна и затова ще я направя самостоятелно. Тогава имаше голям скандал и моята публика не можа да приеме тази провокация с Азис. Ние двамата бяхме много близки и за нас не стоеше въпроса някой да използва другия, за да стане по-известен – не, просто това беше един проект, който си го направихме за кеф. Нашата песен беше толкова клубна, че ако не знаеш, че пее Азис – никога няма да разбереш, просто супер клубна песен с мега як клип, но наистина не успя да се приеме. След това с Миро направихме едно готино парче – “Тихо”, но проблемът на дуетите е, че трудно се реализират, защото е трудно да се събереш с другата половинка за участия. – Лейди Гага е певица, но беше номинирана за “Оскар”. Харесваш ли я като актриса?   – Тя е изключителен артист и изпълнител – обожавам я! Има огромната слава на Мадона, но за разлика от нея е и много голяма изпълнителка. Дуетът й с Брадли Купър много ми хареса. – Би ли приела роля в някой роден филм, или сериал и кои от тях харесваш?  – Да, защото обичам да се снимам. Харесвах много “Под прикритие”, за мен това е единствения бг-сериал, който беше на световно ниво и с удоволствие бих участвала в някой екшън филм или сериал. Преди много години ме бяха снимали в една новела по Националната телевизия, в която играх булка, а след това в едно модно ревю на Митко Дамов също бях булка. – В живота не искаш ли да изиграеш тази роля?  – Никога не е късно да бъдеш булка, бих искала – защо не, това си е емоция! – Какво четеш?  – Любимите ми книги са много, но има някои, които обичам да препрочитам като “Майсторът и Маргарита”, “Престъпление и наказание”, “Параграф 22”… Обичам да чета и много литература, свързана с психологията – Фройд, Ницше, Киркегор и Шопенхауер, но има и много модерни автори, които харесвам. – В какво вярваш?  – В доброто, много вярвам в това. Вярвам, че независимо в каква ситуация те постави животът, трябва да подходиш с добро, лошото няма да те доведе до нищо. – Най-ценният съвет, който си получавала?  – Никога да не предавам мечтите си и да ги следвам! Нашият гост  Ирина Флорин стана любимка с песента “Цвят лилав”, написана по нейна идея от Стоян Михалев и Даниела Кузманова. Музикалната кариера на енигматичната певица стартира много преди шумния успех на този хит. Тя е завършила Консерваторията във випуска на проф. Георги Кордов, заедно с други от най-големите имена като Нели Рангелова, Георги Христов, Кристина Димитрова, Веселин Марино Първите й песни са дело на Мария Ганева и Димитър Керелезов, а по дебютния си албум работи с легендите от ФСБ. Талантът на Ирина е забелязан и от големия композитор Стефан Димитров и тя става част от новосформираната тогава група “Домино”, пее с тях на “Златния Орфей”. Най-големите си успехи Ирина постига като самостоятелен изпълнител. След “Цвят лилав” тя записва още хитове като “Мога”, “Докога”, “Друга”, “Копринена жена”, “Вятърът спи” и дует с Мариус Куркински – “Пътуване”, чийто ремикс на “Тибетски сърца” става популярен и във Франция. Освен множество музикални награди и признания, красивата певица е носителка и на “Златна игла” за дебют като моден дизайнер.    ", "date": "2019.03.03", "title": " Ирина Флорин: Никога не е късно да бъдеш булка\t\t\t"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%b4%d0%bd%d0%b5%d1%81-%d1%81%d0%bc%d0%b5-%d0%b4%d0%bb%d1%8a%d0%b6%d0%bd%d0%b8-%d0%b7%d0%b0-%d0%bf%d0%be%d1%80%d0%b5%d0%b4%d0%b5%d0%bd-%d0%bf%d1%8a/", "text": "Скъпи българи, честит 3 март! На днешния национален празник сме длъжни за пореден път да си припомним, че няма по-ценно нещо от правото сам да определяш съдбата си, но и повод да се поклоним дълбоко пред саможертвата и делото на всички национални освободители. Това написа във фейсбук зам.-председателят на ГЕРБ Цветан Цветанов. „Заветът им за демокрация, свобода и равенство е непреходен и днес звучи по-силно от всякога. Наш дълг е да се вслушаме в него и да следваме неотклонно начертания от героите европейски път“, отбелязва той. „Не бива да забравяме, че като наследници на славен народ ние носим отговорността пред него да възпитаме у децата си патриотизъм, благодарение на който българският дух е оцелял през онези тежки 500 години, има го днес и ще пребъде! Още веднъж – честит празник!“, пише Цветанов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com                  ", "date": "2019.03.03", "title": " Цветанов: Днес сме длъжни за пореден път да си припомним, че няма по-ценно нещо от правото сам да определяш съдбата си"}
{"url": "https://trud.bg/%d0%b4%d0%b5%d1%81%d0%b5%d1%82%d0%ba%d0%b8-%d1%85%d0%b8%d0%bb%d1%8f%d0%b4%d0%b8-%d0%b8%d0%b7%d0%bb%d1%8f%d0%b7%d0%be%d1%85%d0%b0-%d0%bd%d0%b0-%d0%b0%d0%bd%d1%82%d0%b8%d1%80%d0%b0%d1%81%d0%b8%d1%81/", "text": "Десетки хиляди се включиха в нов антирасистки протест в Милано, предадоха Асошиейтед прес и ДПА. Шествието под мотото „Хората на първо място“ е насочено против политиката на популисткото правителство, което според участниците в протеста насърчава расизма. Участниците преминаха през града и се събраха на централния площад пред градската катедрала. Протестът е „силно политическо свидетелство, че Италия не е просто страната, каквато в момента я описват“, заяви кметът Джузепе Сала. Според Пиерфранческо Маджорино, отговарящ за политиката по отношение на мигрантите в градската управа, в шествието са се включили 200 000 души. „Салвини, преброй ни“, призова той в Туитър, обръщайки се към лидера на партията „Лига“ и вътрешен министър Матео Салвини. Като министър Салвини не позволи на кораби, спасили бягащи от Либия мигранти, да акостират в италиански пристанища, припомня АП. Лидерът на италианския профсъюз „Обща италианска конфедерация на труда“ Маурицио Ландини заяви, че правителството подкрепя погрешни политики и не се бори със социалното неравенство Организаторите на събитието, цитирани от телевизия RAI, съобщават, че в протеста са участвали 200 хиляди души. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.03", "title": " Десетки хиляди излязоха на антирасистки протест в Милано"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d1%82%d1%83%d1%80%d1%86%d0%b8%d1%8f-%d1%89%d0%b5-%d0%b7%d0%b0%d0%bf%d0%be%d1%87%d0%bd%d0%b5-%d1%81%d0%be%d0%bd%d0%b4%d0%b0%d0%b6%d0%b8-%d0%b7%d0%b0-%d0%bd/", "text": "Турция ще започне сондажи за нефт и природен газ в Средиземно море, заяви отново снощи президентът Реджеп Ердоган. По думите му подготвителната работа на новия сондажен кораб „Явуз“ е завършена, предаде БНР. Турският лидер заяви това на митинг на управляващата Партия на справедливостта и развитието в черноморския град Ризе, от който е родом. През октомври друг турски кораб – „Фатих“, започна първите дълбоководни сондажи край бреговете на Анталия. От април 2017 г. кораб, който беше закупен от Норвегия и преименуван на „Барбарос Хайреддин паша“, започна сеизмични проучвания в района. Турция, непризнатият Северен Кипър и Република Кипър си оспорват морски участъци в Източното Средиземноморие. От 27 февруари до 7 март Анкара провежда най-големите военноморски учения в историята си досега. В тях участват кораби и авиация в акваторията на Егейско, Средиземно и Черно море. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com          ", "date": "2019.03.03", "title": " Ердоган: Турция ще започне сондажи за нефт и природен газ в Средиземно море"}
{"url": "https://trud.bg/%d0%b0%d0%ba%d1%82%d1%8c%d0%be%d1%80%d1%8a%d1%82-%d0%b4%d0%b8%d0%bc%d0%b8%d1%82%d1%8a%d1%80-%d0%bc%d0%b0%d1%80%d0%b8%d0%bd%d0%be%d0%b2-%d0%bf%d1%80%d0%b5%d0%b4-%d1%82%d1%80%d1%83%d0%b4/", "text": "За мен е важно да правя това, което обичам Да, аз не съм идвал в България години наред, но не защото не съм искал И миналата година виртуозни мексикански оператори, режисьори и актьори спечелиха „Оскари“ и всички не само развяха мексиканското знаме на сцената, но крещяха „Вива Мехико!“ „Дали съм носител на „Оскар”?” – смее се Димитър и търпеливо обяснява всичко в едно изключително емоционално и ексклузивно интервю, специално и с благодарност дадено за в. „Труд”. В него за пръв път той споделя цялата емоция около знаменателното връчване на „Оскар” за „Най-добър филм” на „Зелена книга” на сцената на „Долби тиътър” в Холивуд. – Митко, от екипа на „Труд“ и от всички българи – честито за твоя триумф на „Оскар“! И за това, че стопли сърцата ни.  – Покорно благодаря. – Да ти припомня, че „Труд“ още преди година първи писа как продуцентът на „Зелена книга“ Стивън Спилбърг те е избрал за ролята.  – Аз искам не само да ви благодаря, но и специално да отбележа, че „Труд“ беше първата българска медия, която прояви интерес към мен. В Съединените щати съм в тази индустрия почти 9 години и много българи знаят какво правя, но през това време никой от медиите не прояви интерес. Да, не съм дошъл в Америка, за да ставам известен в България. За мен е важно да правя това, което обичам. Но е факт, че „Труд“ прояви не само интерес, но по най-човешки начин, в твое лице, поиска да представи моята история не толкова, за да си вдигне тиража с мен. Ти беше тази, която се интересуваше от Димитър Маринов не заради скандала, а като човек, който осъществява мечтите си по свой начин, без да се надува, да се хвали и да търси признание. За което аз покорно благодаря на „Труд“ и на теб. – Какво почувства, какво си мислеше, когато получи червената покана за участие в церемонията на „Оскарите“?  – Честно да ти кажа, малко съм изненадан от коментарите в България за българското флагче в джоба ми. Всеки има право на собствено мнение. Но когато получих тази покана, си казах, че това е короната на моя труд, на моя живот, на моите желания и мечти. Уверявам те, в този момент мислех единствено за България! Това флагче на сцената беше в памет най-вече на Невена Коканова, която ме открий и не можа да ме види там, където стигнах; на Мария Карел, която ме подготви за ВИТИЗ; на Георги Попов, който ме научи на занаята във Видинския театър; на Тодор Колев и Крикор Азарян, които също не можаха да ме видят, а вярваха и знаеха, че ще стигна до тук; и най-вече на проф. Елена Баева, която също беше мой асистент във ВИТИЗ. Това беше и за моя професор Влади Симеонов от филхармония „Пионер“, който вярваше и знаеше още когато бях на 16 години, че може да не стана най-известният цигулар в света, но със сигурност ще бъда име сред актьорите. – Защо беше скрил флагчето във вътрешния джоб на сакото си?  – Когато излязох на сцената, нямах намерение да го развявам. Нали предварително бях казал, че „Пепеляшка“ е поканена на „бал“, но няма да отиде сама, а заедно с България“. Но когато, вече на сцената, видях цялата тази аудитория, сред която се вееха 4 мексикански знамена, бях горд, че те бяха в публиката, а нашето – на сцената. На коментиращите с жлъч българи искам да кажа: и тази, и миналата година виртуозни мексикански оператори, режисьори и актьори спечелиха „Оскари“ и всички не само развяха мексиканското знаме на сцената, но крещяха „Вива Мехико!“. Аз не крещях „Да живее България!“. Аз не развявах българския флаг, защото за мен България е много по-голяма от Мексико. – А аз ти бях подготвила въпрос „Защо бе, Митко, ти, на когото при комунизма потрошиха фините цигуларски пръсти по арестите, репресираха те и те преследваха от тоталитарната власт заради буржоазния си произход… правиш всичко това за България?“.  – Това ми е в сърцето и душата. Да, аз не съм идвал в България години наред, но не защото не съм искал. И преди съм ти казвал, че бях ограбен в България от роднини и нямах дом, в който да се върна. Тук имам кариера, дом, семейство. В България нямам баба, дядо, вуйчо или леля, при които да заведа децата си. Моето семейство живее в Берлин още от 1989-та – родната ми майка с втория ми баща и брат ми. Аз не съм обиден на България и не я мразя, както много хора се опитват да внушат. Аз си я обичам и винаги ще бъде моята родина. Не се правя на американец с акцент. В един български сайт пишеше: „Димитър Маринов не е този, който взема „Оскар“. Това е „Оскарът“ на някой продуцент“… Държах статуетката по време на церемонията, защото лично Джим Бърк, главният продуцент на филма, който стоеше до Джулия Робъртс, й каза: „Let Dirmitar hold it“ („Нека да я държи Димитър“). – Какво ти каза Джулия Робъртс на сцената?  – Тя ми даде статуетката с широка усмивка, връчи ми и плика, в който пишеше, че сме победители, леко ме прегърна и каза: „Напълно заслужено“. И когато застанах до Махершала Али и заех мястото си до Линда Карделини, Виго Мортенсен и Махершала казаха: „Ние също сме горди, че ти ще подържиш този „Оскар“, защото това е твоята вечер, в която мечтата се сбъдва. А Джулия Робъртс, като я видях на живо, не можех да повярвам колко красиво изглежда тази жена! И толкова лъчезарна… – На сцената си говореше и с Виго Мортенсен. Какво ти каза той?  – Сигурно си видяла как той сочи знаменцето и „Оскара“. Каза ми в очите: „Дано един ден мога да направя Дания горда с личен „Оскар“. Още на самата сцена, когато режисьорът Питър Фарели свърши с речта си, подадох „Оскара“ на Джим Бърк, той ме прегърна и попита: „Как се чувстваш?“). Викам: „Доживот ще съм ви благодарен за тази възможност“, а той: „Не, Димитър, аз съм благодарен за това, че си част от нашия проект“. – Какво означава за теб наградата „групов носител на „Оскар“?  – Ние всичките петима актьори от „основния каст“ получаваме сертификати за групови носители на „Оскар“. А аз съм петият в този каст и затова бях и на сцената след Себастиян Манискалко. Оттук нататък моите агенти и моят мениджър ще ме представят така. На другия ден след цереманията трябваше електронно да подпиша сертификата и от този момент аз вървя с надписа „Димитър Маринов, Oscar Winner as a principal cast member of Green Book for Best Picture („носител на „Оскар“ като член на основния каст в „Зелена книга“ за „Най-добър филм“). Моля те, напиши го така, подробно, заради хора, които излязоха с един жлъчен, евтин и ненужен коментар, че, видиш ли, аз няма да имам статуетка вкъщи. – Този сертификат ще бъде ли включен в официалната ти биография?  – Да, оттук нататък навсякъде – в биографията ми и в медиите под моето име ще се появява този надпис. А статуетката е за продуцента Джим Бърк. – Не защото беше нашият човек на сцената, но изглеждаше особено елегантен. Кой те облече?  – Ако си спомняш, през 1973 г. излезе филмът „Papillon“ („Пеперудата“), със Стив МакКуин и Дъстин Хофман. Тогава на церемонията Стив МакКуин беше облечен в черно кадифе и с уникална папионка, също черна, с лека сребърна бродерия. Този човек се отличаваше от всички останали мъже в смокинги и даже изглеждаше малко старомодно. Бил съм дете тогава, но го запомних. И когато дойде поканата за церемонията на „Оскарите“, казах на жена ми Джени: „Не знам защо, но в съзнанието ми е останала тази картинка с МакКуин. Много искам да се облека в кадифе“. А тя се засмя: „Няма ли да изглеждаш много старомоден?“. Викам, няма значение, аз искам да се чувствам добре, да ми е кеф. – А брошката, която носеше?  – Тя е от моята покойна осиновителка, подари ми я преди абитуриентския бал. Наследство й е от нейната майка и е на повече от 100 години. – За хората, които не знаят, ти се раждаш с животозастрашаваща бронхопневмония и богатата леля на майка ти те осиновява проформа, за да те спаси. Била е съпруга на големия фабрикант Димитър Маринов, шеф на Камарата на индустриалците в България по времето на цар Борис III. Братя Маринови са прототипи на Димитър Димов за романа му „Тютюн“.  – Да, братя Маринови са били крупни тютюневи фабриканти. Построили са фабриката за тютюн в Кричим, после така наречената фабрика за фини тютюни „Егея“ в София и фабриката за кожи. – С тази брошка ти си занесъл на сцената на „Оскарите“ цялата си необикновена семейна история… Тази твоя осиновителка е била и придворна дама, нали?  -Да, била е придворна дама на царица Йоана и е носила на ръце малкия цар Симеон II. Тя ми подари брошката с идеята да си я закача на ревера на абитуриентския си костюм. Но в последния момент с родната ми майка решихме да съм в костюм в екрю, беше много модерен цвят тогава, през 1982-ра. Тази брошка никога не беше закачена, докато не дойде този велик момент. Бях си намерил много хубава папионка, почти същата като на МакКуин, но жена ми предложи да сложа брошката. И тя буквално си залепна на мястото.  ", "date": "2019.03.03", "title": " Актьорът Димитър Маринов пред „Труд”: Джулия Робъртс ми каза, че заслужавам да държа „Оскар“"}
{"url": "https://trud.bg/%d0%b4%d0%bd%d0%b5%d1%81-%d0%b5-%d0%bc%d0%b5%d1%81%d0%bd%d0%b8-%d0%b7%d0%b0%d0%b3%d0%be%d0%b2%d0%b5%d0%b7%d0%bd%d0%b8/", "text": "Днес е църковният празник Неделя месопустна, наричан още Месни заговезни. Месни заговезни е винаги в неделя – осем седмици преди Великден. Празникът получава названието си от традиционната вечеря с месни ястия, след която е забранено да се яде месо до края на Великия (Великденския) пост. Думата „заговезни“ идва от заговявам, започвам да постя. Заговява се с месо, а празничната трапеза е само от месни ястия. Това е и последната седмица, в която младите могат да се събират, да пеят и играят хора. До Великден следват хранителни и духовни пости. На Месни заговезни се приготвят баница с мас и извара, кокошка, яде се свинско месо. През цялата седмица до Сирни заговезни се устройват веселби и игри, защото след това те са строго забранени. В храмовете се четат откъси от Светото писание, които говорят за Страшния съд. През седмицата — в сряда, петък и неделя се връзват люлки и момците и момите се люлеят за здраве. Също така през цялата седмица (или само на Сирни заговезни) се палят огньове и пак за здраве се прескачат; после около тях се играят хора и се пеят песни. Затова празникът се нарича и Поклади. Съботата преди Месни заговезни е Задушница, когато се прави помен за мъртвите. Седмицата между Месни и Сирни заговезни се нарича Сирница, защото е подготовка за Великия пост. До Сирни заговезни трябва да приключат всички сватби, защото през Великия пост до вторник на Светлата седмица не се позволява венчаване. През тази година Великият пост, наричан още Света четиридесетница, започва от 11 март, понеделник, след Сирни Заговезни, които са на 10 март. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.03", "title": " Днес е Месни заговезни"}
{"url": "https://trud.bg/%d0%b2%d0%b0%d0%bb%d1%8f-%d0%b1%d0%b0%d0%bb%d0%ba%d0%b0%d0%bd%d1%81%d0%ba%d0%b0-%d0%bd%d0%b5-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d0%bd%d0%b0%d0%b2%d0%b5%d0%b6%d0%b4%d0%b0%d0%bc%d0%b5/", "text": "Трябва да се пази името „България”, както навремето се е пазило. Това каза пред   певицата Валя Балканска, която е на връх Шипка за отбелязването на 141 години от Освобождението на България. „Този народ се е борил и пролял кръвта си, за да сме днес тук с чистата съвест, че достойни българи са се борили и са придобили свободата”, категорична беше тя. „Не трябва да навеждаме глава, защото българският народ е бил и ще пребъде”, каза още певицата. За празника тя пожела на българите здраве, повече разум, сила и кураж и да бъдем обединени. „Това е тържество на българския дух – емблематично място на емблематична дата, за да почетем всички, отдали живота си за това да може ние днес да се наречем свободни”, заяви гайдарят Петър Янев.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.03", "title": " Валя Балканска: Не трябва да навеждаме глава, защото българският народ е бил и ще пребъде"}
{"url": "https://trud.bg/%d0%bb%d0%b0%d0%b2%d1%80%d0%be%d0%b2-%d0%b5%d0%b4%d0%bd%d0%be%d1%81%d1%82%d1%80%d0%b0%d0%bd%d0%bd%d0%b8%d1%82%d0%b5-%d1%81%d1%82%d1%8a%d0%bf%d0%ba%d0%b8-%d0%bd%d0%b0-%d1%81%d0%b0%d1%89-%d0%be%d0%ba/", "text": "Министърът на външните работи Сергей Лавров оцени мирния план на САЩ за Близкия Изток, предава TACC. „Сделката от века“, насърчавана от Съединените щати в Близкия изток, може да включва „съмнителен обмен“ на територии, които не съответстват на основите на този процес, признати от международната общност. Това заяви руският външен министър Сергей Лавров в интервю за кувейтската информационна агенция KUNA. „Едностранните стъпки на Съединените щати оказват значително отрицателно въздействие върху положението в Близкия изток. Американският президент Доналд Тръмп обеща да положи всички усилия за разрешаване на палестино-израелския конфликт. „Ние приветствахме тези добри намерения предимно в рамките на формата Русия, Съединените щати, ООН и ЕС,” каза Лавров, „Така наречената Четворка“.  Той припомни, че след поредица от срещи на Четворката на ниво специални представители във Вашингтон „САЩ поеха откровен курс за прилагане на едностранни схеми само с тяхно посредничество“. „През последните две години чухме, че скоро ще бъде обявена нова инициатива в Близкия изток – така наречената „сделка на века“, за която се предполага, че би трябвало да доведе до мир между арабите и Израел. Неговото обнародване отново бе отложено до създаването на ново израелско правителство. Ако вярваме на циркулиращата информация, става дума за съмнителен обмен на територии, които противоречат на международно признатата база на уреждането на близкоизточния конфликт“, каза руският външен министър. Според него допустимостта на подобна сделка за палестинците изглежда под въпрос.  „Убедени сме, че за да се намали напрежението в региона и да се възстанови един смислен процес на палестино-израелско уреждане на базат на общоприета международна правна основа, са необходими общи усилия от цялата международна общност, за да започнат преки преговори между страните в конфликта“, подчерта Лавров. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.03.03", "title": " Лавров: Едностранните стъпки на САЩ оказват значително отрицателно въздействие върху положението в Близкия Изток"}
{"url": "https://trud.bg/%d0%b8%d1%82%d0%b0%d0%bb%d0%b8%d0%b0%d0%bd%d1%81%d0%ba%d0%b0%d1%82%d0%b0-%d0%bf%d0%be%d0%bb%d0%b8%d1%86%d0%b8%d1%8f-%d0%b0%d1%80%d0%b5%d1%81%d1%82%d1%83%d0%b2%d0%b0-%d0%b3%d0%bb%d0%b0%d0%b2%d0%b0/", "text": "Италианската полиция арестува в Неапол главатар на неаполитанската мафия. Става дума за Марко ди Лауро, четвъртия син на боса Паоло ди Лауро и последния останал на свобода, предаде Франс прес. Марко ди Лауро, на 38 години, бе арестуван, без да окаже съпротива. От 2006 г. за него има издадена европейска заповед за арест. Той бе втори в списъка с най-издирвани престъпници в Италия след сицилианския мафиот Матео Месина Денаро. Италианският министър на вътрешните работи Матео Салвини приветства успеха на операцията. „Нито минута покой за престъпниците“, каза той.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.03", "title": " Италианската полиция арестува главатар на неаполитанската мафия"}
{"url": "https://trud.bg/%d1%80%d1%83%d1%81%d0%ba%d0%b8-%d1%83%d1%87%d0%b5%d0%bd%d0%b8-%d1%81-%d0%bf%d0%be%d1%81%d1%82%d1%80%d0%be%d1%8f%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%b1%d0%b0%d0%b7%d0%b0-%d0%bd%d0%b0/", "text": "С построяването на база на Марс трябва да се заемат роботи, а не хора. За хората тази задача ще е прекалено рискована, предаде ТАСС. Това заяви Евгений Дудоров, изпълнителен директор на научно-производственото обединение „Андроидна техника“, което създаде новия руски човекоподобен робот Фьодор. „Мисията на Марс е изключително рискована за човека. Затова си струва да се използват роботехнически комплекси, за да се създаде инфраструктура, да се произведат елементи за построяване на помещения и за добив на полезни изкопаеми“, отбеляза Дудоров. По думите му, няма да е възможно всичко, което е нужно за производството, да бъде доставено на друга планета с помощта на ракета-носител. Затова той предлага на Марс или други планети да бъдат изпратени роботехнически комплекси, които да създадат инфраструктура. Едва след това ще може там да пристигнат хора, смята Дудоров. През месец юли м.г. бе оповестено, че през 2022 г. пръв на борда на новия космически кораб „Федерация“ ще полети роботът Фьодор. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.03", "title": " Руски учени: С построяването на база на Марс трябва да се заемат роботи, а не хора"}
{"url": "https://trud.bg/%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%b8%d1%8f%d1%82-%d0%bf%d1%80%d0%b0%d0%b7%d0%bd%d0%b8%d0%ba-%d0%b8-%d0%b4%d0%bd%d0%b5%d1%88%d0%bd%d0%b8%d1%8f%d1%82-%d0%b4%d0%b5%d0%bd/", "text": "Да не забравяме кой ни освободи Отново е 3 март – национален празник на възкресена България от 1888 г., макар и с немалки прекъсвания. И отново българите или по-скоро политическите анализатори са разделени за празника не толкова заради смисъла му, колкото заради днешните политически и геополитически обстоятелства. Това поредно национално раздвоение ме кара да си задам въпроса защо не можем да отбележим възраждането на държавността си както подобова. А отговорът ми е, че продължаваме да сме в плен както на националните си комплекси, така и на сателитния синдром, който ни кара да се приспособяваме към всяка велика сила, в чиято сфера попадаме. И гарнираме всичко това с патриотарски заявления за собственото си величие. Тези думи не звучат празнично, но са ни необходими, за да разберем защо не можем да посрещнем националния празник с чувство за национална гордост и вдигната глава. За да го направим, трябва наистина да познаваме цялата история – не само своята гледна точка, а и тази на другите участници. Ще започна с това как започваме възстновяването на своята държавност след векове държавно небитие. Голямото българско събуждане се нарича Българско възраждане. Без него нито щеше да се възроди българското самосъзнание, стимулирано от малката „История славянобългарска“, нито новата българска книжовност и просвещение, нито самостоятелната Българска църква, която в онази епоха е равнозначна на държавност, нито пък толкова много българи щяха да започнат да мислят и да се подготвят за освобождение с оръжие в ръка. Повратната точка на този първи етап от борбата за държава е най-голямото надигане – Априлското въстание от 1876 г. Каквото и да говорим днес за онази епоха, струва ми се, че никой сериозен български националреволюционер не е мислил, че със собствени усилия българите биха могли да прогонят турския аскер от българските земи и да изградят новата държава. Дори и да не са били наясно с тънкостите на европейския баланс на силите и със сложните взаимоотношения във Виенския концерт на великите сили, всички те са знаели, че вътрешната революция трябва да бъде подкрепена отвън, за да постигне целите си. И това на първо място се отнася за Апостола на свободата Васил Левски, когото през последните години политици и политиканстващи използваха как ли не и му приписваха какви ли не думи, за да го превърнат в част от новата русофобска вълна. Но май това е съдбата на всяка голяма и светла личност – да бъде използвана от дребните си последователи. Всички знаем и се гордеем с това, че през 1876 г. цяла Европа вдига глас в защита на българите, жестоко наказани заради безумната си смелост да се изправят полувъоръжени срещу могъщата империя. Да, във Великобритания и Франция и къде ли не из Европа политици и интелектуалци говорят и пишат за турските зверства и за защита на българите и босненците. Само че това съпричастие си остава на думи и често е част от вътрешнополитическа игра. Както и да пренаписваме днес историята си с оглед на новите си съюзници, не може да отречем, че единствената държава, в която не само се говори и пише, а която е готова и да воюва за освобождението на българите, е Русия. Вярно е, че българските страдания дават шанс на унизително победената в Кримската война Руска империя да се върне на европейската сцена. Вярно е и това, че тя се възползва от европейското обществено мнение, за да получи съгласието (небезусловно) на другите велики сили за нова война с Османската империя. Но това ни най-малко не намалява значението на Руско-турската война от 1877-78 г. за българите. Сложните обстоятелства, при които се подготвя освобождението би трябвало да научат на нещо българските политици. А именно, че не трябва да очакват великите сили да обслужват българските интереси, а да търсят и използват съвпадението на техните интереси с нашите. Казвам това, защото следващите изпитания, с които се сблъсква младата българска държава, показват, че урокът не е научен. Продължаваме да търсим сметка и отговорност от великите сили за всеки наш неуспех, вместо да овладеем изкуството на дипломацията. Така се ражда и сателитният синдром, който замества с подчинение умението да се възползваме от противоречията между великите сили в наш интерес. Не бива да забравяме и още нещо. Това, че в Руската империя тази война, за разлика от многото дотогава, е възприета от обществото като справедлива и оправдана. Съпричастието към трагичната съдба на българите, възприемани като братя славяни и православни единоверци, ражда масовото доброволческо движение. Българските борци за свобода влизат и в руската литература – надявам се, че по-възрастните българи не са забравили романа на Иван С. Тургенев „В навечерието“, където един от главните герои е българският революционер Инсаров. Да, в него става дума за 50-те години, а не за 70-те години на ХIХ в., но това още по-ясно показва колко важна за руснаците е съдбата на поробените българи. Доброволците са толкова много, че до средата на войната те преобладават в руската армия. За тях войната не е имперска, а истински народна. Следващият момент, по който българите спорят днес, е краят на войната. Имам предвид не само трудния u ход, коствал на руските войници, българските опълченци и населението толкова много жертви. А предварителния Санстефански мирен договор, чието подписване е плод на усилията на граф. Николай П. Игнатиев и силно се отличава от предварителните намерения на Русия. Днес този договор и неговият инициатор се натоварват с удивително много негативни емоции. Вече добре знаем, че договорът е част от по-голямата игра на Русия да получи колкото се може повече от победата, но да се обвинява граф Игнатиев за това, че е накарал турците да се подпишат под карта, която следва границите на Българската екзархия, е тъжно и жалко. Защото показва дълбокия ни комплекс да търсим вината за всичко в другите, включително и, че не са осъществили нашите мечти. И забравяме, че нито една християнска държава на Бълканите не възниква в оптималните си граници. Нашият неуспех да постигнем националния си идеал е резултат не на Санстефанския договор, а на грешките на политиците, които не съумяват да се ориентират в отношенията между великите сили. Но да се върнем в днешния ден. Как отбелязваме националния си празник? Надеждата ми е в онези българи, които всяка година в дъжд, сняг и вятър се изкачват на връх Шипка. Те продължават пътя на създателите на българската държава. Неизменните политизирани коментари обаче разколебават увереността ми в българското достойнство. Какво ни пречи да се гордеем с българското участие в освобождението и да изразим признателност към освободилата ни руска армия? Очевидно не можем да го направим заради съвременната политика, при която Русия вече не ни е съюзник, а е противник на нашите нови съюзници. И верни на сателитния си синдром много български политици се чудят как да избегнат споменаването на Русия на този ден. Жалко и срамно! Защото историята е такава, каквато е, а онези, които се опитват да я променят според новите политически реалности, просто следват рецептата на Джордж Оруел от „1984“.  Нека отпразнуваме 141-та годишнина от възкръсването на България както заслужава – с гордост и воля да продължим пътя, завещан ни от националреволюционерите и да не забравяме кой ни освободи.        ", "date": "2019.03.03", "title": " Националният празник и днешният ден\t\t\t"}
{"url": "https://trud.bg/%d0%ba%d1%83%d0%b1%d1%80%d0%b0%d1%82-%d0%bf%d1%83%d0%bb%d0%b5%d0%b2-%d0%b1%d0%b8-%d0%bc%d0%b5-%d0%bd%d0%b0%d0%bf%d1%80%d0%b0%d0%b2%d0%b8%d0%bb%d0%be-%d1%89%d0%b0%d1%81%d1%82%d0%bb%d0%b8%d0%b2-%d0%b2/", "text": "„В едни от турнирите, на които съм бил, пускаха химна, когато побеждавам. Беше за мен изключителна гордост“, заяви пред   боксьорът Кубрат Пулев навръх националния празник на България. Запитан ако можеше да се роди отново, какво време от българската история би избрал, Пулев заяви, че би искал да живее във всички. „Но няма как, житейските ни дни са по-малко. Може би под турското робство, защо не. От сегашната ми позиция, гледайки, дори да познавам Васил Левски би било за мен нещо велико, макар че тогава е нямало как да го осъзная. Още от малък, баща ми ни учеше и казваше, че това е най-великият българин“. „Баща ми със сигурност щеше да се гордее с мен. Аз вярвам, че се гордее и от горе, но със сигурност щеше да се гордее, защото ние сме негови производни, негови деца. Естествено, имаме и майка ни, която много допринесе за нашето развитие. Баща ми се занимаваше основно и изцяло с нас, беше отдаден на нас. На повечето хора не мога да обясня, но пожелавам на всяко едно дете такъв баща“, каза той. „За много неща обаче, за съжаление, би ме смъмрил сега. Може би в личен план – за деца. Трябва българите да правят деца, да се раждат. Аз съм, за съжаление, много не добър, а много лош пример в това отношение. Това ми е единственото, което куца, но смятам да се задвижа малко по-усилено в тази част“, обеща Кубрат. Запитан дали би отгледал децата си в България, Пулев бе категоричен: „Да, със сигурност. На много хора казвам, и дори с техните деца говорим, пред тях. Няма лошо, хубаво е хората да видят в чужбина какво е, но чак да си пращам аз детето. Лично аз не бих го направил, защото смятам, че примерът детето ти да бъде близо до теб е много по-важен. Не мога да ги разбера. Това пак идва от чуждопоклонничеството на българина и от ниското му самочувствие. Имаме много добри университети, в които те могат да завършат и да си бъдат до родителите, до семейството. Не да ходят в чужбина, без никакъв контрол… Въпрос на личен избор, но не забравяйте, че прекалената мотивация, прекаленото желание, също може да изиграе лоша шега на някой. Може да го направи нещастен и не на мястото си. Човек трябва да прецени и да следва мечтите си“, заяви боксьорът. Самият Кубрат е идол на много деца, които мечтаят един ден да постигнат неговите успехи и да чуят химна след победа. „Не е нужно да бъдат като Кубрат Пулев, но ако вземат дадени черти, биха им били от полза. Аз съм човек, който казва истината и говори това, което мисли. Който не казва нищо просто така. Обичам всичко да е затвърдено с факти и знания. Едно мнение, което е изградено не просто ей така – събудил съм се и така съм решил, ами е затвърдено от прочетено, гледано, изживяно“, каза боксьорът. За причините България да е на челните места за най-нещастна нация: „На първо място ще кажа – любовта към нас самите, към родината, към България. Това ни пречи, защото по този начин ние нямаме дух, нямаме сила, нямаме живец, нямаме дух. Когато на един човек му е взета душата – той е инвалид. Трябва вяра. Това се възражда и смятам, че ще се възроди още повече… Аз съм доволен от себе си. Това, което промотирам, е България, самочувствието на българина, българският дух. Без да искам нищо в замяна“ „Вярвам, че всяко едно нещо може да се постигне. Няма невъзможни неща, колкото и да е клиширано. Моето мото е „Няма начин да няма начин“. Смятам, че хората, ако не се опитват да се отърват леко, защото леко няма, а останат и се борят за България, няма как, не може да не може. Вярата е в самите нас. Когато човек повярва – това е първата крачка“, каза той. Кобрата изрази увереност, че отново ще победи румънеца Богдан Дину, с когото са се боксирали и преди в официален мач при аматьорите: „Помня, че бих един румънец. Бих го хубаво и ми беше много удобен тогава. бях много по-бърз от него и го разкъртих, тези груби думи мога да употребя. Помня, че го бих, но не помня точно кой беше. Сега, по статистиката, е той. Надявам се и вярвам, че ще го бия. Вярвам, че съм по-добър. Трябва да го бия, като знам, че и ще има голяма българска публика в Лос Анджелис, която ще ме подкрепя. Не мога да ги изложа. Ще направя необходимото, за да мога да направя хората щастливи в този момент“. „Просто вярвам в българина. Би ме направило щастлив в България да живеем по-добре, защото на мен, не знам на другите как им е, но на мен ми е мъка за хората“, завърши най-добрият ни боксьор, който е претендент за световната титла в тежката категория.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.03", "title": " Кубрат Пулев: Би ме направило щастлив в България да живеем по-добре"}
{"url": "https://trud.bg/%d1%84%d0%b8%d0%b7%d0%b8%d0%ba%d1%8a%d1%82-%d1%82%d0%b5%d0%be%d0%b4%d0%be%d1%81%d0%b8%d0%b9-%d1%82%d0%b5%d0%be%d0%b4%d0%be%d1%81%d0%b8%d0%b5%d0%b2-%d0%b8%d1%81%d1%82%d0%b8%d0%bd%d1%81%d0%ba%d0%b0/", "text": "„Ура патриотизмът” е познато явление, но истинската свобода изисква тежък труд в продължение на цял живот”. Това каза пред   преподавателят по физика Теодосий Теодосиев, който е на връх Шипка за честванията по повод 3 март. Според него днес трябва да бъде нашият ден на благодарността към 30-те хиляди войници от императорската армия и опълченците, които са загинали. „Всеки българин трябва да запали свещичка за упокой на душата на император Александър II, защото без неговото решение сега можеше да сме по-зле от кюрдите – 50 милиона кюрди нямат собствена държава”, отбеляза той. „Било е много трудно решение да се дадат животите на 30 000 войници на руския император и да се похарчат голяма част от парите, спечелени от продажбата на Аляска, за да се освободи един народ”, каза още Теодосиев. По думите му трябва да бъдем достойни за това, което сме получили. Освен това на този ден трябва да се замислим държим ли се като свободни хора. „Ако съм се трудил цял живот, то е било да накарам българина да се чувства по-достоен”, отбеляза Теодосиев. „Свободният човек не трябва да продава гласа си, душата си и бъдещето на децата си. Той трябва да се държи като свободен човек и да не се опитва да отнема свободата на другите”, посочи преподавателят по физика. Според него трябва да се научим да бъдем патриоти и да уважаваме патриотизма на другите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.03", "title": " Физикът Теодосий Теодосиев: Истинската свобода изисква тежък труд в продължение на цял живот"}
{"url": "https://trud.bg/%d1%86%d0%b2%d0%b5%d1%82%d0%b0-%d0%ba%d0%b0%d1%80%d0%b0%d1%8f%d0%bd%d1%87%d0%b5%d0%b2%d0%b0-%d0%bf%d0%be%d0%bb%d0%b8%d1%82%d0%b8%d1%86%d0%b8%d1%82%d0%b5-%d1%82%d1%80%d1%8f%d0%b1%d0%b2%d0%b0-%d0%b4-2/", "text": "„Пожелавам на българите да бъдат здрави, да бъдат горди. Имаме древна история и славни времена, които в годините са градили българския народ. Сега, когато сме част от обединена Европа, винаги трябва да остава в нас националната ни гордост и да бъдем достойни граждани на Европа”. Това каза пред   от връх Шипка председателят на Народното събрание Цвета Караянчева в обръщение по случай 3 март. „Ние трябва да обединим българите – ние политиците. Трябва в такива празници, в такива дни да говорим само за единение, за благодарност към всички герои, които са оставили костите си на този връх, всички герои, които са загинали за свободата на България. Това трябва да ни обединява – винаги трябва да търсим допирните точки, а не точките, които ни разделят”, посочи още Караянчева. Запитана защо все пак в политическото пространство точките, които разединяват като че ли са повече, отколкото тези, които обединяват, председателят на парламента отговори: „Народното събрание е място, където трябва да се водят дебати. Така е било и преди 140 години, когато е било учредителното събрание. Имало е различни дебати, различни позиции, но строителите на съвременна България са намерили общите точки, за да приемат едни от основните закони. Един от най-прогресивните български закони – Търновската конституция. Винаги трябва да търсим консенсуса – разбира се, ние сме различни политически партии, имаме различни програми и всеки един човек има своите мнения и не трябва толкова остро да се противопоставяме”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2019.03.03", "title": " Цвета Караянчева: Политиците трябва да обединят българите"}
{"url": "https://trud.bg/%d0%ba%d1%83%d1%87%d0%b5-%d1%81%d1%8a%d0%b1%d0%b8%d1%80%d0%b0-%d0%b4%d0%b0%d0%bd%d1%8a%d1%86%d0%b8-%d0%b2-%d0%bc%d0%be%d0%bd%d1%82%d0%b0%d0%bd%d0%b0/", "text": "Черно куче с камбанка на врата се включи в събирането на местните данъци в Монтана. Четирикракият служител е клекнал пред гишето на административната служба в общината, а окичена на гърдите му табела призовава „Платете ми таксата!”. Нетрадиционният начин за събиране на приходи в местната хазна е на кмета Златко Живков, който получил статуетка на на куче от кмета на предпланинското село Смоляновци. „От години г-н Живков постоянно ни напомня да събираме таксата за домашните кучета. Затова на шега му подарих този четирикрак симпатичен пазач. Той пък веднага му намери работа!”, сподели управникът на Смоляновци Пламен Лилчов. Таксата за домашно куче в областния град е 5 лева, а за опашат гард по селата – 2 лева. „Въпреки ниските размери на облога обаче доста хора не плащат за кучетата си. Затова реших да им напомня по този начин за задълженията им към любимците им и към общината!”, коментира градоначалникът Живков. Средствата от такса „Куче” в Монтана се използват за намаляване броя на безстопанствените кучета. Миналата година в касата на община Монтана са постъпили 2718 лева от таксите за 176 градски и 919 селски кучета. От началото на тази година са платени такси за 16 кучета в града и 320 по селата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.03", "title": " Куче събира данъци в Монтана"}
{"url": "https://trud.bg/%d0%bc%d0%bb%d0%b0%d0%b4%d0%b5%d0%bd-%d0%bc%d0%b0%d1%80%d0%b8%d0%bd%d0%be%d0%b2-%d0%bd%d0%b0-13-%d0%bc%d0%b0%d1%80%d1%82-%d0%bf%d1%80%d0%b5%d0%b4%d0%b0%d0%b2%d0%b0%d0%bc%d0%b5-%d0%b7%d0%b0%d0%b4/", "text": "Няма пропуснати вериги и бензиностанции при проверките през последните две години и така ще продължим, заяви пред   вътрешният министър Младен Маринов. „Не бих казал, че проверките за контрабанда на горива са по сигнал на Българската петролна и газова асоциация, те вървят още от създаването на междуведомствения контрабанден център, но до този момент може би не са били във фокуса на обществото“, каза министърът. „Ново е надграждането на този център, като след нареждане на премиера бе създадена организация всички информационни и контролни системи в различните органи, контролиращи вноса, разпространението и продажбата на горива да се обединят в него. За да може да се прави анализ за резултатите и тенденциите, на разминаванията. Нашите усилия са да контролираме процеса от самия внос на горивата до продажбата им. В ход е картографирането на всички обекти, които са регистрирани за търговия с горива и петролни продукти“, съобщи министърът. „Резултатите показват, че това са системни усилия, защото няма периодични акции да повлияят на такъв голям и силен сектор“, каза Младен Маринов. Той съобщи, че за 2018 г. предотвратените щети за бюджета от иззети горива и тютюневи изделия са за над 27 млн. лв. при 16 млн. за 2017 г., което показва постоянни и системни усилия за противодействие на контрабандата. Друг резултат от тези усилия е нарастването на приходите в бюджета заради превенцията, до която водят тези усилия, добави министърът. 4,4% е делът на контрабандните цигари в България и това е едно от най-ниските нива в ЕС, сочи последно международно проучване. Във връзка с новината, че в България  , министър Маринов каза, че случаят показва каква е „силата на европейските механизми за противодействие на престъпността“. Сигналът за него е получен на 12 февруари пред европейската мрежа за активно издирване на бегълци. „Незабавно е направена организация от колегите във Варна… Реално задържането а станало на 17 февруари, като на 26-и е изправен пред Окръжен съд Варна, който е разрешил предаването му на испанските власти. Надяваме се това да се осъществи на 13 март“, каза министърът. На базата на начина на издирване и подадена информация, че лицето възнамерява да напусне ЕС и да се укрие в трета страна, Младенов допусна, че задържаният има „сериозен ранг“ в наркотрафика. „Ползваме се с доверие пред всички партньори и оправдаваме това доверие с тези незабавни действия. При всеки един такъв сигнал се действа незабавно“, каза още той коментирайки случая. Грешно е до всеки забранителен знак да има полицай и патрулен автомобил, каза министър Маринов, визирайки новата инициатива, при която за първи уикенд на шофьорите на тирове се раздават брошури с обяснения къде и в кои часове не трябва да се движат. „Нямаме толкова ресурси, а и това е много скъпо нещо“. „Това не означава, че бягаме от контрол. Ние ще сме на места, където ако той е нарушил знака, ще се наложат съответните глоби, а те никак не са малки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.03", "title": " Младен Маринов: На 13 март предаваме задържания наркотрафикант на испанските власти"}
{"url": "https://trud.bg/%d0%ba%d1%80%d0%b5%d1%85%d0%ba%d0%be-%d1%81%d0%b2%d0%b8%d0%bd%d1%81%d0%ba%d0%be-%d0%bc%d0%b5%d1%81%d1%86%d0%b5-%d0%b7%d0%b0-%d1%86%d0%b5%d0%bd%d0%b8%d1%82%d0%b5%d0%bb%d0%b8/", "text": " 1 кг свински бут обезкостен  3-4 маслини  2 скилидки чесън  чубрица  черен пипер зърна  1 дафинов лист  2 зърна бахар  3-4 глави лук  зехтин или олио  100 г течна готварска сметана  150 мл червено вино  50 мл водка  2 с.л. ябълков оцет  млян черен пипер  чубрица  мащерка  Месото, почистено от евентуални жилки, шпиковаме с маслини, черен пипер, дафиновия лист, накъсан на три, зърната бахар и чесън. Поръсваме с малко чубрица и мащерка, риган, млян черен пипер. Заливаме с виното, водката, оцета и оставяме за няколко часа да си попие всички аромати и миризми като от време на време го обръщаме. Лука нарязваме на кръгчета и слагаме в средата на тавата. Отгоре поставяме месото, намазваме го със зехтин и сипваме още малко в тавата. Маринатата изсипваме също в тава и добавяме чаша вода. Добавяме чубрица. Плътно завиваме тавата с фолио и печем на 200 градуса около 2 часа. Намаляваме фурната на 160 градуса и отиваме фолиото. Оставяме да се запече като от време на време поливаме със соса. Той се приготвя, като лука от тавата и соса от печенето пасираме с течната сметана. Сервираме топъл, защото се желира от сока на месото. Поднасяме филийки от месото с гарнитура по желание и сервираме сосиера със соса за месото или пък го поливаме в чинията.  800 г свински бут без кост  150 г пушено сирене  4 с.л. горчица  2 с.л. захар  4 с.л. вода  масло  сол  черен пипер  кимион  чесън на прах  Захарта се карамелизира в подходящ съд на котлона. Добавят се водата и малко масло и се оставя да заври. Бутът се реже на тънки порции, без да се стига до края с ножа. Те се посоляват и натъркват с подправките. Оставят се да престоят половин час. След това се намазват първо с горчицата, а след това с карамеления сос. Във всеки разрез се поставя по едно парче топено сирене. Месото се притиска плътно, за да се събере в едно цяло, увива се в готварско фолио и се пече в предварително загрята на 200 градуса фурна час и половина. След това фолиото се отстранява и се допича, докато получи хрупкава златиста коричка. Поднася се в плато върху картофено пюре. Може да се гарнира и с варен ориз със зеленчуци, както и със зелена салата.  2 кг свиски бут  200 г бекон  2 дафинови листа  1 стрък розмарин  2 стръка риган  6 листа салвия  6 с.л.олио  1 с.л. зеленчуков бульон  1 ч.л. черен пипер млян  1 ч.л. сол  800 г домати  300 г моркови  200 мл бяло вино  2 лимона  4 скилидки чесън  2 глави лук  Овкусете месото със сол и черен пипер и запържете леко от всички страни. Извадете го и в същата мазнина добавете нарязания на парченца бекон и запържете, след това добавяйте последователно ситно нарязания лук, чесъна, морковите и обелените и нарязани домати. Върнете обратно месото, сложете кората от 1 лимон и сока от двата лимона. Налейте виното, бульона и подправките. Печете във фурна на 160 градуса около 1,5-2 часа, в зависимост от месото, като от време на време го поливате с получения сос. Сервирайте нарязано на филийки.  1 кг свински бут  800 г картофи  5 червени чушки, печени  5 големи гъби  2 връзки пресен лук  1 глава стар лук  1/2 буркан белени домати  1 с.л. зеленчукова подправка  3 скилидки чесън  чубрица  магданоз  червен пипер  черен пипер  сол  олио  Нарежете свинския бут на големи хапки или жулиени. Картофите нарежете на кубчета, лука – на едро, гъбите – на ивици. Червените печени чушки нарежете на кубчета. Сипете олио в гювеча и прибавете месото, поръсете с подправките и хубаво разбъркайте. После прибавете лука, картофите, гъбите и чушките. Разбъркайте отново и поръсете с още малко от подправките. Добавете белените домати и малко вода. Обелете скилидките чесън и поставете отгоре със ситно нарязан магданоз. Сложете гювеча във фурната и печете на умерена температура около час и половина.  1 кг свинско месо от бут или врат  За маринатата  200 мл червено вино  100 г мед  50 мл ракия  сол, черен пипер  За плънката  2-3 кисели краставички  2-3 гъби  2 яйца, твърдо сварени  100 г бекон  100 г кашкавал или топено сирене  черен пипер  олио  Нарежете свинското на 4 пържоли и ги начукайте хубаво на тънко, като ги посолите и добавите черен пипер. Подредете ги в тава и ги залейте с маринатата, приготвена от смесените вино, ракия, мед, малко сол и черен пипер. Оставете да престоят 4 часа, като покриете тавата. В малко олио запържете нарязаните гъби и бекона. Овкусете ги със сол и червен пипер. Краставичките нарежете на ленти, както и кашкавала. По средата на всяка пържола наредете по дължина краставички, кашкавал, сварени яйца и гъби с бекон. Завийте на роле и стегнете с дебел конец. Подредете ролцата в тава, застлана с алуминиево фолио, леко намазнено. Сложете да се пекат в загрята фурна на 200 градуса около 45 минути, като ги обръщате от време на време. Преди сервиране разрежете на филийки.  1 обезкостено свинско бутче (около 2 кг)  4 с.л. краве масло  1 каф. ч. олио  1 глава лук  2 моркова  2 твърдо сварени яйца  1 ч.л. червен пипер  1 ч.л. стрита чубрица  1/2 ч.л. смлян черен пипер  2 кисели краставички  2-3 дафинови листа  Начукайте обезкостеното бутче с дървен чук. С върха на остър нож направете в средата дълбок прорез, в който сложете плънката. Тя се приготвя по следния начин: в 2 с.л. разтопено краве масло запържете нарязания на ситно лук и нарязаните на кубчета моркови (отделете няколко парченца за шпиковането). Свалете съда от огъня. Когато сместа изстине, прибавете киселите краставички и сварените яйца – нарязани на кубчета, и подправете с червен пипер, черен пипер и чубрица на вкус. Сложете плънката в месото и зашийте отвора с попарен бял (за да се вижда) конец. Поставете бутчето в тавичка, намазана с останалото краве масло. Шпиковайте го с парченцата морков. Отгоре поръсете черен пипер и натрошените дафинови листа. Печете напълненото бутче отначало в силна фурна. След около 20 минути намалете градусите. През десетина минути обливайте месото с по една кафена чашка топла вода, смесена с олиото. След като месото се зачерви, обърнете го от другата страна. Накрая намажете бутчето с червен пипер, смесен с малко олио.  ", "date": "2019.03.03", "title": " Крехко свинско месце за ценители"}
{"url": "https://trud.bg/%d0%b2%d1%8a%d1%80%d0%b1%d0%b8%d1%86%d0%b0-%d0%bf%d0%be%d1%87%d0%b5%d1%82%d0%b5-%d0%b3%d0%b5%d1%80%d0%be%d0%b8%d1%82%d0%b5-%d1%81%d0%b8-%d0%bd%d0%b0-%d1%82%d1%80%d0%b5%d1%82%d0%b8-%d0%bc%d0%b0%d1%80/", "text": "Венци и цветя в знак на признателност и почит съпровождаха днес Националния празник 3 март в шуменската община Върбица. На почетна стража пред паметната плоча на Васил Левски и новооткритият Паметник на участниците от Върбишки регион във всички освободителни войни застанаха кметът на град Върбица инж. Мердин Байрям, председателят на Общинския съвет във Върбица Кадир Хасан, секретарят на общината Къймет Узунова, ученици от СУ „Св.Св. Паисий Хилендарски“. Венци и цветя в знак на заслужена почит към делото и паметта на героите положиха още общинските съветници, кметовете на населени места, служителите от общинска администрация, общественици и граждани. Кметът инж.Мeрдин Байрям поздрави върбичани с националния празник: „Денят на Освобождението е повод да изразим своята почит към хилядите герои, отдали живота си за свободата на Отечеството. Трети март е и празникът, който ни зарежда с порива за дълг и патриотизъм, водили смело нашите предци в борбите за национално освобождение и обединение. Славното минало на нашия народ ни задължава да бъдем упорити в отстояване на националния идеал днес и в бъдеще, както и в общата ни воля за свобода и единение, въпреки предизвикателствата на съвремието. Нека в този тържествен ден сведем глави пред хилядите знайни и незнайни загинали за свободата на България! Вечна слава и поклон, към паметта на героите!“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.03", "title": " Върбица почете героите си на Трети март"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8%d1%82%d0%b5-%d0%be%d0%bf%d1%8a%d0%bb%d1%87%d0%b5%d0%bd%d1%86%d0%b8-%d0%b2-%d1%86%d0%b5%d0%bb%d0%b8%d1%8f-%d0%b8%d0%bc-%d0%b1%d0%bb%d1%8f%d1%81/", "text": "15-годишният Димитър Петков е най-малкият опълченец Нито една държавна институция не пожелава да дари дори 100 лева Ген. Михаил Черняев е героят на първия български химн „Шуми Марица“ Цар Александър II пише на един от ъглите на писмо „Да се освободи България“ Българските опълченци, онези истински герои, без които успехът на Руско-Турската освободителна война през 1877-1878 г. бе немислим – на тях е посветен прекрасният албум, който Тошо Пейков издаде наскоро. Луксозното издание „Епопея за български опълченци” е поредният том от историческата фотографска енциклопедия „България в блясък”, който бившият шеф на Фонд „13 века България” и бивш депутат от НДСВ отпечатва и представя на българската общественост.  За да направиш албум с такова качество се изисква освен огромен труд, но и родолюбив дух. И Тошо Пейков, днес пенсионер, дава всички от себе си, за да може в „Епопея за български опълченци“ да покаже като живи в целия им блясък героите на нашето Освобождение. Той успява да събере над 500 снимки, голяма част от тях уникални и непопулярни за широката публика, и заедно с няколко изключителни професионалисти успява в каузата. Опълченци, поборници, военачалници от руската армия, свещенослужители, лекари, самарянки, истински благодетели интелектуалци от Европа и Америка за българската кауза, дори и някои от нашите душмани – всички те са намерили място в Епопеята. Тошо Пейков наистина влага душата си в тази книга. Всичко започва от мига, когато вижда образа на дядо Станко Вълков от Пета опълченска дружина във Военния фотоархив, разказва той пред „Труд”. В неговите очи вижда очите на своя дядо Станчо. И след този образ започва да издирва и други опълченци с помощта на историка Димитър Пиронков – някога експерт в Министерството на културата, а днес е „воинът”, който пази костницата на Княз Александър I Батенберг. Тошо успява да събере стотици снимки от архивите и музеите в страната и много от тях влага в книгата и изложбата, която е предшественик на албума. Половината пък са оцветени като същинска цветна фотография от Мартина Цветанова. При подготовката на албума му помагат художникът Христо Елезов и дизайнерът Емил Трайков. Редактори на изданието са д-р Галина Йочева и д-р Александър Мирков, а издателството е „Янус”. Точно за тях – „моите ангели помощници”, както Тошо ги нарича, са неговите благодарности. Тези хора му помагат да избере всяка една снимка, за да могат да бъдат възстановени лицата им. Особено внимание се обръща на очите. „През очите можеш да влезеш в душата на тези огнени мъже, сторили всичко, за да може България да получи, да извоюва своята свобода и независимост”, въодушевява се Пейков. Когато тръгва да търси спомоществователи, които да помогнат със средства за това истински родолюбиво дело, Пейков обаче удря на камък. Никоя от държавните институции – министерства и институти, към които се обръща, не се отзовава, макар някои от тях да обещават. „Обидно е”, едва изрича той, но не смее да кори никого от тях. Една оцветена портретна снимка би трябвало да се заплати по 50 лева, а груповите – към 100. И това са цени, които са смешни за огромния труд, който полагат експертите. На фона на последния скандал отпреди дни с разпространените в български училища гей брошури, развращаващи децата, и за които са хвърлени най-малко десетки хиляди лева, а институциите, разрешили тяхното издаване, разполагат с милионен бюджет, никой от тях не желае да даде дори 100 лева за тази патриотична кауза. За гей пропаганда може всичко, но за спомен за българските опълченци – не. А тази книга е абсолютно задължителна да я има във всяко едно училище и във всяка читалищна библиотека, за българска институция да не говорим. Както обикновено се случва, Господ си знае работата и накрая родолюбив българин, пожелал да остане анонимен, помага от сърце за каузата. На 240 страници в „Епопеята“са публикувани 270 малко познати, отлично реставрирани, голямо-форматни рисувани официални портрети и снимки на българските опълченци, на генералите и командирите от руската армия, сред тях и бъдещи висши български офицери, мащабни картини от военните действия, фотографии, на които са запечатани уникални моменти, свързани с бойната слава по време Руско-турската освободителна война и десетилетия след нея, когато висши военачалници се срещат с останалите живи поборници. Всички те, пролели кръвта си за Освобождението на България. Всяка снимка е придружена с текст за нея, а портретите – с исторически текстове и кратка бойна биография на всеки от тях. И с „Епопея за български опълченци” Пейков дава отпор на националния нихилизъм. Образите са наистина като живи. За труда го вдъхновява поетът Иван Вазов и неговата „Епопея на забравените”. Албумът започва със застъпниците за българската кауза след Априлското въстание. Първи е Екзарх Антим I, който пише известното писмо до Александър II, наречен Царя Освободител. На единия от ъглите на това писмото Царят пише: „Да се освободи България!”. След това са образите на руски и европейски писатели, защитници на българската кауза. От палатковия лагер в Плоещ започва формирането на първите шест дружини на българското опълчение. Само един месец е достатъчен за военната им подготовка, защото те още от първия изстрел улучват мишената и руските офицери са учудени от уменията им. Точно от това място е и известната картина на Николай Дмитриевич Оренбургски, показваща как император Александър II влиза в Плоещ заедно със своя брат Великия княз Николай Николаевич. Пейков разказва историята, показана на картината: „Строеният почетен караул, който ги посреща на 26 май 1877 г., е от 1-ва рота на III дружина на Българското опълчение. Царят милостиво поздравява опълченците с думите: „Здорово, дети!” Негово Величество ощастливил някои от тях с личен разговор. Обърнал специално внимание на опълченеца Димитър Петков (това е бъдещият министър-председател на България, на боевете в прохода Шипка е тежко ранен и губи след ампутация едната си ръка), който имал вид на малко момченце. Оказало се, че Димитър е 15-годишен. Императорът посетил лагера още веднъж на 28 май, за да се срещне лично с него.“ Друг герой от албума на Пейков е генерал Михаил Черняев – героят на първия български химн „Шуми Марица”, написан от Никола Живков. Следват генерал Андрей Блъсков, един от големите български военачалници, който на Шипка е редом с генерал Столетов. Сред снимките е и тази на бащата на проф. Богдан Филов – Димитър Филов, който има офицерско звание в Руско-турската война. Някои от тези офицери в един момент са били герои, в друг – предатели на България. Много от опълченците имат удивителни истории. Разбира се най-известният опълченец е Никола Корчев, запечатан със Самарското знаме. Той е истински герой. Живее мирно и тихо в едно брезнишко село. Високият около 2,10 метра левент взема най-хубавата мома в селото, но турците посягат на нея. Той реже главите на двама от тях, бяга със съпругата си в Цариград. Заради способностите си, показани в курс, той става локомотивен машинист. В склада за въглища той крие Васил Левски, някой го предава, турците го подгонват и той бяга със семейството си в Румъния. В Плоещ той става опълченец в дружината на подполковник Калитин, която е носител на Самарското знаме. И Никола Корчев започва своя боен път, успява да се пребори и да спаси знамето в битката при Стара Загора. Никола Корчев умира през 1921 г. Цяла Варна, където той живее, е в траур за него и го изпраща с военни почести. Тошо много се гордее с една от откритите от него снимки, на която са руските офицери подп. Павел Калитин и генерал Алексей Куропаткин – бъдещият участник в Руско-турската война и военен министър на Руската империя. На фотографията, която е направена в Ташкент няколко години преди войната, е и братчето на Калитин, бъдещ генерал от кавалерията. В албума има снимка, която Пейков нарича връх на фотографското майсторство – тя е пред паметника на Освобождението в Русе. За нея е избран специален момент от деня, когато слънцето няма да пречи. Всеки на снимката е на фокус и всеки образ е отделен портрет, а сред тях е и Никола Обретенов. Фотосът не е датиран, но със сигурност е след 1908 г., когато е открит паметника. Изключителна е и публикуваната снимка, на която позират останалите живи генерали и герои от войната през 1877-1878 г. Тя е направена през 1902 г., на слизане от Шипка, а на нея е и българският княз Фердинанд, Великият княз Николай Николаевич-младши, както и генералите Николай Столетов, Михаил Драгомиров, Алексей Куропаткин, руски и български офицери. Луксозното издание завършва с трогателни снимки от срещата на последните живи опълченци и поборници с цар Борис III пред храма „Св. Александър Невски” в София.  ", "date": "2019.03.03", "title": " Българските опълченци в целия им блясък\t\t\t"}
{"url": "https://trud.bg/%d1%83%d1%87%d0%b5%d0%bd%d0%b8-%d0%b8%d0%b4%d0%b5%d0%bd%d1%82%d0%b8%d1%84%d0%b8%d1%86%d0%b8%d1%80%d0%b0%d1%85%d0%b0-%d0%bd%d0%be%d0%b2-%d0%b2%d0%b8%d0%b4-%d0%bc%d0%b0%d0%bb%d0%ba%d0%b8-%d0%b0%d0%ba/", "text": "След 30-годишни изследвания учени заключиха, че са идентифицирали нов вид малки акули, съобщи ЮПИ. Експертът Брадли Уедърби от университета на Роуд Айлънд кръсти новия вид Etmopterus lailae, на 17-годишната си дъщеря Лейла. Уедърби изследва акулите Etmopterus perryi от разред бодилестоподобни от три десетилетия. Смята се, че това са представителите от надразред акулообразни с най-малка дължина на тялото, която едва надхвърля 20 см. „Не е необичайно идентифицирането на нов вид да отнеме няколко години, а след това той да бъде описан и кръстен – заяви Уедърби. – За идентифицирането на този вид обаче бе нужно малко по-дълго време.“ Първите екземпляри от вида, които Уедърби е виждал, били замразени. Той получил сандъче със замразени акули. Уедърби започнал да сортира екземплярите година по-късно. Ученият прецизно изследвал анатомичните им особености и ги описал. Преди да приключи изследването си, поискал мнението на специалиста по акулите Дейвид Ебърт от морската лаборатория в Мос Лендинг, Калифорния. Трябвало да минат 5 години, за да може той да установи, че действително става въпрос за неизвестен на науката вид. Резултатите от изследването са публикувани в Zootaxa. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.03", "title": " Учени идентифицираха нов вид малки акули (СНИМКИ)"}
{"url": "https://trud.bg/%d0%b5%d1%81%d1%82%d0%be%d0%bd%d1%86%d0%b8%d1%82%d0%b5-%d0%b3%d0%bb%d0%b0%d1%81%d1%83%d0%b2%d0%b0%d1%82-%d0%b4%d0%bd%d0%b5%d1%81-%d0%b7%d0%b0-%d0%bd%d0%be%d0%b2-%d0%bf%d0%b0%d1%80%d0%bb%d0%b0%d0%bc/", "text": "Естонците гласуват днес за нов парламент. Право на глас имат почти 1 милион души, които ще изберат 101 депутати в Държавното събрание (Рийгикогу), предаде Асошиейтед прес. Десет политически партии и 15 независими кандидати от общо 1099 ще се борят за места в парламента. Главните претенденти са Центристката партия на премиера Юри Ратас, чиито привърженици включват и етнически руснаци, които са 25 на сто от населението в бившата съветска република; Партията на реформите, която се застъпва за либерална икономическа политика, и Социалдемократическата партия, която се съсредоточава върху социални и свързани с благосъстоянието въпроси. Ратас е начело на коалиция, съставена от неговата Центристка партия, социалдемократите и консервативната партия „Отечество“. Допитванията показват, че националистическата крайнодясна Консервативна народна партия на Естония (КНПЕ), е увеличила популярността си през последните години. Тя се оглавява от баща и син – Март и Мартин Хелме, и твърди, че представлява естонските ценности. Партията остро критикува задължителните квоти на ЕС за прием на мигранти. Риториката на КНПЕ накара основните партии да заявят, че в новото правителство няма място за популисти, независимо колко добре се представят на изборите. Основните теми на предизборната кампания бяха икономически и вътрешнополитически, като данъчно облагане и здравеопазване и въпросът как да бъдат убедени да се върнат в страната десетки хиляди души, емигрирали най-вече в съседна Финландия и във Великобритания, което доведе до недостиг на квалифицирана работна ръка. Всички партии са единодушни, че Естония е активен член на ЕС и твърд съюзник на Вашингтон, както и че НАТО е крайъгълен камък в политиката по сигурността на Естония. Но Русия запазва интереса си към делата във военната област и сигурността на Естония и балтийските й съседки, откакто трите републики се присъединиха към НАТО през 2004 г. Допитване на 25 февруари, по поръчка на обществената радио и телевизия ERR, с участието на 4700 анкетирани, показа, че партията на Ратас може да спечели 28 % от гласовете, при 24,8 през 2015 г., следвана от Партията на реформите с 24 на сто и КНПЕ със 17 %. Според анализатори, двете основни партии може да сформират коалиция, вероятно с един младши партньор от по-малките партии. Естония е една от водещите в прилагането на нови технологии европейски държави и през 2005 г. първа в света използва онлайн гласуване на национални избори. Сега около 26 % от гласоподавателите гласуваха чрез правителствен сайт преди крайния срок 27 февруари. В деня на изборите не се гласува по електронен път. Кандидатите са обучени да обезопасяват страниците си в интернет, в случай на хакване, а естонските власти следят отблизо за фалшиви новини и дезинформация. Естонската избирателна комисия досега не е докладвала за опити от Русия или другаде за намеса в изборите, независимо дали чрез хакерски атаки, фалшиви новини или дезинформация. Миналата седмица Майкрософт каза, че Естония не е сред страните, атакувани от хакерска група с предполагаеми връзки с Русия преди изборите за Европейски парламент през май. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.03", "title": " Естонците гласуват днес за нов парламент"}
{"url": "https://trud.bg/%d0%bf%d0%b0%d1%82%d1%80%d0%b8%d0%b0%d1%80%d1%85-%d0%bd%d0%b5%d0%be%d1%84%d0%b8%d1%82-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%be%d1%82%d0%bd%d0%be%d0%b2%d0%be-%d1%81%d0%b2%d0%b5%d0%b6/", "text": "С благодарност и признателност България отново свежда глави в дълбок поклон пред паметта и подвига на всички знайни и незнайни герои на нашата свобода. Това каза Патриарх Неофит в своето слово по време на Молебена по случай Освобождението на България 3 март, съобщиха от пресслужбата на Св. Синод на БПЦ. „И тази година в деня на Освобождението на България заедно благодарихме на Бога за този велик Негов дар към всички нас и заедно се помолихме за упокой на душите на всички православни воини, отдали живо та си за българската свобода и независимост. Връщаме се назад във времето, когато, в порива на свободния дух, нашите достойни и славни предци, подкрепяни от братя по вяра, успяха да увенчаят вековната борба на православния ни народ и да възстановят изгубените някога духовна и политическа българска свобода“, каза Патриарх Неофит. „С благодарност и признателност днес православна България отново свежда глави в дълбок поклон пред паметта и подвига на всички знайни и незнайни герои на нашата свобода, възкресявайки техните светли образи и свещено дело. В спомена за стореното от тях се вдъхновяваме за още по-всеотдайни усилия и всекидневен усърден труд, за оделотворяване на техните завети към поколенията и за още по-голям духовно-културен и държавно-творчески възход на скъпата ни Родина“, каза още той. „Вечна и блажена да бъде паметта на героите на българската свобода! Нека Всемилостивият Бог благоволи и занапред към православния ни народ и към нашето земно отечество, за чието освобождение бяха положени толкова много усилия и бе пролята българска и братска кръв. Да живее и да укрепва българската свобода, та в нея народът ни, Православната ни църква и вековната ни и славна държава да пребъдват и се утвърждават в Божията любов, в християнската вяра и надежда, и всички ние заедно да принасяме изобилен плод на духовност, просвета и култура, като продължаваме да градим своето бъдеще върху положените от нашите предци здрави и дълговечни основи. Божият мир и Неговата велика милост да бъдат с всички нас! За много и благословени години!“, завърши Патриарх Неофит. Заедно със Светейшия патриарх съслужиха Мелнишкият епископ Герасим, главен секретар на Св. Синод, Белоградчишки епископ Поликарп, викарий на Софийския митрополит, архим. Василий, протосингел на Софийска митрополия, храмовото духовенство и столични свещеници. В съслужението взеха участие и представителите на Руската и Румънската православни църкви у нас – архимандрит Васиан и ставр. ик. Нелуц Опря, които придружиха предстоятеля на БПЦ и на официалната церемония пред Паметника на незнайния воин. На събитието присъства президентът на България Румен Радев, Негово Величество Симеон II, политици, общественици, посланици, представители на традиционните вероизповедания у нас и множество граждани. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2019.03.03", "title": " Патриарх Неофит: България отново свежда глава в дълбок поклон пред подвига на всички герои на нашата свобода (СНИМКИ)"}
{"url": "https://trud.bg/15-%d0%bc%d0%b5%d1%82%d1%80%d0%be%d0%b2%d0%be-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%be-%d0%b7%d0%bd%d0%b0%d0%bc%d0%b5-%d0%b2%d0%be%d0%b4%d0%b8-%d1%88%d0%b5%d1%81%d1%82%d0%b2%d0%b8%d0%b5/", "text": "15-метров трибагреник поведе празничното шествие на 3 март в Търговище, в което се включиха стотици граждани. Българското знаме премина през целия град, от централния площад „Свобода” до паметника на българо-руската дружба, носено от ученици и следвано от официални лица и граждани. Честванията на националния празник започнаха сутринта с молебен за благоденствието на българския народ, който беше отслужен по инициатива на Архиерейското наместничество и общинското ръководство на Търговище. По традиция на централния площад беше проведен и ритуал за издигане на националния ни флаг, знамената на Европейския съюз и Общината. Там кметът на Търговище д-р Дарин Димитров се обърна с приветствие към гражданите, като припомни, че освен памет и почит на знайните и незнайни герои, дължим отговорност и към бъдещето, което зависи от делата на всички днес. Сред официалните лица, включили се в честванията, бяха още народният представител д-р Венка Стоянова, областният управител Митко Стайков, ръководният екип на общинската администрация в Търговище. Пред паметника на българо-руската дружба, където бяха поднесени цветя и венци на признателност, беше изнесена и музикално-поетичната композиция „Пред олтара на свободата“, представена от ученици. От общината припомнят, че по случай националния празник, в 19.00 часа, ще има празнична заря на площад „Свобода“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.03", "title": " 15-метрово българско знаме води шествието на 3 март в Търговище\t\t\t"}
{"url": "https://trud.bg/%d1%81%d0%ba%d0%b0%d0%bd%d0%b4%d0%b0%d0%bb-%d0%b2-%d1%86%d1%8a%d1%80%d0%ba%d0%b2%d0%b0-%d0%b2-%d0%bf%d0%b5%d1%82%d1%80%d0%b8%d1%87-%d0%b7%d0%b0%d1%80%d0%b0%d0%b4%d0%b8-%d0%bd%d0%b0%d0%b7%d0%bd%d0%b0/", "text": " заради назначението на нов архиерейски наместник. Отец Петър преди дни беше назначен от неврокопския митрополит Серафим на мястото на 75-годишния свещеник Ангел Кочев. По време на сутрешната служба в храма нахлуха десетки миряни, които започнаха да скандират „недостоен“ и „мафия“ срещу отеца и свещениците, предаде  . В града има подписка срещу смяната на отец Кочев, в която вече са се подписали над 5000 души. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.03", "title": " Скандал в църква в Петрич заради назначението на нов архиерейски наместник"}
{"url": "https://trud.bg/%d1%82%d1%8a%d1%80%d0%bd%d0%be%d0%b2%d0%ba%d0%b0-%d0%b7%d0%b0%d0%ba%d0%b8%d1%87%d0%b8-%d1%81%d0%b5%d0%bb%d0%be-%d1%81-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8%d1%8f-%d1%82%d1%80%d0%b8/", "text": "Красимира Ботева от Велико Търново закичи 50 къщи в близкото село Пушево с българския трикольор по случай националния празник 3 март. Дейната дама сама ушила знамената и заедно с председателя на Народно читалище „Сполука 1923” Ангел Ангелов и доброволци украсили сградите с байраците. Инициаторката решила да организира грандиозно тържество за жителите и гостите на китното селище, което е на 13 километра от старата столица. Красимира Ботева дни наред работила упорито , за да осъществи родолюбивата си идея. Измайсторила 500 мартеници и подготвила бисквити с изображения на българското знаме и на знакови исторически обекти. Изненадите раздала на всички присъстващи, заедно с текст на песента „Хубава си моя горо” на български език и на латиница. Ботева украсила входа на читалището с бели, зелени и червени балони. За малчуганите приготвила малки знаменца. Към тържествените прояви родолюбивата търновка, която има къща в Пушево, приобщила всичките 113 жители на селото, сред които има 6 английски семейства, една руска фамилия, британец от Ямайка, едно турско семейство от град Измир. „Чужденците съжителстват прекрасно с местните хора. Те са много креативни и инициативни. Иностранците много се впечатляват и респектират от българския фолклор и традиции. Заради това реших да ги включа в празничната програма”, сподели Красимира Ботева. Търновката, която е член на дамския клуб „Зонта интернешънъл” в старата столица, организирала пищен концерт в салона на културната институция в Пушево. На сцената с музикално изпълнение се изявило британското семейство Ели и Гари Мартин, както и 8-годишната им дъщеричка Милица. За малката певица със звучно българско име, Ботева осигурила национална носия. В музикалната програма участвали още танцьори самодейци от село Павел, даровити деца акордионисти, фолклорен състав от 5 певици от Пушево. Всеки от участниците получил грамота и плакет. Организирано било и кулинарно изложение като всяка чевръста домакиня от селото се представила със свой специалитет. След музикалната програма, веселието се пренесло на площада, където се извили кръшни хора, а присъстващите били привлечени и от дъхави мезета, приготвяни на барбекю. Вечерта пък е организирана дискотека за младежите. По време на забавленията, всеки присъстващ имал възможност да се снима за спомен пред огромен постер на фона на прочутите пушевски жълти кактуси. „Хрумна ми да изпиша на постера Пушевоуд по подобие на Холивуд. Идеята е, че може да не стигнем до известния американски град, но до чудното село Пушево, което е съвсем близо до старопрестолнината, всеки може да дойде”, обяснява Красимира Ботева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.03", "title": " Търновка закичи село с българския трикольор за 3 март\t\t\t"}
{"url": "https://trud.bg/%d0%bc%d1%8a%d0%b6-%d0%b8-6-%d0%b3%d0%be%d0%b4%d0%b8%d1%88%d0%bd%d0%be-%d0%bc%d0%be%d0%bc%d0%b8%d1%87%d0%b5-%d1%81%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b8-%d0%b2-%d1%82/", "text": "Тежка катастрофа е станала тази нощ към 2.40 ч. на пътя Бяла Слатина – Борован, предаде „ „. Лек автомобил “Хонда Сивик” излязъл вляво извън пътното платно по посока на движението, паднал в крайпътна канавка и се преобърнал. При катастрофата са пострадали шофьорът на автомобила – 32-годишен мъж от Бяла Слатина, и шестгодишно момиченце, което пътувало с него. Мъжът е с опасност за живота, със счупени дясна ключица и долна челюст, и с охлузни рани на главата и лицето. Той е настанен за лечение в болница “Георги Странски” в Плевен. Детето е настанено във врачанската болница. Момиченцето е с комоцио и охлузни рани по краката и гръдния кош. Причината за пътния инцидент е несъобразена скорост при управлението на автомобила през нощта при остър десен завой, поясниха от Областната дирекция на полицията във Враца. За случая е уведомен дежурният прокурор.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.03", "title": " Мъж и 6-годишно момиче са пострадали в тежка катастрофа на пътя Бяла Слатина – Борован"}
{"url": "https://trud.bg/%d1%83%d1%80%d0%be%d0%ba-%d0%b7%d0%b0-%d0%b4%d0%b0%d1%80%d0%b8%d1%82%d0%b5%d0%bb-%d0%bc%d0%b8%d0%bb%d0%b8%d0%be%d0%bd%d0%b5%d1%80-%d1%81%d0%bb%d1%83%d1%88%d0%b0%d1%82-%d1%83%d1%87%d0%b5%d0%bd/", "text": "Учениците в Лом ще имат по един учебен час в галерията на крайдунавския град, където ще се запознаят с живота и делото на дарителя д-р Андрей Георгиев , който остави 5 млн. долара за стипендии на талантливи български деца в гимназията в Лом, Медицинския университет в София и Университета на щата Делауеър в САЩ, съобщиха от местната управа. „Пътят и делото на този голям българин , живял близо век в различни политически системи, в три държави, на два континента, но запазил българския дух, реализирал с много труд мечтите си и оставил всичко спечелено на България, е най-големия урок по история, патриотизъм и човещина, който децата могат да научат!”, заяви кметът на Лом Пенка Пенкова. Ден преди националния празник 3 март в крайдунавския град бе открита изложба от снимки и документи за житейския път на медика, напуснал България след 1944 г. и завещал всичко спечелено от него след 60 години работа като семеен лекар в Америка на Родината. Голяма част от експонатите са от проучванията за дарителя, публикувани във в. „Труд”. „Личността на д-р Андрей Георгиев заслужава внимание и уважение, защото е изградена от възрожденските добродетели и традиционни български ценности, които днес, за съжаление са забравени, а са необходими и на училищата, и на младите ни поколения, за да успеят!”, заяви Теодор Йончев – директор на гимназия „Найден Геров” – Лом, която получи 2 млн. долара от лекаря-емигрант. Възпитаници на гимназията вече се обучават у нас и в чужбина със стипендии на благодетеля. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.03", "title": " Урок за дарител –милионер слушат учениците в Лом"}
{"url": "https://trud.bg/%d0%bd%d0%b0%d0%b5%d1%82-%d0%bd%d0%b0-%d1%80%d0%b0%d0%b1%d0%be%d1%82%d0%b0-%d1%87%d1%80%d0%b5%d0%b7-%d1%81%d0%b0%d0%b9%d1%82-%d0%b7%d0%b0-%d0%ba%d0%be%d0%bb%d0%b8-%d0%bf%d1%80%d0%b5%d0%b4%d0%be%d1%82/", "text": "29-годишен мъж от Разград, нает да извършва куриерски услуги след обява в сайт за търговия с коли, предотвратил телефонна измама за 10 000 лв. и злато, като отнесъл пакета в полицията. Младият мъж бил въвлечен в схемата без да подозира, че го ангажират измамници. Усъмнил се, че е вкаран в престъпен сценарий, след като отишъл да изпълни дадената му поръчка по телефона. Случаят е от петък по обед, когато 74-годишна жена получила обаждане на стационарния телефон да окаже съдействие на полицията при операция за задържане на измамници. Тя събрала към 10 000 лв. и златни накити, които сложила в чанта и лично отнесла в района на колодрума в градския парк в Разград. Да прибере чантата бил пратен, наетият чрез сайта, 29-годишен мъж. Вместо да я занесе в съседен град, каквито са обичайните указания, той се обадил в полицията и спасил парите и златото на жената. Предстои те да й бъдат върнати. Преди дни по подобен начин беше предотвратена и измама в Търговище, когато пак мъж нает след обява в сайт, уж от фирма за дограми, се усетил и отнесъл пакет с 2500 лв. в управлението на полицията. Измамниците го били излъгали, че събира суми за предплата или вече поставени дограми от възрастни хора, които имали проблем с придвижването. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.03", "title": " Нает на работа чрез сайт за коли, предотвратил телефонна измама за 10 000 лв.\t\t\t"}
{"url": "https://trud.bg/%d0%b4%d0%b8%d0%bc%d0%b8%d1%82%d1%8a%d1%80-%d0%bd%d0%b8%d0%ba%d0%be%d0%bb%d0%be%d0%b2-%d1%87%d0%b5%d1%81%d1%82%d0%b8%d1%82-%d0%b4%d0%b5%d0%bd-%d0%bd%d0%b0-%d0%be%d1%81%d0%b2%d0%be%d0%b1%d0%be%d0%b6/", "text": "Кметът Димитър Николов отправи поздрав към бургазлии по повод 3 март – Освобождението на България: „Уважаеми съграждани,  Приемете моите искрени поздравления по повод Деня на Освобождението на България от Османско иго – 3 март.  Тази дата винаги ще ни напомня, че българският народ притежава силен дух и вяра, благодарение на които е устоявал на превратностите на времето.Трети март е символ на обичта ни към отечеството и крепител на националното ни достойнство. Нека отдадем необходимата почит към нашите освободители. Да се преклоним пред паметта и делото на всички духовници, просветители, революционери, знайни и незнайни радетели на каузата, наречена свободна и независима България.  Наш морален дълг е да помним и изпълняваме техните завети и да възпитаваме в родолюбие наследниците ни. Трети март е свята страница от нашата история, в която неоспоримо е записано, че българският народ е достоен за своята свобода и има равно място с останалите европейски народи.  Скъпи бургазлии, нека във всяко свое действие да работим с чувството на висока отговорност и дълг към извоюваната от нашите предци свобода и да доказваме с делата си, че в нашия град българщината е жива.  Честит празник!“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.03", "title": " Димитър Николов: Честит Ден на Освобождението, бургазлии"}
{"url": "https://trud.bg/%d0%b9%d0%be%d1%82%d0%be%d0%b2%d0%b0-%d0%b2-%d0%bb%d0%be%d1%81-%d0%b0%d0%bd%d0%b4%d0%b6%d0%b5%d0%bb%d0%b8%d1%81-%d0%b4%d0%b0-%d0%bf%d1%80%d0%be%d1%87%d0%b5%d1%82%d0%b5%d0%bc-%d0%b4%d0%bd%d0%b5%d1%81/", "text": "„Денят на освобождението обединява българите от цял свят. Днес всички, независимо в коя част на света се намираме, сме си подали ръце едни към други.“ С тези думи вицепрезидентът Илияна Йотова приветства българите в Лос Анджелис, където присъства на тържественото отбелязване на Националния празник на България в Българското училище „Св. св. Кирил и Методий“, съобщиха от пресслужбата на „Дондуков 2“. „Паметната дата, когато преди 141 години българският народ позна свободата, постави печата на историята върху съдбата на целия български народ и върху индивидуалната съдба на всеки от нас“, заяви Илияна Йотова. Вицепрезидентът изтъкна, че 3 март възкреси от робската тъма една от най-старите държави в Европа и отново я постави на европейската и световната карта, върна величието на българския народ, който с мъжество, енергия, идеализъм и постоянство се изправи срещу поробителя и извоюва свободата си. Като недостойни определи Илияна Йотова опитите за пренаписване на историята. „България не получи даром свободата си. Свободата е дело на българите. Без Българското възраждане, българската интелектуална мисъл, голямата роля на Българската православна църква, без национално-освободителното движение нямаше как да се случи Руско-турската освободителна война, нямаше да се случи свободата преди 141 години“, заяви Илияна Йотова. „Днес прекланяме глави пред българите и хилядите воини на други народи, които вървяха редом с българския по пътя към свободата“, подчерта вицепрезидентът. „Трябва да прочетем посланията за свобода и мир, които ни изпраща 3 март. Да сме преди всичко свободни вътре в себе си! Заедно да работим за България – такава, каквато ни я завещаха славните ни герои“, призова Илияна Йотова. „Силният български дух властва днес в тази зала – от най-малките до най-големите в българската общност“, заяви вицепрезидентът. Илияна Йотова определи училище „Св. св. Кирил и Методий“ като мощен духовен център, който не само съхранява българския дух, но и го развива. „Няма ние и вие, вие не сте другите българи. Ние сме един народ. Днес най-важното, което искаме всички, е единение на българския народ, на българската нация. В глобалния свят наша задача е да запазим своята национална идентичност независимо от индивидуалната ни съдба, да възпитаме децата си в самочувствие, че са българи“, изтъкна вицепрезидентът. Илияна Йотова посочи, че най-големият белег на тази идентичност е езикът. „Съхранението и разпространението на българския език трябва да бъде мисия на всички ни – българите в България и българите в чужбина“, заяви вицепрезидентът. По време на тържеството учениците пяха и рецитираха стихове на български език. „В лицето на мен и президента Румен Радев имате хора, на които можете да разчитате, които винаги са насреща за помощ и съдействие, за да пребъде българският народ“, завърши приветствието си Илияна Йотова. Вицепрезидентът подари на училището икона на Светите братя Кирил и Методий и платно с фотография от Асен Великов, който запечатва с фотоапарата си народни празници и обичаи в различни части на България, както и сред българските исторически диаспори.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.03", "title": " Йотова в Лос Анджелис: Да прочетем днес посланията за свобода и мир, които ни изпраща паметната дата на Освобождението на България"}
{"url": "https://trud.bg/%d0%bc%d1%8a%d0%b6-%d0%bf%d1%80%d0%b5%d0%b1%d0%b8-%d1%81-%d0%b1%d1%80%d0%b0%d0%b4%d0%b2%d0%b0-%d0%bb%d1%8e%d0%b1%d0%b8%d0%bc%d0%b0%d1%82%d0%b0-%d1%81%d0%b8-%d0%b2-%d0%b1%d0%b5%d1%80%d0%ba%d0%be%d0%b2/", "text": "Жител на Берковица е нанесъл при скандал побой на приятелката си. Част от ударите върху жената са със брадва, пострадалата е получила медицинска помощ, съобщиха от Областната дирекция на МВР. Разпрата между влюбените избухнала в петък към 17.45 часа. Сблъсъкът между двойката в началото бил словесен, но после мъжът размахал юмруци, грабнал секира и се разнесли викове и писъци. Съседи подали сигнал на тел. 112 и в жилището пристигнали полицаи, които установили, че жената е с рани от брадва в областта на главата и тялото. Берковчанката е била транспортира в Спешна помощ, където медиците констатирали хематоми и порезни рани на главата и по гърба. След оказаната й помощ жената е била освободена за домашно лечение, животът й не е в опасност. Биячът е задържан. По случая е образувано досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.03.03", "title": " Мъж преби с брадва любимата си в Берковица"}
{"url": "https://trud.bg/%d0%b2%d0%b8%d0%b6%d1%82%d0%b5-%d1%87%d0%b5%d1%81%d1%82%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d1%82%d1%80%d0%b5%d1%82%d0%b8-%d0%bc%d0%b0%d1%80%d1%82-%d0%b2-%d1%81%d0%be%d1%84%d0%b8%d1%8f/", "text": "Тържествена церемония за издигане на националното знаме се състоя пред Паметника на Незнайния воин в София по случай 141 години от Освобождението на България.Президентът и върховен главнокомандващ на Въоръжените сили Румен Радев прие почетния строй на националната гвардейска част. Под звуците на българския химн тържествено беше издигнат националният трибагреник. Президентът положи венец на признателност пред Паметника на незнайния войн. Сред присъствалите на тържествената церемония бяха началникът на отбраната генерал Андрей Боцев, представители на ръководния състав на Министерството на отбраната и висши офицери от Въоръжените сили. По-рано днес в патриаршеската катедрала „Св.Александър Невски“ бе отслужена Архиерейска Света литургия за Националния празник на България и за църковния празник Неделя месопустна. След литургията патриарх Неофит отслужи и молебен за Националния празник. В 12.00 часа по случай 3 март бе извършена и тържествена смяна на почетния гвардейски караул пред Президентството. Десетки деца със знамена и цветя също се поклониха пред Паметника на незнайния воин в столицата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.03", "title": " Вижте честването на Трети март в София през обектива на „Труд“ (СНИМКИ)"}
{"url": "https://trud.bg/%d0%b1%d1%83%d1%80%d0%b3%d0%b0%d0%b7%d0%bb%d0%b8%d0%b8-%d1%81%d0%b5-%d1%81%d0%bd%d0%b8%d0%bc%d0%b0%d1%85%d0%b0-%d1%81-%d1%80%d0%b0%d0%b9%d0%bd%d0%b0-%d0%ba%d0%bd%d1%8f%d0%b3%d0%b8%d0%bd%d1%8f/", "text": "Бургас отбеляза 141-ата годишнина от Освобождението на България по впечатляващ начин. На един от централните площади- „Тройката“, бе представен „Пътят на свободата”, където бяха обособени различни кътове, представящи важни факти от българското Освобождение. Там всеки можеше да се снима с Райна Княгиня и да развее знамето с надпис „Свобода или смърт“, да застане до подполковник Калитин и да прегърне Самарското знаме. Всеки бургазлия, който се разходи по „Пътя на Свободата“, получи българско знаме – Самарското, „Свобода или смърт“ или Националния флаг. По- късно, в КЦ „Морско казино“ бе открита уникална изложба с лични оръжия на български революционери, която досега не е гостувала в Бургас В Приморско пък тържествено откриха паметник на Апостола на свободата Васил Левски. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.03", "title": " Бургазлии се снимаха с Райна Княгиня"}
{"url": "https://trud.bg/%d1%82%d0%b5%d1%81%d1%82%d0%b2%d0%b0%d1%82-%d0%bd%d0%b0%d1%81%d0%bb%d0%b5%d0%b4%d0%bd%d0%b8%d0%ba%d0%b0-%d0%bd%d0%b0-%d0%ba%d0%be%d1%81%d0%bc%d0%b8%d1%87%d0%b5%d1%81%d0%ba%d0%b0%d1%82%d0%b0-%d1%81/", "text": "Място на „Союз” струва до 82 млн. долара Американският предприемач Илон Мъск е на крачка отново да се запише в историята като пионер. Този път с първия частен пилотиран космически кораб, който се явява наследник на американските космически совалки. Тест полетът, наречен “Демо-1”, е планиран за днес. Crew Dragon трябва да полети с ракета Falcon 9 (също творение на компанията SpaceX на Мъск) от космодрума Кейп Канаверал във Флорида към Международната космическа пстанция (МКС). Пак по план Crew Dragon трябва да се скачи с МКС ден по-късно – на 3 март. Там ще остане до 8 март, когато трябва да се отдели от МКС и няколко часа по-късно да се приводни в Атлантическия океан, край бреговете на Флорида. На този тест полет Crew Dragon ще е без екипаж, само с товар и кукла на пилотското място. Но, ако всичко на “Демо-1” мине без проблеми, предстои Crew Dragon съвсем скоро да бъде пилотиран, най-вероятно през юли. За историческото начинание са ангажирани двама астронавти от НАСА – Дъг Хърли и Боб Бенкен, които са ветерани от два полета с US совалки. Програмата със совалките на НАСА бе прекратена през 2011 г. и оттогава американците пътуват в космоса на борда на единствения превоз – руските кораби “Союз”. Освен че представляват зависимост от Москва, тези полети излизат и доста солено – цената на място в “Союз” достига до 82 милиона долара. От историческия първи полет на Юрий Гагарин през 1961 г. до момента само три държави са създавали и изпращали в космоса пилотирани кораби – СССР (по-късно Русия), САЩ и Китай.      ", "date": "2019.03.03", "title": " Тестват наследника на космическата совалка (ИНФОГРАФИКА)\t\t\t"}
{"url": "https://trud.bg/%d0%bd%d0%b5%d0%b2%d0%b5%d1%80%d0%be%d1%8f%d1%82%d0%bd%d0%be%d1%82%d0%be-%d0%b6%d0%b8%d1%82%d0%b8%d0%b5-%d0%b8-%d0%b1%d0%b8%d1%82%d0%b8%d0%b5-%d0%bd%d0%b0-%d0%b3%d0%b0%d0%b2%d0%b0%d0%b7%d0%b8/", "text": "На 3 март 1878г. е подписан Санстефанският предварителен мирен договор между Руската и Османската империи, с което се слага край на Руско-турската война и се поставя началото на Третата българска държава. За нас този ден е въплъщение на едно начало. За неговото идване работят и се борят стотици знайни и незнайни български синове и дъщери.Един от тях е Христо Иванов Бояджиев , известен като Христо Карагьозов, с прозвища “Гавазина”, “Калъкчията , а в съвременността, наричан и Бодигардът на князете. Това разказва Ваня Сиракова, директор на Музея на Възраждането “Иларион Макариополски” в Елена. “Роден е на 25 май 1832 г. в Тънки рът , Еленско и е най голямото дете на Неда Моллова от с. Беброво и Иван Бояджиев, наричан “Карагьоза” , заради тъмните му и големи очи. Иван Бояджиев бил зограф и просветен за времето си човек, явно споделящ революционните идеи и нагласи за духовна и политическа свобода. Убит е от турци през 1852 г., когато пренасял поемата “Горски пътник” на Г. С. Раковски, която по това време се разпространявала и четяла като библия сред българското население. След смъртта му, Христо , като най-голям син и наследник поема грижите и издръжката за многочленното семейство. Търсейки надеждно препитание, той заминава за Търново и захваща търговия. Когато работата му потръгва и брат му Станю е отрасъл и е готов да поеме тази дейност, той оставя търговията. Става преводач и телохранител /гавазин/ в Руското консулство в Търново и Русчук. “С респектиращ външен вид, изключително представителен, знаещ перфектно турски, гръцки, а в последствие и руски, Христо много бързо се вписва в средата и службата си на гавазин. Бил висок над 2 метра, много хубав, рус, със сини очи и с огромни и впечатляващи мустаци. Ходел облечен в богато извезана носия. Одеждите му били много умела комбинация между българска, черногорска и албанска носии от потури, извезана със сърма антерия, богато избродиран елек и астраганен калпак с лъскав, двуглав орел, символ на Руската империя. Запасаните в пояса ятагани и кремъклии-пищови допълвали респектиращия му вид”, обяснява Сиракова. “В края на 60-те години, след инцидент в Консулството в Русе, Христо бяга в Цариград. В спомени на негова родственица се разказва следното за този случай: “Веднъж, като обхождал района на консулството по улицата, която достигала до самия бряг на Дунав, той видял трима турци да преследват момиче – българка, с цел да я похитят. Застрелял единия похитител, а другите избягали. Самият той се укрил в консулството. Когато турците дошли да го арестуват, Руският консул – Сученко, постлал руското знаме пред входа на консулството и казал: “Елате и го вземете…” . Турската потеря не посмяла да оскверни знамето и се оттеглила”, разкрива моменти от историята Ваня Сиракова. След този дипломатически скандал консулът изпраща Христо по таен канал във Варна, а оттам в Цариград – при граф Николай П. Игнатиев, тогава посланик в Руското посолство в столицата на Османската империя. Христо е главен за телохранител и доверен човек на графа и остава на тази служба до започване на Освободителната война през 1877 г. “Докато пребивава в консулството в Русчук (1862-1868) и след това в посолството в Цариград (1869-1877), Христо Карагьозов е търсен за помощ от българи, заплашени от преследване, бежанци и заточеници. Той ги укрива, снабдява ги с документи и руски паспорти, помага им да заминат за Русия и Румъния”, допълва Сиракова. В битието си на гавазин, еленчанинът подпомага пренасянето на вестници, брошури, възвания и др. от Румъния в България. Участва в подготовката на четите на Хаджи Димитър, Филип Тотю и Панайот Хитов. Познат е на повечето наши революционни дейци, с някои от които има и лични контакти – Христо Ботев, Стефан Стамболов, Иван Кършовски, Стефан Заимов, Христо Македонски, Николай Обретенов. “След избухването на войната през 1877 г., Христо Карагьозов е изпратен за преводач към щаба на Руската армия и се връща в България заедно с руските войски. Отново поема и поста гавазин в Руското консулство. Все по това време е избран за адютант, преводач и личен телохранител на главнокомандващия на руската армия на Балканите – Великия княз Николай Николаевич. Дейността му като такъв е документирана от няколко свидетелства, атестат и грамота от Главната квартира на Николай Николаевич. За участието му в боевете близо до Габрово при превземането на Плевен, Одрин и Чаталджа е награден с “Георгиевски кръст” І І І и ІV степен”, изтъква Ваня Сиракова. Музейният директор уточнява, че след приключване на войната в 1878 г., Христо Карагьозов е натоварен с личната охрана на княз Александър Дондуков – Корсаков, изпратен като императорски емисар, начело на временното руско управление. Година по-късно, през 1879 г., с идването на германския принц Александър Батенберг , избран за български княз под името Александър І, Карагьозов, е назначен за негов адютант и началник на службата за охраната му. В края на 1886 г., след абдикацията на Александър І и идването на Фердинанд , Карагьозов е оставен в дворцовата свита на княза, като адютант и телохранител .Неизвестно кога точно Христо Карагьозов напуска службата и двореца, но вероятно това става около 1888 г. Забравен, огорчен и недоволен като повечето поборници, през 1906 г., на 13 май, Христо Карагьозов, умира от инфаркт. Погребан е в София”, разказва Сиракова.   Семейството на поборника За семейството на Христо Карагьозов се знае малко.Той се жени през 1871 г. в Цариград, за 15 години по-младата от него Елена Спиро Алексич – учителка, дъщеря на Спиро Алексич – далматинец и корабовладелец от Боке ди Катаро /днешен Котор/. Венчава ги граф Александър Нелидов – първи секретар на Руското посолство и съпругата му. От брака на двамата се раждат 12 деца, от които остават живи само четири- Мария, Николай, Слава и Вера. Иван и Александър умират като деца, а останалите шест при раждане. Най-голямата дъщеря Мария е кръстена на жената на граф Игнатиев и е кръстена от нея. След Освобождението семейството се установява и живее в София.   Елена – българският Витлеем Малко известните данни за участници в Руско-турската освободителна война се пазят в Музея на Възраждането “Иларион Макариополски” в Елена. Ваня Сиракова е категорична, че историята е длъжник на Елена и жителите и по отношение на Руско-турската освободителна война. Балканският град, известен още като българският Витлеем през Възраждането заради многото църкви, е не само едно от огнищата на българския Рененас и национално-освободителните борби, но и дава опълченци, разузнавачи към руската армия и преводачи, и военни кореспонденти на европейски издания. Част от тях след Освобождението продължават да помагат на България като влизат в управлението на страната. “Едва в последните години в историческата наука бе отдадено дължимото на ожесточените и кървави боеве при Елена, Марян и Златарица като важни за изхода на войната. Именно там е осуетен победният възход на армията на Сюлемайн паша, който не успява да стигне до обсадените части на Западната османска армия, командвана от Осман паша при Плевен и това предизвиква обрат в хода на цялата война. Решително е провален последният опит на турските сили за деблокиране на Западната османска армия при Плевен”, казва в заключение Сиракова.  ", "date": "2019.03.03", "title": " Невероятното житие и битие на „Гавазина от Елена“\t\t\t"}
{"url": "https://trud.bg/%d1%81%d0%b8%d0%b4%d0%b5%d1%80%d0%be%d0%b2-%d0%bd%d0%b0-%d1%82%d1%80%d0%b5%d1%82%d0%b8-%d0%bc%d0%b0%d1%80%d1%82-%d0%b7%d0%b0%d0%bf%d0%b0%d0%b4%d1%8a%d1%82-%d0%b1%d0%b5%d1%88%d0%b5-%d1%81-%d0%bf%d0%be/", "text": "Ние, българските националисти от „Атака“, се надяваме всички политици един ден да бъдат патриоти и националисти, в този добър и хубав смисъл на думата, които да кажат, че България е основният ни интерес. А всички останали блокове, съюзи и принадлежности са нещо, което минава и отминава. България е вечна! Това заяви лидерът на „Атака“ Волен Сидеров пред Паметника на Цар Освободител в София по случай Освобождението на България от турско робство, съобщиха от партията. Сидеров подчерта, че на Трети март националистите от „Атака“ отбелязват датата не като исторически архив или прашна страница от чекмеджето на историята, а като жива дата. „Темата за Освобождението на България от турско робство я приемаме като жива и актуална тема, по-важна от кворума в Народното събрание. Ако нямаше Освобождение, нямаше да има Народно събрание. Неслучайно този паметник е тук. Император Александър II гледа към сградата на парламента, за да помним кой е подписал манифеста за обявяване война на Турция, за освобождаване на угнетените християнски народи”, заяви пред симпатизантите на „Атака“ Сидеров. Той отбеляза, че и днес има безумци, които се опитват да омаловажават Освобождението на България: „Опитваха се да омаловажават жертвите на руските офицери и войници, на българските опълченци. Поклон и вечна слава на загиналите за България”. По време на речта си лидерът на „Атака“ повдигна въпроса и за обучението на българските ученици. „В момента имаме учебници, в които нашите деца учат, че българи и турци живеели заедно, пеели, танцували и се черпели с баклава по време на празниците. Ще минат няколко години и сигурно ще пише, че едва ли не сме процъфтявали по време на Османската империя. Цинизъм! Отвратителен цинизъм, който обаче се преподава на българските деца”, заяви Сидеров. „Но ние, българските националисти от „Атака“, сме за това – да напомняме, да вдигаме глас, когато трябва, и да правим, каквото можем”. По думите му днешните т. нар. наши евроатлантически приятели, на които се кланят ден и нощ, бяха тези, които поддържаха Османската империя. „Бяха тези, които казаха на султана – искате ли помощ, искате ли военни специалисти срещу тези разбойници, които се бунтуват – имам предвид българите, които направиха Априлското въстание, имам предвид Левски, Ботевата чета, всички герои, пред които ние се кланяме”. Сидеров обясни, че Западът поддържаше Османската империя, а прадядовците на Меркел, Тереза Мей, Юнкер и т. н. казаха да нарежат България на парчета в Берлин. „Затова ви казвам, че днешната дата е жива и тя трябва да ни даде поуки. Какво става в днешния ден? Идва другарят Столтенберг и се среща на 4 очи с министър-председателя. Какво си говориха, за какво го е убеждавал? Аз ще задавам тези въпроси. Дали ще науча истината, е друга работа. За какво го е убеждавал ли? Мога да ви кажа, тъй като много години вече се занимавам с анализи и мога да преценя, че генералният секретар на НАТО е идвал тук, за да превърне България във фронтова линия срещу същата тази Русия, която ни освободи”, каза още лидерът на „Атака“. Той попита какво получаваме от членството ни в НАТО. „Нима ставаме по-силни военно? Нима сме по-сигурни и защитени? Не! Именно тези, които ни вкараха в НАТО, ни накараха да си нарежем всички тактически оръжия, които ги имахме подарък от Русия, макар в нейния съветски вид. Да, тя премина през много трансформации, но Русия си остана центърът на Православието. Ние принадлежим на Православието, не на англосаксонския свят”, категоричен бе Сидеров. „България е важна и точно затова тук идват генералните секретари на военните блокове, за да ни направят отново фронт, за да ни превърнат отново в инструмент за поразяване на тези, които ни освободиха, които проливаха кръв за нашето Освобождение”, добави Сидеров. От нас зависи дали ще гледаме безучастно собствената си съдба. Ние от „Атака“ правим каквото трябва. Българският народ дали ще се събуди, зависи от него. Трябват ни сили, за да показваме накъде да върви нашето управление. Ще го правим, докато сме живи. БОГ ДА ПАЗИ БЪЛГАРИЯ!” С тези думи завърши Волен Сидеров речта си пред Паметника на Цар Освободител, след което с депутатите от „Атака“ поднесоха венци и цветя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com                                              ", "date": "2019.03.03", "title": " Сидеров на Трети март: Западът беше с поробителя, а Русия ля кръв за нас\t\t\t"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d1%81-%d0%bd%d0%b0%d1%88%d0%b0%d1%82%d0%b0-%d0%b2%d1%8f%d1%80%d0%b0-%d0%b8-%d0%be%d0%b1%d0%b8%d1%87-%d0%b1%d1%8a%d0%bb%d0%b3/", "text": "С нашата вяра и обич България ще оцелее, въпреки всичко. Това заяви председателят на БСП – София Калоян Паргов, който се включи заедно с членове и симпатизанти на социалистическата партия в шествието, организирано от Градската централа на НД „Русофили“ в столицата по повод Националния празник – 3-ти март, съобщиха от партията. Социалистите и русофилите от София се събраха на площада пред Президентството, от където се отправиха към паметника на Цар Освободител. Там те поднесоха венци и цветя, след което се придвижиха към паметника на Българския опълченец, за да се включат в официалното тържество на Столична община по повод Националния празник. „Помним саможертвата на руските воини и на българските опълченци, за да я има днес Родината ни и всички ние да живеем свободно в нея, каза Калоян Паргов. – Свободата обаче е преди всичко отговорност. Днес ние сме отговорни пред всичките тези герои, които платиха с живота си нашата свобода. Отговорни сме и за нашите постъпки, които ще предопределят бъдещето на България и на поколенията напред във времето. Затова на този ден трябва да преповтаряме, да препрочитаме, да преразказваме за онези героични мигове от историята, благодарение на които е съхранена българщината и днес имаме щастието с гордо вдигнати глави да се наричаме българи“. Калоян Паргов цитира и думи на академик Валери Петров: „Приживе този изключителен поет и сценарист беше казал: „Вярвам, че България, въпреки всичко, ще оцелее. Нямам с какво да подкрепя вярата си, освен с обичта си към нея“. Така и аз днес бих призовал: да вярваме, че България ще пребъде и да подкрепяме тази вяра с нашата обич към Родината!“. Пред паметника на Българския опълченец Калоян Паргов се срещна и разговаря с посланика на Руската федерация Н.Пр. Анатолий Макаров. „С Русия имаме общи страници от историята ни и това е абсолютен и неоспорим факт, въпреки упоритите опити в последните години тя да бъде изкривявана и умишлено неправилно препрочитана, коментира председателят на БСП – София. – На 3-и март 1878 година е подписан Санстефанският мирен договор, който освобождава България от османско иго, след като слага край на Руско-Турската война. Със саможертвата си руските воини заедно с българските опълченци отвоюват нашата свобода. Нека да помним, че тази наша свобода не е даденост. Тя е платена с много кръв и мъка. Всеки ден трябва да се борим за нея и да я отстояваме“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.03", "title": " Калоян Паргов: С нашата вяра и обич България ще оцелее, въпреки всичко\t\t\t"}
{"url": "https://trud.bg/%d0%b1%d0%b0%d0%bb%d1%8a%d0%ba%d0%be%d0%b2-%d0%bd%d1%8f%d0%bc%d0%b0-%d0%ba%d0%b0%d0%ba%d0%b2%d0%be-%d0%b4%d0%b0-%d0%b3%d1%83%d0%b1%d0%b8%d0%bc-%d1%81%d1%80%d0%b5%d1%89%d1%83-%d1%86%d1%81%d0%ba%d0%b0/", "text": "Красимир Балъков, треньорът на „Етър“, остава оптимист, въпреки че тимът му загуби точки в двубоя с „Витоша“ при равенството 1:1. Опитният специалист дори призна, че мачът с „тигрите“ се е явявал по-труден в сравнение с предстоящото домакинство на ЦСКА.  „Предупредих моите играчи, че тази среща ще бъде по-тежка от трите, които ни оставаха до края на редовния сезон, но явно думите ми не са стигнали до ушите им – обяви Бала. – Сега срещу ЦСКА ще бъде много по-различно. Няма какво да губим срещу тях. Същото важи и за последния двубой със „Славия“. Аз съм по-спокоен за такива срещи, защото това са отбори, които играят футбол. Шанс за първата шестица все още имаме.“  А Флорент Боджадж, таранът на „болярите“, вече има на сметката си 5 гола и 5 асистенции през кампанията. Единствено Даниел Младенов е вкарал повече от него за тима.", "date": "2019.03.03", "title": " Балъков: Няма какво да губим срещу ЦСКА"}
{"url": "https://trud.bg/%d0%b1%d0%b5%d1%80%d0%bd%d0%b0%d0%b1%d0%b5%d1%83-%d0%bb%d1%8e%d0%b1%d0%b8%d0%bc%d0%b0%d1%82%d0%b0-%d0%b4%d0%b5%d1%81%d1%82%d0%b8%d0%bd%d0%b0%d1%86%d0%b8%d1%8f-%d0%bd%d0%b0/", "text": "Стадион „Сантяго Бернабеу“ се превърна в любима дестинация на „Барселона“ през последните близо 2 години. Тимът, воден от Ернесто Валверде, не е допускал гол в дома на големия съперник „Реал“ (Мадрид) от лятото на 2017 година. Тогава в мач за Суперкупата на Испания Карим Бензема бе точен за крайното 2:0 в 39-ата минута. Оттогава изминаха повече от 320 минути, в които феновете на „белия балет“ не видяха любимия им тим да превзема вратата на каталунците в двубой, игран в Мадрид. В събота вечер Гарет Бейл и компания претърпяха ново крушение срещу „Барса“ след това за купата на страната – 0:1. Единственото попадение заби Иван Ракитич през първата част след техничен прехвърлящ удар над плонжа на вратаря Тибо Куртоа. Така в рамките на само три дни „Барса“ нанесе два звучни шамара на „Реал“ – 3:0 за купата и минимален успех за първенство. Поражението окончателно извади отбора на Сантяго Солари от борбата за титлата. След двубоя най-много критики за играта си получиха Гарет Бейл, Карим Бензема и Тони Кроос. Според британския таблоид „Мирър“, ръководството на „кралете“ ще се опита да използва уелсеца като разменна монета за Кристиан Ериксен от „Тотнъм“. Медиите в Испания също са на мнение, че фланговият футболист е изиграл един от последните си мачове с екипа на „белия балет“ в събота.  „Опитахме всевъзможни начини, за да отбележим – обясни след поражението Солари. – Играхме като отбор, не се предадохме до последно. Направихме всичко по силите си, но ни липсваше завършващия удар. Ще се борим до последно във вътрешния шампионат, както и в Шампионската лига.“", "date": "2019.03.03", "title": " „Бернабеу“ – любимата дестинация на „Барса“"}
{"url": "https://trud.bg/12-%d0%bc%d0%b5%d1%82%d1%80%d0%be%d0%b2-%d1%82%d1%80%d0%b8%d0%b1%d0%b0%d0%b3%d1%80%d0%b5%d0%bd%d0%b8%d0%ba-%d1%81%d0%b5-%d1%80%d0%b0%d0%b7%d0%b2%d1%8f-%d0%be%d1%82-%d0%ba%d1%80%d0%b5%d0%bf%d0%be%d1%81/", "text": "По повод националния празник на България Младежи ГЕРБ подариха 12-метров флаг за крепостта Овеч в Провадия. Трибагреникът украси голямата спираловидна стълба, която води към западния вход на средновековната твърдина над града, съобщиха от пресслужбата на партията. „Крепостта Овеч е част от забележителното културно-историческо наследство на Провадия, на Варненска област и на цяла България. Това величествено място ни изпълва с гордост, затова вярваме, че националният флаг, който издигнахме, ще докосва още по-силно сърцата на хората, щом погледнат към възвишението”, сподели Ивайло Парушев от МГЕРБ – Провадия. В родолюбивата инициатива участваха и народният представител Галя Желязкова и младежи от организацията на ГЕРБ във Варна. Ден преди 3 март те подариха знамето на директора на Историческия музей Николай Христов и лично поставиха 12-метровия флаг. „Размерът на трибагреника е съобразен с височината на атрактивната стълба, която осигурява достъп до крепостта откъм самия град. Радвам се, че ръководството на музея в Провадия прегърна идеята на младежите и на големите български празници флагът ще краси възвишението”, коментира общинският съветник Димо Димов, който ръководи организацията на ГЕРБ – Провадия. Той поздрави екипа на музея по повод 3 март, като му пожела да продължава всеотдайно да съхранява и популяризира забележителната ни история. „3 март не е просто почивен ден в календара, а тържество на силния български дух”, изтъкна Галя Желязкова и апелира повече млади хора да се включат в честванията, за да споделят емоцията на празника и да покажат, че пазят националните идеали, които са ни завещали героите, извоювали Освобождението на България. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.03", "title": " 12-метров трибагреник се развя от крепостта Овеч в Провадия"}
{"url": "https://trud.bg/%d0%bb%d1%83%d0%b4%d0%be%d0%b3%d0%be%d1%80%d0%b5%d1%86-%d1%81%d0%b5-%d0%b2%d0%b4%d0%b8%d0%b3%d0%bd%d0%b0-%d0%bf%d1%80%d0%b5%d0%b4%d0%b8-%d0%b4%d0%b5%d1%80%d0%b1%d0%b8%d1%82%d0%be/", "text": "Лидерът „Лудогорец“ записа първа победа за първенство през 2019 година. След 0:0 с „Верея“ и поражение от „Черно море“ с 0:1, сега „орлите“ надвиха с 2:0 „Ботев“ (Враца) в Разград и си осигуриха спокойствие преди дербито с „Левски“ тази неделя. Румънските асове на тима Козмин Моци и Клаудиу Кешерю осигуриха трите точки за домакините с попадения през първата част. Дебют за „зелените“ пък записа Станислав Манолев, преминал в края на януари при шампионите със свободен трансфер от ЦСКА.  “Превъзходството на нашия тим дойде от факта, че нашите футболисти този път съумяха да вкарат положенията си – обясни Антони Здравков, треньорът на „Лудогорец“. – Имаше някаква нервност в тима, с оглед на предишните резултати.“  Въпреки победата, наставникът призна за слабости в играта: „Допуснахме доста положения пред нашата врата. Тази нервност, която имаше в тима, попречи на отбора да бъде максимално агресивен. Правихме и елементарни грешки – лоши пасове, недоглеждане в дадени ситуации. От това се получиха някои контраатаки на съперника.“", "date": "2019.03.03", "title": " „Лудогорец“ се вдигна преди дербито с „Левски“"}
{"url": "https://trud.bg/%d1%80%d0%b0%d0%b4%d0%be%d1%81%d0%bb%d0%b0%d0%b2%d0%b0-%d1%81%d1%8a%d1%81-%d0%b7%d0%bb%d0%b0%d1%82%d0%be-%d0%bd%d0%b0-3-%d0%bc%d0%b0%d1%80%d1%82/", "text": "Радослава Мавродиева спечели титлата в тласкането на гюле при жените на европейското първенство по лека атлетика в зала в Глазгоу. Навръх националния празник на България 31-годишната сливналийка постигна 19,12 метра и изпревари с 1 см бившата шампионка Кристина Шваниц (Германия). Бронзът остана за Анита Мартон (Унгария), която тласна „само“ 19,00 м и се прости с мечтата да трета поредна титла.  „Беше фантастично да спечеля на националния празник на България – заяви новата шампионка. – Този медал е за всички българи, които ме подкрепяха. Беше време да стана първа, но в момента не мога да повярвам. Не гледах резултатите. Просто излязох и се състезавах. Имаше прогрес – от бронза през 2015 г., среброто през 2017 г. и златото пред 2019 г.“  Тихомир Иванов пък остана на крачка от медалите в скока на височина за мъже. Плевенчанинът преодоля 222 см, но се препъна на следващата летва, която бе с 4 см по-висока. Успех на нея щеше да му донесе медал. „Летя над летвата, закачам я съвсем леко и тя пада“, обясни атлетът.  Денис Димитров пък отпадна в сериите в спринта на 60 метра. Българинът завърши за 6,95 секунди, което му отреди 39-о място в дисциплината.", "date": "2019.03.03", "title": " Радослава Мавродиева с европейско злато на 3 март"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba-%d1%85%d0%be%d1%80-%d0%b2-%d0%ba%d0%be%d0%bd%d0%b3%d0%be-%d0%bf%d0%b5%d0%b5-%d0%bf%d1%80%d0%b8%d1%82%d1%83%d1%80%d0%b8-%d1%81%d0%b5-%d0%bf%d0%bb/", "text": "Хор в Конго пее българската народна песен „Притури се планината“. Запис от изпълнението е публикуван във фейсбук профила на инициативата Българовско шествие. „България е навсякъде, където има поне един българин. От 20 години тя живее извън родината ни, а през последните 5 години, благодарение на нея, на 3-ти март българският флаг се вее високо в Демократична Република Конго. Прославя и заразява с магията на фолклора ни дори хората, които живеят на хиляди километри от нас. Да искат сами да учат стихове на Ботев и песни като „Притури се планината“ – в това се изразява силата на духа ни. Тя е Теодора Игнатова – почетен консул на България в ДР Конго“, обясняват от Българовско шествие кой е човекът, стоящ зад изпълнението.", "date": "2019.03.03", "title": " Вижте как хор в Конго пее „Притури се планината“ (ВИДЕО)"}
{"url": "https://trud.bg/%d0%b2%d0%b0%d0%b4%d1%8f%d1%82-%d1%81%d0%b8%d1%82%d0%b8-%d0%be%d1%82-%d1%88%d0%b0%d0%bc%d0%bf%d0%b8%d0%be%d0%bd%d1%81%d0%ba%d0%b0-%d0%bb%d0%b8%d0%b3%d0%b0/", "text": "Шампионът на Англия „Манчестър Сити“ може да бъде изваден от евротурнирите за неопределен период от време. Разкритието направи немският „Шпигел“, добрал се до имейли, в които става ясно какви машинации са използвали „гражданите“, за да заблуждават УЕФА и да не бъдат уличени в нарушаване на Финансовия феърплей. Ако се докаже вината на „небесносините“, санкцията ще бъде тежка и може сериозно да удари по амбициите на клуба да спечели Шампионската лига. А европейската централа стартира разследване срещу тима от Острова още през ноември, когато също изтече информация как „Сити“ получава финансиране от инвестиционен фонд „Абу Даби Юнайтед Груп“, собственост на Шейх Мансур. Според правилата на УЕФА, инвестираните директно средства в клуба от неговия собственик имат строго определен лимит, с който се цели предотвратяване на свръх-инфлация на футболния пазар. Именно поради тази причина под наблюдение бе поставен и ПСЖ, а „Милан“ бе глобен солено за неспазване на правилата.  И докато Гуардиола чака решение от Нион, неговият колега от „Челси“ Маурицио Сари преглътна обидата и върна вратаря Кепа Арисабалага в титулярния състав. Испанецът взе участие при успеха над „Фулъм“ с 2:1 в мач от Висшата лига. Най-скъпият страж в света отказа да бъде сменен във финала за купата на Лигата срещу „Манчестър Сити“, а реакцията му разбуни духовете на Острава. След злополучния двубой Кепа остана извън състава за дербито с „Тотнъм“, спечелено с 2:0.", "date": "2019.03.03", "title": " Вадят „Сити“ от Шампионска лига"}
{"url": "https://trud.bg/%d0%bf%d0%b0%d0%bf%d0%b0%d0%b7%d0%be%d0%b2-%d0%bd%d0%b5-%d0%bd%d0%b8-%d1%82%d1%80%d1%8f%d0%b1%d0%b2%d0%b0-%d0%be%d0%bc%d1%80%d0%b0%d0%b7%d0%b0-%d0%b0-%d0%bb%d1%8e%d0%b1%d0%be%d0%b2/", "text": "Старши треньорът на „Левски Лукойл“ Константин Папазов разкритикува феновете на „Балкан“, които пътуваха до Панагюрище, за да подкрепят „Берое“ срещу неговия тим във финала за Купата на България. „Сините“ и тимът от Ботевград са в тежко съперничество в последните години.  „В България ще живеем добре и ще бъдем щастливи хора, когато не следваме омразата, а любовта – заяви Тити. – За всичко това има човек горе, който гледа и помага.“  Иначе „Левски Лукойл“ победи със 70:61, а с основен принос за успеха бяха Божидар Аврамов със 17 точки и Христо Захариев с „дабъл-дабъл“ от 15 т. и 10 борби. Конър Франкамп пък блесна с21 т. за старозагорци.  „Не омаловажавам техните усилия, но днес им направихме голям подарък“, заяви треньорът на „Берое“ Любомир Минчев.", "date": "2019.03.03", "title": " Папазов: Не ни трябва омраза, а любов"}
{"url": "https://trud.bg/%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%80%d0%be%d0%b2-%d0%b7%d0%b0-%d0%b2%d1%82%d0%be%d1%80%d0%b8-%d0%bf%d1%8a%d1%82-%d0%bf%d1%80%d0%b5%d0%bf%d0%b0%d1%81%d0%b0-%d0%b7%d0%bb%d0%b0%d1%82/", "text": "Даниел Александров за втори път в кариерата си препаса златния пояс „Никола Петров” за най-добър наш борец в класическия стил на турнира в Русе. Асът на националите ликува с титлата при 77-килограмовите при дебюта си в олимпийската категория. Той спечели служебно финала, след като именитият му съперник Роман Власов (Русия), двукратен олимпийски шампион и два пъти №1 в света, не излезе на тепиха поради лекарска забрана. Представителят на сборная получи тежка аркада в полуфинала и бе шит. Но Александров постигна сериозни победи до финала, което накара управата на родната федерация да му присъди отново трофея след 2015-а.  В свободния стил пояса на „Дан Колов” заслужи Георги Вангелов, спечелил бронз в категория до 57 кг. На турнира той направи 5 срещи, като 4 спечели, и то срещу класни противници. А още в първата надви аса на янките Томас Гилман с 6:5.  Тайбе Юсеин, която спечели сребро, пък взе купата за най-добра състезателка.  Националите приключиха с 6 медала – титла, два сребърни и три бронзови отличия.  Джордан Бъроуз (САЩ, 74) бе обявен за най-добър чужестранен борец в свободния стил, а при класиците наградата заслужи №1 в света Муса Евлоев (Русия).", "date": "2019.03.03", "title": " Александров за втори път препаса златния пояс"}
{"url": "https://trud.bg/%d1%88%d0%ba%d1%83%d0%bc%d0%b1%d0%b0%d1%82%d0%b0-%d1%81%d0%b5-%d0%bf%d0%be%d0%b4%d0%bc%d0%bb%d0%b0%d0%b4%d0%b8/", "text": "Веселин Маринов, Нели Рангелова, Въргала и др. поздравиха прочутия комик Димитър Туджаров – Шкумбата влезе в редиците на знаковите личности на район “Младост”. Събитието се състоя в зала “Тера” и бе организирано от Сдружение “Знакова личност”, район “Младост” – Столична община и НЧ “Камбаните 2008”. Главният герой на вечерта зарадва своите почитатели с едни от най-добрите си истории, които усмихнаха всички и допринесоха за доброто настроение в залата. Магията на неподражаемия комик бе привлякла редица известни лица като Влади Карамфилов – Въргала, Август Попов, народният представител Пламен Нунев, бившият министър на земеделието и храните – г-н Нихат Кабил, г-жа Ваня Кастрева, известният шоумен Иво Танев, както и много още знакови личности на район “Младост” – д-р Цвета Авджиева – председател на Сдружение “Знакова личност”, Юлиян Плачков и др. Подготвената програма беше истински празник за гостите, защото имаха възможността да се насладят освен на неповторимите истории на Шкумбата и заразителния му артистизъм, но също така на очарователните деца от вокална формация “Талантите на Младост”, под ръководството на великолепната певица Мими Иванова и забавната програма на  комикът Тони. Специален поздрав към Шкумбата отправиха красивата Нели Рангелова, която изпя някои от най-емблематичните си песни с много любов и уважение към дългогодишния си приятел Димитър Туджаров. Любимецът на народа – Веселин Маринов подари на Шкумбата няколко свои изпълнения по типичния за него пламенен начин, с което вдигна на крака цялата публика. Плакетът за “Знакова личност на район “Младост” бе връчен от арх. Румен Русев – кмет на района, а председателят на сдружение “Знакова личност” – д-р Цвета Авджиева връчи кошница с цветя и също отправи поздравленията си към Шкумбата. Бляскавото събитие завърши с коктейл във фоайето пред залата, където Димитър Туджаров продължи да приема поздравления от гостите и да се снима с всеки, който искаше да има спомен от вечерта на големия български комик.", "date": "2019.03.03", "title": " Шкумбата се подмлади\t\t\t"}
{"url": "https://trud.bg/%d0%bc%d0%b8%d0%ba%d0%b0%d0%b5%d0%bb%d0%b0-%d1%88%d0%b8%d1%84%d1%80%d0%b8%d0%bd-%d1%81%d0%bb%d0%b5%d0%b4-%d1%82%d1%80%d0%b5%d1%82%d0%b0%d1%82%d0%b0-%d0%bf%d0%be%d1%80%d0%b5%d0%b4%d0%bd%d0%b0-%d1%82/", "text": "Микаела Шифрин спечели за трети пореден път Големия кристален глобус в алпийските ски, след като всички стартове от уикенда в Сочи (Русия) бяха отменени заради лошото време. Американката дори не пътува за стартовете, а предпочете да тренира в Италия.  „Странно е да получа глобуса за „Добро утро!“ – заяви американската, която вече е недостижима на върха на генералното класиране. – Тази титла е по-специална за мен, тъй като имах победи и в скоростните дисциплини. Мисля си, че в това се доближавам до скиорката, която се виждах в мечтите си като дете.“", "date": "2019.03.03", "title": " Микаела Шифрин след третата поредна титла: Странно е да получа глобус за „Добро утро!“"}
{"url": "https://trud.bg/%d1%82%d0%be%d0%b4%d0%be%d1%80-%d1%81%d1%82%d0%b8%d0%b3%d0%bd%d0%b0-%d0%be%d1%82-%d0%b1%d0%b5%d1%80%d0%bb%d0%b8%d0%bd-%d0%b4%d0%be-%d1%88%d0%b8%d0%bf%d0%ba%d0%b0-%d0%bd%d0%b0-%d0%ba%d0%be%d0%bb%d0%b5/", "text": "Тодор Андреев от град Каспичан, който тръгна на велосипед от Берлин до Шипка, успя да стигне за тържествата навръх Националния празник 3 март. „Чувството е неописуемо. Все едно съм преоткрил отново голяма си любов, а тя е България“, каза от святото място пред „Труд“ ентусиастът. На върха патриоти се надпреварваха да се снимат с Тодор и да споделят снимки в социалните мрежи. Коментарите бяха от рода: „Това момче тежи 65 кг., а има сърце на Кинг Конг. Дълбок поклон!“ Щастливецът обяви, че очаквал повече трудности по пътя си. Готов е отново да повтори велосипедния си рекорд идната година. Той кандидатства за Гинес с патриотичното си пътешествие на две колела.  , 26-годишният художник пое на велосипед на 21 февруари, зарече се, че ще изминава по 200-300 км. дневно, за да спази начертания маршрут и да превземе 10 столици и един връх. По пътя се наложило да промени плана, но успял да спази крайната цел и точната дата. Не го спряли ниските температури под нулата, връхлетяла го и снежна виелица в Унгария. За изминати 2 500 км има само една глоба от 100 евро във Виена. На два пъти спукал гума и имал повреда в държача на двата флага – националния и знамето на Гинес. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.03", "title": " Тодор стигна от Берлин до Шипка на колело"}
{"url": "https://trud.bg/%d1%88%d0%b5%d1%84%d1%8a%d1%82-%d0%bd%d0%b0-%d1%80%d1%83%d0%bc%d1%8a%d0%bd%d1%81%d0%ba%d0%b0-%d0%b6%d0%b5%d0%bb%d0%b5%d0%b7%d0%be%d0%bf%d1%8a%d1%82%d0%bd%d0%b0-%d0%ba%d0%be%d0%bc%d0%bf%d0%b0%d0%bd/", "text": "Румънският министър на транспорта Ръзван Кук съобщи, че утре ще има разговор с председателя на Административния съвет на железопътната компания ЧеФеРе Пътнически превози (CFR Calatori) за смяна на управлението, след като директорът на компанията Леон Барбулеску се оплака, че бил събуден заради два дерайлирали локомотива, съобщава информационният сайт Зиаре. Локомотив е дерайлирал вчера в окръг Арад малко след като подобен инцидент е станал на железопътна линия в окръг Брашов. Влаковете са били пълни с хора, но никой не е пострадал. Директорът на железопътната компания ЧеФеРе Пътнически превози Леон Барбулеску заяви в телефонно интервю вчера, че не се е случило нищо сериозно и се оплака, че е бил събуден за дреболия. Министърът на транспорта Ръзван Кук коментира днес, че „комуникацията вчера е била катастрофална“. „Сигурен съм, че и без да се намесвам, хората в Административния съвет на ЧеФеРе Пътнически превози ще оставят г-н директора да продължи да си почива, но не за сметка на компанията“, заяви транспортният министър и допълни, че утре ще обсъди предложение за смяна на ръководството. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.03", "title": " Шефът на румънска железопътна компания се оплака, че бил събуден заради два дерайлирали локомотива"}
{"url": "https://trud.bg/%d0%ba%d0%be%d0%ba%d0%b0%d0%b8%d0%bd%d0%be%d0%b2%d0%b8%d1%8f%d1%82-%d0%ba%d1%80%d0%b0%d0%bb-%d1%85%d0%be%d1%80%d1%85%d0%b5-%d1%81%d0%b5-%d0%ba%d1%80%d0%b8%d0%bb-%d0%be%d1%82-%d0%b3%d0%be%d0%b4%d0%b8/", "text": "Подготвял се да бяга във Венецуела  Испанецът Хорхе С. А., издирван за трафик на наркотици и пране на пари, се криел във Варна от края на април миналата година. Под фалшива самоличност той влязъл у нас на 28 април 2018 г. с автомобил през Дунав мост 2 при Видин, научи “Труд”. Както съобщиха в събота световните агенции, позовавайки се на информация от испанската Гражданска гвардия, в България е арестуван един от 10-те най-търсени испански наркотрафиканти. 43-годишният J.S.A. е бил обявен за издриване през 2013 г. като един от босовете на “опасна престъпна организация, която вкарвала в Испания и останалата част на Европа големи количества кокаин от Южна Америка и се занимавала с пране на пари”, гласи съобщението. В началото на февруари агенти на гражданската гвардия от отдела за издирване на бегълци попаднали на информация, че “кокаиновият крал” живее в българския пристанищен град Варна с фалшиви лични документи. Той сменил изцяло и външния си вид, като напълнял с около 50 кг. Данните били още, че се подготвя да избяга във Венецуела. Информацията от Испания е била получена у нас на 12 февруари, самоличността на чужденеца е била потвърдена и на 17-и същия месец той бил закопчан с белезници от варненската полиция, уточни вчера вътрешният министър Младен Маринов пред БНР. Тъй като за чужденеца има издадена Европейска заповед за арест от Испания, той е бил задържан под стража от Варненския окръжен съд, а на 26 март магистратите са гледали и делото му за екстрадиция. “Надяваме се, че предаването ще стане на 13 март”, каза още Маринов. Според испанския наказателен кодекс деянията, за които е обвинен Хорхе С. А., са наказуеми със затвор до 13 години и 6 месеца, а трафикът на наркотици и прането на пари са престъпления и по нашите закони.   МВР шефът: Действаме незабавно при подобни сигнали “Случаят показва каква е силата на европейските механизми за противодействие на престъпността” каза вчера вътрешният министър Младен Маринов. По думите му полицаите във Варна са се организирали бързо и испанецът задържан на 5-ия ден след получаване на сигнала. “Ползваме се с доверие пред всички партньори и оправдаваме това доверие с тези незабавни действия. При всеки един такъв сигнал се действа незабавно”, добави МВР шефът.   Гражданската гвардия издирва и по света  Испанската Гражданска гвардия (Guardia Civil) е военизирана част, подобна на нашата “Жандармерия”. Отделно от полицията (Policia Nacional), гвардията има собствен екип, специализиран в издирването на опасни престъпници и хора, свързани с международни наркокартели. Търсят както хора на територия на Испания, така и бегълци от испанското  правосъдие в други страни. През 2018 г. “Гвардия цивил” е задържала 201 души, издиравани по искания за арест, а през 2017 г. – 159. Открити и заловени през м.г. са били 24 бегълци от испанското правдосъдие в Колумбия, Румъния, Франция, Аржентина и Швеция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.03", "title": " Кокаиновият крал Хорхе се крил от година във Варна (обзор)\t\t\t"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0-%d0%bd%d0%b0%d0%bc%d0%b0%d0%bb%d0%b5%d0%bd%d0%b0-%d0%bf/", "text": "Със своя присъда от 23.05.2017 г. по НОХД 30/2016 г., Окръжен съд – Габрово е признал подсъдимия Деян В. Д. за виновен, в това, че през периода м. март 2008 г. – м. декември 2009 г. в гр. Габрово, без съответно разрешение извършвал по занятие банкови сделки по смисъла на чл. 2 ал. 1 от ЗКИ, за които се изисква такова разрешение – отпускане на кредити (заеми), срещу лихва, като предоставил кредити в български лева с главница общо в размер на 17 700 лева на различни лица, срещу задължение на същите да му върнат получените в заем суми ведно с договорената върху тях лихва, както следва: – през пролетта на 2008 г. в гр. Габрово предоставил на О. С. Б. кредит в размер на 2000 лева със срок за връщане един месец при лихва в размер 1000 лева и по 100 лева за всеки месец просрочие.  – в края на декември 2009 г. в гр. Габрово предоставил на О. С. Б. кредит в размер на 1000 лв., при лихва 1000 лева и по 100 лева на месец до връщането на заема  – на 06.03.2008 г. в гр. Габрово предоставил на С. В. К. кредит в размер на 5000 лева при лихва 15 000 лева, със срок за връщане до 06.06.2008 г.  – на 02.12.2008 г. в гр. Габрово, предоставил на Н. Н. В. кредит в размер на 9 700 лева, при лихва в размер на 5 000 лева , със срок на връщане 4 години, като от описаната дейност получил значителни неправомерни доходи в размер на 12 100 лева, поради което и на основание чл. 252, ал. 2 предл. 2, вр. с ал. 1 и чл. 54 от НК, първоинстанционният съд го осъдил на 5 години лишаване от свобода при общ режим и 5000 лева глоба, както и да заплати сумата от 12 100 лева, придобита чрез престъплението. Със същата присъда, подсъдимият е признат за невинен да е предоставил на 13.03.2009 г. на И. В. Д. кредит в размер на 2000 лева при лихва от 1000 лева, както и през периода януари 2010 г. до м. юни 2011 г. да е извършвал по занятие банкови сделки, като и с тази дейност да е получил значителни неправомерни доходи в размер над 12 100 лева до сумата от 52 520 лева, поради което го оправдава по така повдигнатото му обвинение. На основание протест на Окръжна прокуратура – Габрово, в Апелативен съд – Велико Търново било образувано ВНОХД 272/2017 г., с решение по което въззивният съд изменил присъдата на ОС-Габрово, като намалил наказанието на подсъдимия. След подаден протест, делото било изпратено във Върховния касационен съд, който със свое решение от 16.01.2019 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.03", "title": " Прокуратурата протестира намалена присъда на лихвар\t\t\t"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0-%d1%86%d0%b5%d1%80%d0%b5%d0%bc%d0%be%d0%bd%d0%b8%d1%8f%d1%82%d0%b0-%d0%bf%d0%be-%d0%b8%d0%b7%d0%b4%d0%b8%d0%b3%d0%b0%d0%bd%d0%b5-%d0%bd%d0%b0-%d0%bd%d0%b0/", "text": "В центъра на София, пред паметника на Незнайния войн, започна официалната церемония по издигане на Националното знаме на Република България навръх 3 март. На честването присъстваха представители на властта и на висшето духовенство, начело с патриарх Неофит, както и стотици граждани. Фанфари оповестиха началото на церемонията. В центъра на вниманието бяха строените под конец гвардейци, както и представителният духов оркестър. Началникът на отбраната ген. Андрей Боцев посрещна президентът и върховен главнокомандващ на Въоръжените сили Румен Радев на площада, който прие строя и поздрави гвардейците. По време на церемонията имаше и 20 артилерийски салюта. По-рано в патриаршеската катедрала „Св. Александър Невски” се състоя литургията по повод 141 години от Освобождението. Бяха отслужени Молебен за здравето и преуспяването на българския народ и Панихида за всички войни, дали живота си за българската свобода по време на Руско-турската освободителна война. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.03", "title": " Започна церемонията по издигане на националния флаг пред Паметника на Незнайния войн в столицата"}
