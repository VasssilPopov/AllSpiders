{"url": "https://trud.bg/%d0%b4%d0%be-1500-%d0%bb%d0%b2-%d0%b3%d0%bb%d0%be%d0%b1%d0%b0-%d0%b7%d0%b0-%d0%ba%d0%b0%d0%bb%d0%bf%d0%b0%d0%b2%d0%b8-%d1%87%d0%b8%d0%bd%d0%be%d0%b2%d0%bd%d0%b8%d1%86%d0%b8/", "text": "Промени в закона слагат край на дрямката по бюрата Чиновниците, които дремят по бюрата и взимат заплати, вече няма да остават безнаказани, както досега. Това ще стане, ако влязат в сила приетите от парламентарната правна комисия промени в Административно-процесуалния кодекс (АПК). Съгласно новата редакция на чл. 302, служител, който не изпълнява в срок задълженията си, не издава навреме административни актове и документи, и така осуетява произнасянето по искане на граждани, ще се наказва с глоба от 50 до 1000 лева (ал.1). Ако е сторил това в противоречие с нареждането на началника си, глобата за него ще бъде от 100 до 1000 лв. (ал. 3). Санкцията нараства до 1500 лв., при положение, че длъжностното лице не реагира своевременно на жалба, не я препрати на шефа си или на съда и не вземе мерки за проверка на сигнал за нередност (чл. 303). И в момента има текст в АПК, според който се глобява заради мързела и небрежността, обаче на практика такава глоба не е наложена на нито един от многобройните обитатели на канцеларии у нас. Председателят на комисията Данаил Кирилов посочи причината за това:„ Досега беше уреден редът за налагане на административно-наказателната отговорност и не беше ясно нито кой следва да установи нарушението, нито кой да издаде наказателното постановление“. Докато разпоредбите за разплата с ленивата администрация остават мъртви на практика, тя спокойно безобразничи и с това масово се нарушават правата на гражданите, коментираха депутати. Именно затова те записаха за първи път в АПК кой точно ще установява бездействието на чиновниците и кой ще ги наказва за него. Нарушенията ще се хващат от инспекторатите на държавните органи и ведомства, а наказанието ще се определя от шефовете и заместниците им. Издънките на висшите представители на изпълнителната власт – министри, областни управители и шефове на държавни агенции ще се разкриват и документират от Главния инспекторат. А наказателните заповеди ще издава лично министър-председателят, освен ако не упълномощи друг правителствен деятел за това. „Мълчаливият отказ“ на администраторите да работят беше определен от законодателите като най-тежка форма на бездействие. Това стана по идея на учени от БАН и във връзка с него беше предвидено специално задължение на съда. Всеки път, когато се убедят, че е налице мълчалив отказ за обслужване на населението, съдиите ще издават акт срещу виновника и ще изпращат копие от него на ръководството му. По предложение на председателя на Върховния административен съд Георги Чолаков за първи път в АПК е уреден и специфичен ред, по който администрацията ще носи отговорност за нарушение на европейското право. Официално са 136 465 души По последните официални данни държавната и общинската администрация у нас възлиза на 136 465 души. Видимо тя расте, но властите отричат. В централната администрация работят 95 623 служители, от тях над 51 000 са заети в министерствата и администрацията на Министерския съвет, 2631 в държавни агенции, 499 в държавни комисии и 16 000 в изпълнителни агенции. Още 24 046 работят в административни структури, които имат връзка с работата на правителството. Териториалната администрация наброява 40 842 служители. От тях 33 117 са на работа в общините, а 1109 в областните администрации. Още 6616 чиновници работят в специализирани териториални администрации. Чиновниците в МВР и МО са в отделна статистика. Във вътрешното министерство те са 11 500. Във военното централната администрация се състои от 800 души, но отделно от това в поделенията има около 10 000 цивилни лица.   Администрацията е 60 процента от всички държавни служители Сравнителен преглед на характеристиките на публичната администрация в 28-те страни членки на ЕС, публикуван от Европейската комисия през ноември 2017 г., показва, че България се нарежда на едно от “челните места” по най-висок дял чиновници в публичната администрация от общо всички държавни служители – 60 %. (виж таблицата). Единствената друга държава с подобен рекорд е Латвия, където те са над 72 на сто. Същевременно 137-те хиляди чиновници, по данни на ЕК, в българската публична администрация представляват едва 4,2 % от общата работна сила в страната – най-нисък показател за ЕС при население тогава над 7,1 млн. души. За сравнение, в държави като Литва (2,8 млн. души население), Латвия (1,9 млн. души) или Финландия (5,4 млн. души) държавните чиновници представляват над 20 на сто от работната сила в съответните държави. Сред множеството показатели, засегнати в доклада на Европейската комисия, прави впечатление, че България е все още на последните места в ЕС по прозрачност и чувство за отговорност у държавните чиновници. Също така страната ни, заедно с Унгария и Словакия, са единствените в съюза, които за периода 2012-2015 г. отчитат спад в критериите за професионализъм спрямо политизиране на служителите в публичната администрация.   Акад. Петър Иванов пресметна за „Труд”: На държавна ясла са 440 000 души Според сайта на Министерския съвет в държавната администрация работят 132 648 души. Демографският институт към БАНИ, който ръководя, има други данни – на държавна издръжка у нас работят 440 000 души. И нашите изчисления са базирани на данни от същия този сайт на МС. В него е оповестено, че има 511 административни структури – като се започне от 18-те министерства. Сред тези 511 има много странни структури. За една година държавните агенции от 7 стават 8. Административните структури, създадени с нормативен акт, от 53 стават 57 – увеличават се с 13% за една година. В тези официални 132 000 души не се отчитат всички местни администрации – има 3163 кметства, 265 общини и т.н. Това са огромни човешки ресурси. Пак този доклад показва как се „спестява“ администрацията. Как ви се струва написаното в него, че са използвани 20 милиона лева за телефонни разговори? А броят на активните телефонни номера на администрацията в изпълнителната власт е 457 967! В сравнение с 2015 г. са се увеличили със 100 000! Това го пише черно на бяло. Странно е да имаме 132 000 служители с по около 4 телефонни номера на човек. В България трудоспоспособното население според преброяването през 2011 г. е 4,2 милиона души, от които работят 3,5 милиона (около 600 000 цигани не работят). От тях 440 000 са на държавна работа, което прави 13%. Излиза че всеки седми човек у нас работи на държавна работа и се храни от бюджета. Какво става в София? Ако приемем, че столицата има 1,4 милиона жители, от тях работоспособни са 840 000. От тях пък работят около 700 000, като 320 000 са на бюджетна издръжка. За провинцията остават 120 000, които са на държавна ясла. Логиката сочи, че почти всеки втори софиянец работи на държавна работа и гласува за тези, които са го назначили. На правителствения сайт има списък на консултативните съвети към МС. Обявени са 71 национални съвети – от странни по-странни. Например: Съвет за лечебните растения, за пространствените данни, за равнопоставеност на мъжа и жената, съвет за партньорство за здраве, съвет за развитие, съвет за интелигентен растеж – и всички те са с персонал. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.01", "title": " До 1500 лв. глоба за калпави чиновници\t\t\t"}
{"url": "https://trud.bg/%d0%b1%d1%80%d0%b8%d1%82%d0%b0%d0%bd%d1%81%d0%ba%d0%b8%d1%8f%d1%82-%d0%ba%d0%b0%d0%b1%d0%b8%d0%bd%d0%b5%d1%82-%d0%be%d0%b1%d1%81%d1%8a%d0%b4%d0%b8-%d0%b4%d0%b5%d0%b9%d1%81%d1%82%d0%b2%d0%b8%d1%8f/", "text": "Членове на британския кабинет за първи път са провели тайна подготовка за това как да действа правителството през 10-дневния национален траур, който ще бъде обявен, когато кралица Елизабет Втора почине, съобщава вестник “Сънди таймс”. Обсъждането на темата не е било предизвикано от някакви специфични безпокойства, свързани със здравето на кралицата, но се случи в седмицата, когато 92-годишната кралица Елизабет Втора пропусна служба в катедралата “Сейнт Пол” в Лондон, тъй като се почувствала зле. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.01", "title": " Британският кабинет обсъди действия по време на траур, ако кралица Елизабет Втора почине"}
{"url": "https://trud.bg/%d1%80%d1%83%d1%81%d0%b8%d1%8f-%d0%bb%d0%b8%d0%ba%d1%83%d0%b2%d0%b0-%d1%81%d0%bb%d0%b5%d0%b4-%d0%b4%d1%80%d0%b0%d0%bc%d0%b0-%d1%81-%d0%b4%d1%83%d0%b7%d0%bf%d0%b8-%d0%b8%d1%81%d0%bf%d0%b0%d0%bd%d0%b8/", "text": "Русия е на четвъртфинал на световното първенство! Испания е на колене! „Сборная“ ликува след изпълнение на дузпи, които са първи на Мондиал 2018. Домакините спечелиха с 5:4 при драма на стадион „Лужники“, гледана от 78 011 зрители. Руснаците бяха безгрешни от бялата точка. Железни нерви показаха Фьодор Смолов, Сергей Игнашевич, Александър Головин и Денис Черишев. В герой се превърна стражът Игор Акинфеев, който спаси дузпи на Коке и Яго Аспас. За Испания дузпи вкараха Андрес Иниеста, Жерар Пике и Серхио Рамос. В редовното време двубоят завърши 1:1, като попаденията паднаха през първата част. Сергей Игнашевич си отбеляза автогол, а Артьом Дзюба изравни от дузпа. Първото попадение влезе в историята. Играчът на Русия се превърна в най-възрастният с гол в собствената си врата на световно първенство. Игнашевич е на 38 години и 352 дни. Руснаците изравниха антирекорд на България от 1966-та, тъй като станаха първият тим след родните национали, които си вкарват два автогола на един турнир. Предишният „Сборная“ си отбелязаха при загубата от Уругвай с 0:3. Преди двубоя в Москва, Русия никога не бе имала победа над Испания. В шест срещи “Сборная” записа две ремита и четири загуби. Последната среща завърши 3:3 в приятелски мач, който се игра през ноември миналата година. Испания пък бе отборът в най-добра форма от всички участници на Мондиал 2018. Тимът бе с 23 мача без загуба – 15 победи и 8 равенства. За последно испанците паднаха от Италия (0:2) преди две години. Това се случи на европейското първенство във Франция по време на осминафиналите.  Двубоят на стадион „Лужники“ бе изгледан от Джани Инфантино, президентът на ФИФА. Компания му правеха кралят на Испания Филип VI и руският премиер Дмитрий Медведев.", "date": "2018.07.01", "title": " Русия ликува след драма с дузпи! Испания на колене!"}
{"url": "https://trud.bg/%d0%b4%d0%b5%d1%82%d0%b5-%d0%b8-%d1%82%d1%80%d0%b8-%d0%b6%d0%b5%d0%bd%d0%b8-%d0%b7%d0%b0%d0%b3%d0%b8%d0%bd%d0%b0%d1%85%d0%b0-%d0%bd%d0%b0-%d1%82%d1%80%d0%b0%d0%ba%d0%b8%d1%8f-%d0%be/", "text": "Версия: Заспиване на шофьор Дете на 2 години и три жени загинаха при кървава катастрофа на магистрала “Тракия”. Тежкият пътен инцидент станал около 6,10 ч на 107-ия километър между Пазарджик и Пловдив в посока Бургас. Семейство турски гастарбайтери и техни близки се връщали за лятната ваканция в родината си с микробус “Фолксваген Транспортер”. Шофирал бащата, а в купето пътували още 4 жени и две деца на възраст 2 и 7 години. С висока скорост бусът застигнал движещ се отпред камион “Мерцедес 317”, също управляван от турски гражданин, който намалявал и отбивал надясно за спиране в аварийната лента. Фолксвагенът се блъснал в задницата, преобърнал се по таван и се превърнал в куп ламарина. В болницата в Пловдив били закарани шофьорът, още една жена и 7-годишното дете. Наложило се пожарникари да разрежат микробуса, за да извадят телата на трите загинали жени и 2-годишното дете. 38-годишният шофьор на камиона е тестван за алкохол и наркотици и пробите са отрицателни. Според катаджии или той, или другият шофьор са задрямали и това е станало причина за смъртоносния сблъсък.   24 жертви на пътя по-малко за първите 6 месеца на тази година С 24 души по-малко са загинали по българските пътища през първите 6 месеца на тази година спрямо същия период на 2017 г. Според данните, публикувани от МВР към 1 юли т.г. убитите при катастрофи са 242-ма. За първото полугодие на м.г. те са били 266, а за 2016 г. – 301. Намалението е видимо, стига да е вярно, тъй като през тази година МВР спря да публикува ежедневно броя на пострадалите, които са с опасност за живота. Затова е невъзможно да се следи дали се добавят, когато починат до 30 дни след инцидента. Миналата седмица бе публикуван проект за промени в комисията за безопасност на движението, според който КАТ и МВР ще престанат да водят статистика за жертвите на катастрофи и с това ще се заеме здравното министерство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.01", "title": " Дете и три жени загинаха на „Тракия“ (обзор)\t\t\t"}
{"url": "https://trud.bg/%d0%bf%d0%be%d0%bb%d1%83%d0%b3%d1%80%d0%b0%d0%bc%d0%be%d1%82%d0%bd%d0%b8-%d1%88%d0%be%d1%84%d1%8c%d0%be%d1%80%d0%b8-%d0%b2%d0%b7%d0%b5%d0%bc%d0%b0%d1%82-%d0%ba%d0%bd%d0%b8%d0%b6%d0%ba%d0%b8-%d0%b2/", "text": "Тежките катастрофи са намалели, броят на загиналите – не В Сливен зачестяват случаите, в които при проверки шофьорите представят книжки, издадени в Кипър и Белгия, съобщиха пътни полицаи. Едно от обясненията е, че напливът за книжки от тези две страни в ЕС се дължи на факта, че там не се изисква някакъв минимален образователен ценз за бъдещите водачи. В нашата страна законът изрично поставя праг пред кандидат-шофьорите да имат завършено поне основно образование. Това съобщиха експерти в “Пътна полиция” и служителите на автомобилната администрация на заседание на Областния съвет по безопасност на движението в Сливен. “Става дума за лица, които са пребивавали в посочените държави и са се явили на курсове там. Тъй като документите са издадени от страни в ЕС, като се върнат, ги подменят без никакви пречки с български свидетелства за управление”, коментираха още служители на реда. Кандидатите с основно образование, които се явявали на тестовете за книжка в Сливен, умеели да четат и да пишат. Но им липсвала функционална грамотност. В редица случаи не можели да свържат въпросите в теста с отговорите, защото нямали елементарни познания. Със сигурност неграмотни граждани няма как да станат шофьори с професионална категория заради по-ситната цедка при обучението и изпитите им, казаха от автомобилната администрация. “От 2016 г. сме оборудвали специализирана стая, в която тестовете бяха качени на таблети. Правят се и снимки на кандидатите”, обясниха те. Имало е само два, и то – неуспешни опита, за измама на изпитващите. В първия случай кандидатът се явил с фалшива лична карта, а във втория – в копчето на ризата на кандидата била монтирана миниатюрна камера. От началото на годината тежките катастрофи са намалели почти наполовина в сравнение с първото полугодие на миналата година – 47 срещу 83 произшествия. Това се дължи на по-строгия контрол, каза ст.инспектор Диян Митев от “Пътна полиция”. Ранените са 51 срещу 99. През първото шестмесечие на 2017 г. са загинали 12 души. Въпреки двойно намалелия брой на тежките ПТП-та, също 12 души са изгубили живота си и през тази година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.01", "title": " Полуграмотни шофьори вземат книжки в чужбина\t\t\t"}
{"url": "https://trud.bg/%d0%b4%d0%b6%d0%be%d0%bd-%d0%b1%d0%be%d0%bb%d1%82%d1%8a%d0%bd-%d1%81%d0%b5%d0%b2%d0%b5%d1%80%d0%bd%d0%b0-%d0%ba%d0%be%d1%80%d0%b5%d1%8f-%d0%bc%d0%be%d0%b6%d0%b5-%d0%b4%d0%b0-%d0%bb%d0%b8%d0%ba%d0%b2/", "text": "Северна Корея може да ликвидира ядрената си програма до една година, каза днес съветникът по националната сигурност на Белия дом Джон Болтън, цитиран от Ройтерс и ТАСС. Болтън също така заяви по телевизия Си Би Ес, че САЩ влизат в ядрени преговори със Северна Корея, като си дават сметка, че Пхенян не е изпълнявал своите обещания в миналото. Той каза по телевизия “Фокс нюз”, че САЩ внимателно следят дали Северна Корея изпълнява договореностите за денуклеаризация. Болтън заяви по Си Би Ес, че американският президент Доналд Тръмп може да се договори с руския си колега Владимир Путин за изтегляне на иранските войски от Сирия. Съветникът по националната сигурност каза, че е повдигнал пред Путин въпроса за руската намеса в американските избори. По думите му руският президент е заявил, че Москва не се е намесвала в президентските избори в САЩ през 2016 г. Болтън каза по “Фокс нюз”, че Тръмп няма да се опитва да прави отстъпки към Русия по външнополитическите въпроси преди планираната среща с Путин. Според него на срещата американският президент се надява да разбере позицията на Русия и да разясни подхода на САЩ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.01", "title": " Джон Болтън: Северна Корея може да ликвидира ядрената си програма до една година"}
{"url": "https://trud.bg/%d1%80%d0%b0%d0%b4%d0%b5%d0%b2-%d0%bd%d0%b0%d0%b3%d1%80%d0%b0%d0%b6%d0%b4%d0%b0%d0%b2%d0%b0-%d0%b1%d0%b0%d1%80-%d0%b7%d0%be%d0%b0%d1%80-%d1%81%d1%8a%d1%81-%d1%81%d1%82%d0%b0%d1%80%d0%b0-2/", "text": "Президентът Румен Радев ще награди с орден “Стара планина” първа степен израелския политик и историк, с български произход, проф. Михаел Бар-Зоар. Професорът ще пристигне специално в страната ни за официална церемония, която ще се проведе на 9-и юли, научи “Труд”. Признанието на държавния глава е за заслугите за развитие на двустранните отношения между България и Израел и за популяризирането на темата за спасените български евреи по време на Втората световна война. Професор Бар-Зоар изследва темата за българските евреи през последните 23 години, като през тези години историкът се стреми да запознае света с историята за спасителните действия на страната ни. Бар-Зоар пише своята книга за спасяването на българската еврейска общност през Втората световна война – “Извън хватката на Хитлер” през 1998 година. Книгата излиза на български, английски и на френски език, както и на иврит. Тази година излезе и нейният втори тираж на български език озаглавен “Спасението”. От 1999 година Бар-Зоар, заедно със зам.-председателя на Израелско-Българският институт Яков Джераси, организира Национален конкурс за есе в гимназии из цялата страна по темата за спасените от България евреи.", "date": "2018.07.01", "title": " Радев награждава Бар-Зоар със „Стара планина“"}
{"url": "https://trud.bg/%d0%b3%d0%b0%d0%bd%d0%b3%d1%81%d1%82%d0%b5%d1%80-%d0%b8%d0%b7%d0%b1%d1%8f%d0%b3%d0%b0-%d0%be%d1%82-%d0%b7%d0%b0%d1%82%d0%b2%d0%be%d1%80-%d1%81-%d0%b2%d0%b5%d1%80%d1%82%d0%be%d0%bb%d0%b5%d1%82/", "text": "Обирджията имал трима помагачи Френски гангстер извърши зрелищно бягство с хеликоптер от затвор край Париж, подпомаган от трима тежко въоръжени помагачи. Редуан Фаид (46 г.) излежавал 25-годишна присъда за неуспешен опит за въоръжен грабеж през 2010 г., в който била убита полицайка. Днес сутринта Фаид бил в стаята за посетители в затвора в град Ро в департамента Сен-е-Марн, югоизточно от Париж, когато тримата му съучастници се приземили с хеликоптера, регистриран в Белгия, в един от дворовете на зандана, след което нахлули в сградата и измъкнали Редуан. След това групата избягала с вертолета, който прелетял над югоизточната част на френската столица и накрая кацнал недалеч от летище “Шарл дьо Гол” в североизточната част на града. Бандитите запалили машината и избягали с черно рено в посока на автомагистрала А1, свързваща Париж със северния град Лил. МВР започна мащабна операция по издирването на беглеца, на крак са части на полицията и жандармерията, поставени са и пропускателни пунктове на различни места в района. От управата на затвора обясниха, че не са стреляли по хеликоптера заради заплаха за сигурността. Няма ранени при бягството, а Фаид е единственият измъкнал се от затвора. Това е второ негово бягство от зандан. През 2013 г. той бе зад решетките в Лил-Секеден в Северна Франция и се измъкна, като взе четирима надзиратели за заложници. Превърна се в най-издирвания от Франция беглец, като успя да се укрива от властите в продължение на 45 дни, след което обаче бе заловен в хотел в Сен-е-Марн.", "date": "2018.07.01", "title": " Гангстер избяга от затвор с вертолет\t\t\t"}
{"url": "https://trud.bg/%d0%b0%d0%b2%d1%81%d1%82%d1%80%d0%b8%d1%8f-%d0%bd%d0%b8-%d0%bf%d0%be%d0%ba%d0%b0%d0%b7%d0%b0-%d0%bb%d1%8a%d0%b6%d0%b8%d1%82%d0%b5-%d0%bd%d0%b0-%d0%b7%d0%b5%d0%bb%d0%b5%d0%bd%d0%b8%d1%82%d0%b5/", "text": "В зимния курорт Шладминг, в чиято ски зона общата дължина на пистите е 123 км (всички минават през иглолистни гори) и има изградени 44 лифта и влека, България предаде европредседателството на Австрия в петък. Бившото миньорско градче вече е сред най-известните ски дестинации в света. Ски зоната се намира на надморска височина от само 1800 метра. Тя е част от по-голям комплекс  в Алпите – “Четири планини”, който е с писти от 850 км. Там премиерът Бойко Борисов, австрийският канцлер Себастиа Курц и президентът на Европейския съвет Доналд Туск се повозиха на един от многото кабинкови лифтове. За сравнение в най-добрия ски курорт в България – Банско, станал известен като Зимната столица на Балканите, вече поредна година не може да започне изграждането на втора кабинкова линия. А ски зона “Банско” не се различава като дадености от Шадлинг, дори е по-високо – пистите стигат над 2500 метра над морското равнище. Въпреки това нейното развитие се спира чрез манипулациите на “зелените” неправителствени организации в България. Според тях по света няма държава, която да позволи развитие на зимна инфраструктура в красива планина като Пирин.  “Еколозите” лъжат, че няма как зимният туризъм над Банско да напредва, без да се унищожи уникалната природа на Националния парк. Не можело нови писти да се изграждат в ски зоната, защото била ниско, което не е вярно.  Но примерът с Шладминг за пореден път показва, че “зелените” мамят. А навсякъде природата може да се опазва, докато се развива зимен туризъм. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.01", "title": " Австрия ни показа лъжите на „зелените“\t\t\t"}
{"url": "https://trud.bg/%d0%b3%d0%b5%d1%80%d0%bc%d0%b0%d0%bd%d1%81%d0%ba%d0%b8%d1%8f%d1%82-%d0%b2%d1%8a%d1%82%d1%80%d0%b5%d1%88%d0%b5%d0%bd-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b7%d0%b0%d1%8f%d0%b2%d0%b8-2/", "text": "Германският вътрешен министър Хорст Зеехофер каза днес на заседание на своя Християнсоциален съюз (ХСС), че не е доволен от постигнатото от канцлерката Ангела Меркел във връзка с миграцията на срещата на върха на Европейския съюз, предадоха световните агенции, като се позоваха на източници от неговата партия. Според цитираните представители на ХСС Зеехофер заявил на среща на партията в Мюнхен, че не вижда алтернатива на връщането на някои мигранти, пристигнали на германската граница – мярка, която би го вкарала в конфликт с Меркел. Той казал, че разговорите, които е провел снощи с канцлерката, не са довели до успех.  Меркел се надява, че споразумението, постигнато на срещата на ЕС в Брюксел тази седмица, ще успокои баварските й съюзници, които настояват за значително втвърдяване на имиграционната политика на Германия. Лидерите от ЕС се съгласиха да създадат “контролирани” центрове за мигранти, първо в Европа, а после в Северна Африка.   Според Зеехофер тези решения не са толкова ефективни, колкото едностранното връщане на пристигнали на германската граница мигранти, които вече са регистрирани като кандидати за убежище в друга страна от ЕС. Той също така е отхвърлил предложението на Меркел за настаняване на тези мигранти в т.нар. сборни бежански центрове в Германия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.01", "title": " Германският вътрешен министър заяви, че не е доволен от резултатите от срещата на върха на ЕС"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82%d0%b8-%d0%b2-%d1%80%d1%83%d1%81%d0%b8%d1%8f-%d1%81%d1%80%d0%b5%d1%89%d1%83-%d1%83%d0%b2%d0%b5%d0%bb%d0%b8%d1%87%d0%b0%d0%b2%d0%b0%d0%bd%d0%b5%d1%82%d0%be/", "text": "В десетки руски градове днес се провеждат масови протести срещу намерението на правителството чувствително да повиши пенсионната възраст. На повечето места властите съгласуваха акциите, организирани  по призив на опозиционни парти и формации. Според опозиционния лидер Алексей Навални, протестите ще обхванат най-малко  40 руски града. Най-масовата акция се проведе в Омск с участието на около 4 хиляди души.Те скандираха-  “Не на повишаването на пенсионната възраст”. На много от митингите се чуха и призиви правителството на Дмитрий Медведев да продаде оставка. Именно промените в условията за пенсиониране  се очертават като най-значимата социолно-икономическа реформа по време на управлението на Владимир Путин, посочва ВВС, цитирана от БНР. Намеренията бяха обявени в деня, когато започна Световното първенство по футбол, и оттогава рейтингът на руския президент е загубил около 14 процентни пункта. Експресни проучвания на общественото мнение показаха, че близо 80 % от руснаците не одобряват пенсионната реформа. Тя предвижда поетапно увеличаване на пенсионната възраст от 60 на 65 години за мъжете и от 55  на 63 години  за жените. Сегашната възраст за пенсиониране не е променяна от  1932 г. В момента средната пенсия на руснаците е 14 000 рубли или около 190 евро. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.01", "title": " Протести в Русия срещу увеличаването на възрастта за пенсиониране"}
{"url": "https://trud.bg/%d0%b7%d1%8e%d0%b4%d0%b4%d0%be%d0%b9%d1%87%d0%b5-%d1%86%d0%b0%d0%b9%d1%82%d1%83%d0%bd%d0%b3-%d1%81%d1%8a%d0%b2%d0%b5%d1%82%d0%b2%d0%b0-%d0%b2%d0%bd%d0%b8%d0%bc%d0%b0%d0%b2%d0%b0/", "text": "Гледайте си в краката, има дупки България е сред любимите летни дестинации на германците и по този повод “Зюддойче Цайтунг” дава съвети на своите читатели, избрали да почиват в страната ни. В материала туристите са посъветвани да внимават с домашната ракия, да не остават в колата никаква техника и пари, както и да си гледат в краката заради много дупки по уличната настилка и тротоарите. “Много шофьори се изкушават да изпият по някое и друго питие преди да седнат зад волана, мислейки си, че знаят количество алкохол се равняват допустимите промила. Внимавайте, защото ако сте пили българска домашна ракия, сметките Ви могат да се окажат криви”, съветват от изданието. “Кимайте само в знак на несъгласие и не обменяйте валута по улиците на българските градове, защото все още се срещат мошеници, които предлагат на туристите обмяна по курс, по-изгоден от официалния”, допълват още от германския всекидневник. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.01", "title": " “Зюддойче Цайтунг” съветва: Внимавайте с домашната ракия"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-191/", "text": "До 1500 лв. глоба за калпави чиновници Промени в закона слагат край на дрямката по бюрата. Бездействието и безхаберието на администрацията вече ще се наказва. Премиерът лично ще санкционира министрите.       Бензин и дизел поскъпват от началото на годината Средната цена на петрола през май надвишава 73 долара за барел, което е с 20% повече спрямо декември 2017 г. Големите вериги у нас поддържат различни цени – анализ на финансиста Димитър Чобанов в рубриката “Капитал и пазари”.         Не борба срещу бедността, а борба срещу бедните Управляващите подхранват сивата икономика с действията си – анализ на Ваня Григорова.           Сивият сектор унищожава строителния бранш Ще работим за промени в законодателството, които да подобрят строително-инвестиционния процес, казва председателят на УС на Камарата на строителите в България инж. Илиян Терзиев в интервю за “Труд”.       От Виена с любов! Курц се позиционира да изпъква в общия дебат в ЕС за миграцията – коментар на Благовест Бенишев.             Завръщане в миналото Силует на Брад Пит. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.01", "title": " Вижте акцентите в броя на вестник “Труд” в понеделник, 2 юли 2018"}
{"url": "https://trud.bg/%d0%bf%d0%be-%d1%81%d0%bb%d0%b5%d0%b4%d0%b8%d1%82%d0%b5-%d0%bd%d0%b0-%d0%b2%d1%8f%d1%80%d0%b0%d1%82%d0%b0-%d0%bd%d0%b0-%d1%8f%d0%bd%d0%b0-%d0%ba%d0%be%d1%81%d1%82%d0%b0%d0%b4%d0%b8/", "text": "  До 8 юли в Арт галерия „Нюанс“ в София може да бъде видяна изложбата живопис на Яна Костадинова „По следите на Вярата“. Тя работи в областта на живописта, модата и експерименталната бижутерия. Нейните изложби са изцяло завършени концепции, които често включват едновременно картини, облекла и бижута. Творбите  са реализирани както чрез класически изразни средства, така и с помощта на нестандартни материали. Яна провокира общоприетите виждания и предлага неочаквани художествени решения, като използва хартия при изработката на облекла и бижута и дава свобода на своя смел артистичен стил. Последните изложби на Яна показват зрял живописен почерк, който обаче не спира да изненадва, да задава въпроси към формите и да ги преформулира в цветни емоции.  Картините на Яна Костадинова са притежание на частни колекции в страната, Русия и Америка. По повод „По следите на Вярата“ големият български художник проф. Станислав Памукчиев написа при откриването й:  За Яна живописта е чисто и светло място, в което тя излиза от „тук и сега“, от своето житейско, обществено и академично битие, за да срещне съкровената си самота и човешка тишина. Тези картини са вслушани в звучността на цвета като душевна и духовна вибрация. Излизането в крайно абстрахирани пространства, минава през опознаваеми силуети на църковна архитектура или свещена утвар, отправни ориентири на движението към чисто емоционално – духовните измерения на живописта. Цветната атмосфера на тези картини е доминирана от водещ син цвят, в колоритни съзвучия на зелени, жълти, розови и светли охри – пречистени стойности, работещи основно с небесна символика на цвета. Като контрапункт участват червени и оранжеви, за да ни събудят за страстите на сетивното. С картините си, Яна ни води по следите на своите духовни предчувствия, води ни по местата, където е откривала знаците на своите интуитивни прониквания в задграничното. В тази „топография на свещеното“, тя намира причините да бъде художник, като форма на съкровено откриване към себе си, като откровение и споделяне с другите. Нейните естетизирани и одухотворени живописни пространства, проникват и приютяват, изпълват ни с неопределено очакване за събитие, случка от друг онтологичен ред. Така естетическото раздвижва духовното ни любопитство към невидимото, неопределимото, неназованото, изпълва усещането ни за екзистенциална самота с упование в един друг хоризонт на хармонична цялост. Естетическото като нравствена и духовна победа е артистичния призив на живописта на Яна Костадинова. Нека са много изкушените да следват пътеките на нейните пътешествия в задграничното, по следите на вярата. Яна Костадинова з авършва Национална художествена академия през 1996 г. в специалност „Сценография“ при проф. Георги Иванов и започва своята професионална кариера още през студентските си години, като работи активно за Варненския драматичен театър „Стоян Бъчваров“ и Пловдивския драматичен театър „Н. О. Масалитинов“. Впоследствие е назначена за щатен сценограф в Пловдивския театър. Научните й търсения я връщат отново в Художествената академия през 2003 г., където защитава докторска дисертация на тема „Българският моден и театрален костюм в проекциите и естетиката на ар нуво.“ През 2001 г. е поканена като хоноруван преподавател, а от 2005 г. е назначена като редовен преподавател по „История на костюма“ в катедра „Мода“.  През 2007 г. излиза книгата й  „Българският и западноевропейският костюм в проекциите и естетиката на ар нуво”.  Първата самостоятелна изложба на  Яна Костадинова е „История в колажи“ в галерия „Артур“ през 2011 г. От тогава до сега Яна се изявява с участия както в колективни изложби, така и с изцяло авторски проекти.  ", "date": "2018.07.01", "title": " „По следите на Вярата“ на Яна Костадинова в галерия „Нюанс“\t\t\t"}
{"url": "https://trud.bg/%d0%bd%d0%b5%d0%bd%d0%be-%d0%b4%d0%b8%d0%bc%d0%be%d0%b2-%d0%b4%d1%8a%d1%80%d0%b6%d0%b0%d0%b2%d0%b0%d1%82%d0%b0-%d0%b5-%d0%b7%d0%b0%d0%bf%d0%be%d1%87%d0%bd%d0%b0%d0%bb%d0%b0-%d0%b4%d0%b0-%d0%be%d1%82/", "text": "„В Австрия, една от развитите ски дестинации в Европа. В цяла Европа са построени над 180 лифта. Т.е. средно по 90 годишно се строят. Това е сериозно икономическо перо, което една икономика може да си позволи. И всъщност лифтът е най-екологичен, най-щадящ. Дори ходенето пеша не е толкова щадящо, колкото е един лифт. Един от факторите за опазването на околната среда е благосъстоянието на хората. Когато хората са по-богати, те се грижат повече за околната среда. И когато развиваме икономиката, така и развиваме опазването на околната среда. А зимният туризъм е сред най-щадящите”. Това обяви министърът на околната среда и водите Нено Димов в предаването „Беновска пита” по  , след като България предаде щафетата на европредседателството на Австрия насред един от популярните алпийски курорти Шладминг. Относно постигнатото в сферата на околната среда по време на българското председателство и приоритетите пред ЕС Нено Димов коментира: “Ние познаваме перфектната кръгова икономика. Това е природата. Там има цикличност. При хората не е така. Там има линейност – накрая всичко става боклук. И целта пред Европа е да има кръгова икономика”. „Може би по-скоро ще бъдем подготвени технологично, отколкото ментално. Защото историята показва, че е трудно да се промени мисленето. Трябва да има еволюция. Например, предложих на концесионерите на няколко плажа да събират разделно пластмасите. Не вярвам, че ще има някакъв голям успех, но това ще е основа за законодателна инициатива”, обясни министърът и даде пример с превъзпитаването по отношение на поставянето на колани в автомобилите. По отношение на неохраняемите плажове той коментира: “Нека започнем стъпка по стъпка. Ако решим проблема с концесионираните плажове, това ще е първата стъпка. Също така в момента са обхванати големите населени места. За малките няма интерес. Затова сега разширяваме целите си – по отношение на малките населени места. Всъщност България изобща не е изостанала по тази тема. България бе сред първите с рестрикции за найлоновите торбички. Изпълнили сме изискванията за 2020 г., скоро ще изпълним и тези за 2025-а.” Той коментира и решението по време на съвета на ЮНЕСКО в Бахрейн, където българското правителство бе представена от вицепремиера Валери Симонов. „Държавата отвоюва своя територия, която има правото да управлява, дадено от своите гласоподаватели. Смятам, че няма да спрат протестите, защото тук не говорим за опит за опазване на околната среда, а за ясна идеологическа и политическа основа. В Бахрейн беше подкрепено българското правителство. Там беше разрешен интересът на страната”, заяви Димов. Това е една от поредните стъпки към разрешаване на строежа на втори лифт в Банско. Спирайки се върху това, че не говорим за опазване на околната среда, а на чисто идеологически и пропагандни… Това е идеология на хора, които приемат човека за вредител, които покрай джендърската история приемат семейството за отживелица, за които местната общност са варвари, които експлоатират някакви земи по необичаен начин, всъщност те по всякакъв начин се опитват да саботират икономическото развитие, независимо дали говорим за зимен туризъм, магистрали или енергетика. Това не е само български феномен, коментира министърът. “Мисля, че това е процес, в който ние сме започнали да отвоюваме обратно територията и държавата си от този тип организации, които са професионално гражданско общество”, каза още Нено Димов. Относно въпросът дали ще има втори лифт в Банско той отговори: “Аз се надявам, че ще развиваме зиимен туризъм. И много скоро се надявам да има втори лифт. Няма да е този сезон, защото решението за плана за управление на Пирин още е в съда”, поясни екоминистърът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.01", "title": " Нено Димов: Държавата е започнала да отвоюва територията си от професионалното гражданско общество"}
{"url": "https://trud.bg/%d0%b3%d0%b5%d1%80%d0%b8-%d0%b4%d0%be%d0%bd%d1%87%d0%b5%d0%b2%d0%b0-%d0%bf%d1%80%d0%b5%d0%b4-%d1%82%d1%80%d1%83%d0%b4-%d1%83%d0%bc%d0%bd%d0%b0-%d0%b8-%d0%ba%d1%80%d0%b0%d1%81%d0%b8/", "text": "Не ме гледайте в бюста, ей така стават катастрофите! Стивън Сегал искаше да му правя масажи и други неща… Опитвам се да сменя британския английски с американски Моделът и телевизионна водеща Гери Дончева прекара един месец в Кралство Тайланд, където успя да съчетае полезното с приятното. Въпреки че първоначално отишла с намерението изцяло да си почива и да не поглежда дори телефона си, сексапилната българка не се стърпяла и заснела материал за предаването “Карамел”, на което е водеща от вече една година. “Всъщност, аз отидох в Тайланд на почивка, но тъй като съм заклет работохолик, както си бях казала: “ще почивам, няма да хвана микрофон, телефон или подобни устройства”, просто не ме свърташе на едно място и реших, че трябва да заснема материал. Той все още не е излъчен, ще се появи на екран в новите епизоди на “Карамел”, обясни пред “Труд” атрактивната брюнетка. Специално за вестника тя издаде подробности за провокативния материал, който е заснела за новия сезон на предаването си. “Може би не е чак толкова шокиращо, а по-скоро част от голямата картина, която представлява Тайланд, но там има много “лейдибойс”. Това е мъж, който изглежда като жена, но е с неопериран пенис (травестит). Те са много красиви и дори не можех да различа някои дали са мъже или жени. Направих интервю не с коя да е “лейдибой”, а с една от носителките на световна титла “Мис Тифани”, който е най-големият конкурс за травестити в света. Тя изглежда умопомрачително – всичко по нея, освен силиконовия й бюст, е естествено. Говоря за коса, зъби, нос и т.н. Задавам й въпроси за нейното образование, за това какво смятат родителите й, от колко годишна е разбрала, че всъщност е жена в мъжко тяло. Мога да издам, че е с висше образование, но работи като проститутка, тъй като в Тайланд изкарва повече пари с тази професия, отколкото като IT специалист, каквото всъщност е завършила”, сподели телевизионната водеща, която краси екраните в родния ефир от 2017-а. За своето предаване, което е със светска насоченост, родената в Плевен красавица споделя, че е изключително щастлива от факта, че по време на процеса, в който се прави то, може да се срещам с различни хора, които имат компетенции по много въпроси. “Снимаме звезди, актьори, певци, но съм имала и гости министри, например Красен Кралев, който даде едно страхотно интервю. И тъй като водя предаване за шоубизнеса му задавах въпроси с такава насоченост. Питах го за гимнастичките, дали ги харесва, например. Беше много приятно”, допълни Гери Дончева. По думите на Дончева в момента българският шоубизнес все повече придобива една европейска автентичност, дори със своя традиционен облик. Като пример тя дава Дара, която наскоро спечели награда на БГ радио – “БГ изпълнителка”. “Дара е страхотна. Носи невероятна енергия, но нека това да не я възгордява напълно. Нека тя си мисли за бъдещите успехи и за това как да се позиционира твърдо на сцената. Защото хора, които имат много голяма енергия, в един момент могат да я изгубят. Аз на Дара й пожелавам да бъде много успешна за дълги години напред. Трябва да внимават такива енергични хора как управляват своята енергия и в каква посока ще я насочат”, каза още тв водещата. Родната красавица сподели и за впечатленията си от американския актьор Стивън Сегал, с когото е работила преди време и с когото има подобно преживяване, както звездите зад Океана, които стартираха движението срещу сексуално посегателство #MeToo. “Аз имам такъв опит със Стивън Сегал. Това не е тайна. Той е изключително арогантен човек. Попаднах в неговия екип, когато бях помолена да му помагам за европейското му турне. Малко хора знаят, че той се занимава и с музика, освен че е актьор”, обясни Гери Дончева. По думите й докато е работила със Сегал той я е карал да му прави масажи и други необичайни неща, които по никакъв начин не влизат в нейната “длъжностна характеристика” за момента. “Аз бях там като негов асистент. От мен зависеха неговите участия и управлявах цялата “бюрокрация” така да се каже. Той постоянно си позволяваше груб език и някакви запитвания, които биха могли по-скоро да бъдат ориентирани към хора, които нямат никакво образование и се занимават само с “обслужническа дейност”, но да не влизам в подробности”, каза още атрактивната българка. Тя обаче е категорична, че такова поведение американският актьор е имал и спрямо останалите – “вечно недоволен от всичко”. Освен всичките си занимания досега, Гери Дончева наскоро се захвана и с нов проект – влог с икономическа насоченост: “За този видеоблог бях поканена от една компания да направим на английски език цяло предаване с икономическа насоченост и по-конкретно за застраховки. Тъй като съм живяла и учила във Великобритания, се старая да сменя британския английски с американски. Може би от септември ще продължим по-активно да правим предавания, около 4 месечно. В момента направихме 2 и едно пилотно – общо 3”. Интересът на красавицата към икономиката може би не е чак толкова изненадващ, тъй като е завършила Математическата гимназия “Гео Милев” в град Плевен. Но въпреки това има българи, които биха си казали: “Какво разбира Гери Дончева от икономиката, тя е просто една хубава жена”. На този въпрос тя отговаря така: “Смятам, че в 21 век отдавна е мит и легенда, че красивите жени са непременно глупави. Който смята, че съм недостатъчно компетентна, си е негов проблем. Моето икономическо образование ми влиза ежедневно в употреба и аз дълги години работя с тази професия. Освен това имам и второ висше от Софийския университет. Там съм завършила “Предучилищна педагогика”, а в УНСС съм завършила “Икономика на туризма”. Една от най-запомнящите изяви по телевизията, преди да стане водеща, бе рекламата й на млечен продукт, в който е облечена с червен тоалет. “Там много добре съм се справила с актьорската игра. След рекламата всички бяха жестоко заблудени, че аз съм този човек от ролята, която изиграх, и това е много хубаво”, казва Гери. По време на своята активна моделска кариера Гери Дончева е заснела над 250 реклами за цял свят. Включително за ЮАР, Америка, огромна част от Европа – Македония, Сърбия, Хърватия, Испания, Италия, Румъния, за Рено (Франция). В момента освен всички други задължения Гери Дончева често се изявява като модел и водеща на събития, организирани от Академията за мода. Последното мероприятие носи атрактивното заглавие “Парти летен шик”. “Имах привилегията и удоволствието да бъда отново поканена от проф. Любомир Стойков да бъда водеща. Беше много хубаво събитие, на което бяха поканени гости от най-високите прослойки на нашето общество. За мен винаги е приятно да се срещам с такива хора. “Парти летен шик” беше колоритно, изградено от ревюта, представящи новите колекции на дизайнерите в България”, разказа популярното лице от екрана. С проф. Любомир Стойков тя се познава повече от 10 години. За него Дончева споделя, че е бил неин преподавател в УНСС и още от тогава била впечатлена от неговите лекции. “Не бяха просто някаква суха теория, която той ни разказва, а житейски примери, които са допълнителни и с теория, и с негов личен принос. Той ме свърза с Амалия Тимчева, с която постоянно работеше и така започнах да се изявявам като модел на неговите събития. Впоследствие той разбра, че имам желание да бъда водеща и около 2006-2007 г. за първи път водих на негово събитие. И от тогава до сега продължаваме да си партнираме. За мен това наистина е чест и удоволствие”, сподели Гери Дончева. Нейна друга изява също за дълго време остава в съзнанието на българина – тази, в която рекламира застрахователно дружество. “В тази реклама тичам на една пътека за фитнес и в горната част съм облечена с едно оскъдно потниче и казвам: “Не ме гледайте там, ей така стават катастрофите!”.", "date": "2018.07.01", "title": " Гери Дончева пред “Труд”: Умна и красива – новото секси\t\t\t"}
{"url": "https://trud.bg/%d1%86%d0%b5%d0%bd%d0%b8%d1%82%d0%b5-%d0%bd%d0%b0-%d1%85%d0%be%d1%82%d0%b5%d0%bb%d0%b8%d1%82%d0%b5-%d0%b2-%d1%85%d0%b5%d0%bb%d0%b7%d0%b8%d0%bd%d0%ba%d0%b8-%d1%81%d0%ba%d0%be%d1%87%d0%b8%d1%85%d0%b0/", "text": "Цените на хотелските стаи в Хелзинки са се увеличили неколкократно за периода около  на 16 юли във финландската столица. Това съобщава в. “Хелзингин саномат”, цитиран от  В хотелите от веригата Сокос (Sokos) разликата в цената за двойна стая за периода 15-17 юли в сравнение със седмицата преди това достига 200 евро. В други хотели във финландската столица разликата в цените за нощувка през дните на посещението на двамата президента и придружаващите ги делегации и журналисти също е голяма – за 15-17 юли цените са с над 100 евро по-високи, отколкото през предходната седмица. По информация на изданието за някои хотели в Хелзинки, включително от веригата Хилтън (Hilton) и Скандик (Scandic), в момента изобщо няма свободни стаи. Изпълнителният директор на веригата Скандик във Финландия Аки Кяюхки посочи, че възможността за резервиране е ограничена, за да може да има достатъчно стаи за представителите на международните медии. Той допълни, че още идната седмица ще могат да се резервират нощувки. Кяюхки предупреди също така, че с наближаването на срещата между Путин и Тръмп цените на стаите в хотелите ще растат и ще надхвърлят обичайните за юли.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.01", "title": " Цените на хотелите в Хелзинки скочиха неколкократно"}
{"url": "https://trud.bg/%d0%bd%d0%b5%d0%bb%d0%b8-%d1%80%d0%b0%d0%bd%d0%b3%d0%b5%d0%bb%d0%be%d0%b2%d0%b0-%d1%81%d1%8a%d0%bd%d0%b8%d1%89%d0%b0%d1%82%d0%b0-%d0%bc%d0%b8-%d1%81%d0%b0-%d0%bf%d1%80%d0%be%d1%80%d0%be%d1%87%d0%b5/", "text": "Като истинска Дева понякога яхвам метлата Швед ме ухажваше 10 години с цветя и подаръци За мен бракът е все едно някой да ми сложи белезници Ако бях ментор, нямаше да спестя на някой, че пее фалшиво – Нели, тази година имаш юбилей – 40 години на сцената и ще го отбележиш с голям концерт на 7-ми октомври в зала 1 на НДК. Какви изненади си подготвила за твоите почитатели? – Изненадите ще са много, но на първо място искам да кажа, че абсолютно всичко ще бъде на живо. Краси Гюлмезов вече събира бенд за концерта, ще участват и струнен квартет “Quarto Quartet”, група “ЛаТиДа” и балет “Веда Джуниър”. Поканила съм много гости – Жоро Христов, Васко Найденов, Мария Илиева, Любо Киров, Графа, Искрен Пецов и много други колеги, с които заедно ще изпеем някои от моите песни. Ще има и млади изпълнители, както и от средното поколение, за да покажа, че има приемственост и едно приятелско отношение между нас, за разлика от съвсем новите певци. Така че, си мисля, че ще бъде много хубав концерт. – На юбилея ще пее най-близкият ти приятел Георги Христов. Кои негови качества цениш най-много? – Как без него?! Ние с Жоро сме заедно още от 81-ва година – от Консерваторията, смятай колко години е това! Жоро ми е най-близкият човек, като брат, с който съм споделяла абсолютно всичко в живота ми до този момент, както и той с мен. Жоро е единственият човек, когото толкова много обичам сред колегите си, след което нареждам естествено Краси и Вили Гюлмезови, които също са ми много близки. Качествата на Жоро са много, първо той е уникален певец, уникален приятел и човек, аз в него преоткривам непрекъснато и колко невероятно чувство за хумор има, как не спира със самоиронията си, много са малко хората, които я притежават. – Малцина знаят, че с фолкзвездата Камелия дълго време бяхте близки приятелки. Успяхте ли да запазите отношенията си с времето и как оценяваш представянето й като ментор в “Гласът на България”? – Разбира се, ние сме от един край с нея и никога не сме прекъсвали да бъдем близки. Друг е въпросът, че и двете имаме своите ангажименти, но винаги се чуваме по празници и си пишем. Камелия е едно невероятно мило момиче и аз винаги съм я харесвала. Освен това, тя завърши музикалното си образование и не е от типа фолкпевици, които са за два дни и половина. Друг е въпросът до менторството, независимо от това дали ми харесва кои са менторите, или не – това го решават продуцентите, а те си търсят хора от различни жанрове. Мисля, че Камелия беше преди всичко един красив ментор, тя е топла, мила и не би наранила никого. – А ти самата какъв ментор би била в един такъв музикален формат? – Във форматите се иска критиките да не бъдат много директни, а аз например – чувайки някого да пее фалшиво и няма как да му го спестя и да кажа, че е бил прекрасен… Сещам за една случка с Жоро Христов, когато двамата журирахме фестивал и имаше три-четири деца, които пееха ужасно фалшиво, ужасно. Жоро беше шеф на журито и моментално те бяха дисквалифицирани, а след това ни чакаха няма да ти казвам колко баби и майки да ни търсят сметка. Те ни заобясняваха, че техните деца ходят на уроци по пеене и ни питаха защо? Е, как защо?! Виновна е учителката, която ви лъже и ви взема пари – то се казва на едно дете дали става, или не, още в началото. Не може едно дете, което пее фалшиво и после да пропее вярно! Това да не е Барбара Стрейзънд, която е била с Натали Кол при един учител. Натали е била невероятно талантлива, обаче мързелива, докато Барбара не е била това, което е сега, но в един момент изплувала, защото явно е била много амбициозна и трудолюбива. В началото й казвали “грозното пате”, защото никой не очаквал да се превърне в това, което е днес. Барбара е уникална певица, но Натали е била по-талантливата, по-красивата, ама виж как са се развили нещата… – Истина ли е, че Слави Трифонов е бил тайно влюбен в теб, а ти пък си била влюбена в Камен Воденичаров? – Когато гостувах преди години в шоуто му и не помня дали точно Слави, или Милошев ми го казаха, но мога да говоря със сигурност само за хората, по които аз съм си падала. Кацко и до ден-днешен си го харесвам, съвсем наскоро се видяхме на промоцията на Любо Киров и той си е същия красавец, какъвто си беше. – Привлекателна жена като теб сигурно е била обект на много мъжко внимание. Кой е най-забавният, или нестандартен начин, по който някой те е ухажвал, или заговарял? – Много хора са били влюбени в мен! (Смее се.) Сещам се, когато преди години ни спряха от Пътна полиция с Жоро и идва един катаджия, започва да ни глобява за превишена скорост и изведнъж тича към тяхната кола и вика – ела да видиш Нели Рангелова! Излезе един друг полицай, който ни показа моя снимка в паспорта си, която си носи редом до тази на жена му и каза – аз цял живот съм бил влюбен във вас. – А най-галантният ти ухажор? – Един мой колега и обожател – швед, който 10 поредни години изпращаше на всеки мой рожден ден цветя оттам. С него сме били заедно на фестивали, харесваше ме и после той ме беше издирил по интернет и беше започнал да ми пише. Забавното е, че не аз, а мъжът ми започна да му отговаря. Примерно, той ми пише – Ай лов ю, и мъжът ми ме пита – ти няма ли да започнеш да му отговаряш на това момче и защо той сега се е сетил за теб, откакто сме заедно, защо преди това не се е сетил? Казах му – ако искаш , ти му отговаряй. Смее се. И така беше – кореспонденция, цветя и подаръци до преди 4 години. Явно момчето се отказа накрая. – С любимия ти мъж Георги Бочуков сте заедно от 25 години, но нямате брак. Не се ли изкушаваше да бъдеш булка? – За мен бракът винаги е бил все едно някой да ме върже на синджир и да ми сложи белезници… – А с какво те спечели половинката ти? – Жоро си е моята половинка, която съм си намерила толкова трудно и сме преминали през много препятствия заедно. Той е много добър, прям, честен, критичен и си мисля, че много ме обича, след като 25 години не само, че ме търпи, но и понася всичките ми капризи, а уверявам те, че аз не съм много лесна за съжителство. Понякога, като истинска Дева по хороскоп – яхвам метлата по един, или друг повод. Но това, което казват, че любовта траела само 7 години, аз не съм на това мнение – тя се развива непрекъснато и се променя също, като сезоните. – Случвало ли се е да прехвърчат искри, или да се стигне до по-силни страсти, докато снимаш някое видео? – В едно видео се прегръщаме с един младеж и после момчето ми сподели, че доста се е развълнувало от контакта с мен, така да се каже е имало и физиологична реакция. (Смее се.) Което означава, че няма значение колко е голяма разликата в годините между мъжа и жената, важното е дамата да излъчва сексапил. – Имаш богата биография, няма ли да я опишеш в книга? -Това е една друга тема, но нея съм я оставила за догодина. Сега нямам нерви да седна сама да пиша, но бих искала да издам една автобиография, в която да обърна повече внимание на това от къде съм, какви са ми били корените, защото има много интересни случки с моите праотци. Примерно моята прабаба е била отровена, защото не са искали да отиде снаха в съседното село, а моята баба са я откраднали от друго село, за да я вземат. Има и много случки, свързани с иманета, с делви със злато и т.н.. Искам да започна от тези истории на моя род, да опиша каква е била моята карма. Иска ми се да разкажа и за творческия ми път, как нищо не е било случайно, как ме откриха оркестър “Бургас”, как подписах първия договор за щат към тях през 1978 г. и т.н. Когато бях бременна, бях решила да пиша книга и тогава исках да се казва – “Писма до моя нероден син”, а сега може би заглавието би било – “Писма до моя пораснал син”, защото има неща, които той не знае и няма от къде да ги научи. – Той с какво се занимава? – Марти в момента е студент, учи застраховане и финанси и даже има собствен бизнес – онлайн пазаруване и доставки от най-близкия супермаркет по домовете. Той си създаде едно специално приложение, което всеки може да си изтегли и само за 45 минути всичко, което иска му се доставя у дома. . Спомняш ли си често за колегите ти, които вече ги няма между нас? – Има имена, които вечно ще останат във времето. Ето, Паша Христова и до ден-днешен не могат да я забравят. Спомням си за Борис Годжунов, беше такъв невероятен сладур, за Боян Иванов също – имам толкова много спомени с тях. Лошото е, че живота върви, поколенията си остаряват и идва един естествен край на всичко… – Какво ти даде Тончо Русев и съжаляваш ли, че не си изпяла повече негови песни? – Тончо винаги ми е казвал – Нели, ти си единствената певица, на която не знам каква песен да напиша. Винаги съм имала голямо уважение към него, както и той към мен и дори ми се обади година преди да почине, за да ми предложи две негови песни. За съжаление аз имам записани само две негови песни – едната по текст на Петя Дубарова – “Сбогом, лято”, а другата също беше много хубава – “Златен мой”, но излезе в един неподходящ момент и сякаш не се завъртя много. Тончо винаги беше много усмихнат, много мил, с чувство за хумор и си мисля, че той изпълни своята мисия и остави толкова прекрасни песни зад гърба си. – Най-необикновената случка, която си имала? – Имам сънища, които ми подсказват преди да се случи нещо. Сънувам ли цветя, или червени рози и после винаги нещо хубаво се случва. Иначе, точно преди да почине татко, сънувах една огромна делва, от която започнаха нагоре да излизат златни частички и така хубаво пееха, в този момент се събудих, защото мама отвори вратата и … Когато тя почина, също имах такива сънища, а Данчо (първият съпруг на Нели – тромпетистът Данчо Капитанов-б.а.), месеци преди да почине го бях сънувала с белия костюм и с червената папийонка, тогава такива им бяха униформите… – Любима мисъл? – Аз искам! Това е девизът на моята зодия – винаги искам! Сега например искам чудесен концерт – юбилея ми да мине прекрасно, да получа много подаръци за рождения ми ден през септември, защото все пак ставам на 60 години, но най-хубавият ми подарък ще бъде концертът.", "date": "2018.07.01", "title": " Нели Рангелова: Сънищата ми са пророчески"}
{"url": "https://trud.bg/%d0%b1%d0%b8%d0%b7%d0%bd%d0%b5%d1%81-%d1%84%d0%be%d1%80%d1%83%d0%bc-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%be-%d1%82%d1%83%d1%80%d1%81%d0%ba%d0%b0%d1%82%d0%b0-%d0%ba%d0%b0/", "text": "200 компании от България и Турция взеха участие в поредния голям бизнес форум, организиран от Българско-турската търговско-индустриална камара със съдействието на търговската канцелария при посолството на Република Турция в София. Събитието събра министъра на икономиката Емил Караниколов и неговия заместник Александър Манолев, посланика на Турция д-р Хасан Улусой, шефовете на Агенцията за инвестиции Стамен Янев и на Агенцията за насърчаване на малките и средните предприятия Габриела Козарева, заместник-председателите на КРИБ и на БТТП. Гости на форума бяха и председателят на Германо-българската индустриална камара и изпълнителен директор на “Аурубис България” Тим Курт и изпълнителният директор на Американската търговска камара в България Петър Иванов. Делегации на търговско-промишлените палати от Бурса, Одрин, Чорлу, Узункьопрю, Къркларели и Кешан също присъстваха, както и главният секретар на Тракийската агенция за развитие в Турция Махмуд Шахин. Форумът беше открит и ръководен от изпълнителния директор на Камарата Венцислав Венков. В словото си министър Караниколов изтъкна, че Турция заема 4-то място в българския износ и 5-то място във вноса. През 2017 г. двустранният стокообмен е достигнал 4 млрд. евро, а само за първите три месеца на настоящата година той е в размер на 1 млрд. евро. Караниколов посочи, че интересът на турските фирми в България расте към проекти, свързани с изграждане на инфраструктура, а също към строителството на жилищни, търговски и офис сгради, както и към банковия сектор. По думите му, хранително-вкусовата, химическата и текстилната промишленост също предлагат широко поле за инвестиции. И автомобилният сектор бе определен като потенциален за привличане на инвестиции от Турция от министъра. В своето изказване зам.- министърът на икономиката Манолев акцентира, че само преди година столицата е била домакин на друго мащабно бизнес събитие с участието на представители на компании от двете страни, а в двустранните разговори икономиката винаги е основна тема. Посланик Улусой заяви, че перспективите към взаимноизгодно сътрудничество днес са много добри и този потенциал трябва да се използва. Той направи преглед на двустранните икономически връзки през последните години и изрази надежда, че те ще продължат във възходяща посока, особено след проведените президентски и парламентарни избори на 25 юни. Председателят на Управителния съвет на Камарата Едис Емре се спря на възможностите и нейния принос. Стремежът й е да помага на фирмите, работещи в България, както и да привлича нови инвеститори. “Ние споделяме виждането, че по-добър бизнес означава по-добър живот и ще правим всичко възможно да го постигаме”, каза Емре. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.01", "title": " Бизнес форум на Българско-турската камара събра 200 компании"}
{"url": "https://trud.bg/%d0%bc%d0%b0%d1%8f-%d0%bc%d0%b0%d0%bd%d0%be%d0%bb%d0%be%d0%b2%d0%b0-%d0%b7%d0%b0%d0%ba%d0%be%d0%bd%d0%be%d0%bf%d1%80%d0%be%d0%b5%d0%ba%d1%82%d1%8a%d1%82-%d0%ba%d0%be%d0%b9%d1%82%d0%be-%d1%81%d0%bc/", "text": "Законопроектът, който сме подготвили, дава възможност на абсолютно всички хора с увреждания да поискат лична помощ. Това заяви пред   омбудсманът Мая Манолова. „Всъщност получаването на лична помощ не е решаване на всички проблеми на хората с увреждания, но на практика е ключът към решаването им и към упражняване на техните права, защото това е средството, инструментът, механизмът, чрез който хората с уреждания имат достъп до дневни центрове, до образование, до трудова заетост, до рехабилитация, до живот в общността да реализират своето право на избор и да могат сами да управляват живота си, когато наистина има регламент, който да им осигури лична помощ. Това е изключително важен проект.“, коментира Манолова. „В момента асистентските услуги се предоставят на проектен принцип, на програмен принцип и макар за тях да се предоставят 169 милиона лева годишно, реално достъп до такива услуги имат 11 158 хора с увреждания, тоест асистентската услуга, която реализира лична помощ стига само до тези хора, а останалите получават една надбавка от 90 лева за чужда помощ ежемесечно, която на практика не може да им осигури нищо. С 90 лева какво можеш да си осигуриш като личен асистент или като подкрепа за помощ? Всъщност сега ситуацията е дискриминационна и дава възможност само на 11 158 човека да ползват такива услуги и то в зависимост от средствата.“, каза омбудсманът. „В община Бургас им се предоставят само по два часа дневно, независимо че някои от тях имат много по-големи потребности. Всъщност проектът, който предлагаме, ще даде възможност на всички хора с увреждания да кандидатстват. Финансовите разчети са направени върху това 77 000 души да получат чужда помощ, защото такава е реалната ситуация в момента. Толкова са хората, които освен съответния процент неработоспособност, им е дадено и право за чужда помощ“, обясни Мая Манолова. Тя добави още, че предложените от ГЕРБ спешни промени в Закона за интеграция на хората с увреждания връщат процеса с 20 години назад. „В този проект се връща принципът за раздаване на средства на всички по равно, като базата, върху която ще се смята, е гарантираният минимален доход, който е в размер на 75 лева. Изобщо много обезкуражаващи действия на фона на протеста на майките и на тяхното очакване да се започне с реална реформа в системата“, коментира омбудсманът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.01", "title": " Мая Манолова: Законопроектът, който сме подготвили, дава възможност на всички хора с увреждания да поискат лична помощ"}
{"url": "https://trud.bg/%d0%bf%d1%80%d0%b8%d0%b5%d1%85%d0%b0-%d0%b2-%d0%b1%d0%be%d0%bb%d0%bd%d0%b8%d1%86%d0%b0-%d0%bd%d0%b0%d0%b4-110-%d0%b0%d1%84%d0%b3%d0%b0%d0%bd%d0%b8%d1%81%d1%82%d0%b0%d0%bd%d1%86%d0%b8-%d0%bf%d0%b8/", "text": "Най-малко 110 афганистанци са хоспитазилирани, след като пили вода от река в северната афганистанска провинция Парван, предаде Асошиейтед прес. Директорът на централната болница в град Чаракар, който е провинциален център, каза, че пациентите се оплаквали от повръщане и главоболие. Той уточни, че все още не е ясно какво е довело до това тяхно състояние. Афганистанската инфраструктура пострада сериозно от десетилетията на войни в страната. Много селски общини не са електрифицирани или водоснабдени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.01", "title": " Приеха в болница над 110 афганистанци, пили вода от река"}
{"url": "https://trud.bg/%d0%bf%d0%be-%d0%b3%d0%be%d0%bb%d0%b5%d0%bc%d0%b8-%d0%bf%d1%80%d0%b0%d0%b2%d0%b0-%d0%b7%d0%b0-%d1%82%d1%83%d1%80%d0%b8%d1%81%d1%82%d0%b8%d1%82%d0%b5-%d0%b2-%d0%b5%d0%b2%d1%80%d0%be%d0%bf%d0%b0-%d0%be/", "text": "От днес пътниците, които резервират пакетни туристически ваканции, ще се възползват от по-големи права като потребители, съобщи пресслужбата на Европейската комисия. Новите правила обхващат не само традиционните пакетни туристически ваканции, но и други форми на комбинирано пътуване, в това число персонализираните пакети, при които пътуващият избира различни услуги от един-единствен пункт за продажби, включително по интернет. Пасажерите също така ще бъдат добре защитени в случай на несъстоятелност на оператора. С новите правила се въвеждат и улеснения за туристическите компании, за да предлагат своите услуги отвъд националните граници. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.01", "title": " По-големи права за туристите в Европа от днес"}
{"url": "https://trud.bg/%d1%8f%d0%bf%d0%be%d0%bd%d1%86%d0%b8%d1%82%d0%b5-%d1%89%d0%b5-%d0%ba%d0%b0%d1%80%d0%b0%d1%82-%d0%bb%d0%b5%d1%82%d1%8f%d1%89%d0%b8-%d0%b0%d0%b2%d1%82%d0%be%d0%bc%d0%be%d0%b1%d0%b8%d0%bb%d0%b8-%d0%bf/", "text": "Правителството на Япония предвижда към 2020 година в страната да започне практическото използване на летящи автомобили, съобщава най-големият местен вестник “Йомиури”, цитиран от агенция ТАСС. Отбелязва се, че в рамките на реализацията на тази програма през тази година ще бъде създаден специален съвет, който ще се заеме с разработката на съответната правна и техническа база. Предполага се, че летящите автомобили ще се използват при ликвидирането на последствията от стихийни бедствия. Японското правителство усилено подготвя прилагането на практика на тази идея на фона на активното развитие на подобни технологии зад граница. По-рано беше съобщено, че в Япония се води активна разработка на пълномащабен прототип на летящ автомобил. С проекта се е ангажирала компанията “Картивейтър” с участието на автомобилостроителите от “Тойота “, електротехническата “НЕК” и други големи корпорации. По замисъла на конструкторите колата трябва да може да се издига на височина 10 метра и да лети със скорост 100 км/ч. Разработваното летателно транспортно средство ще бъде електромобил и няма да използва гориво. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.01", "title": " Японците ще карат летящи автомобили през 2020 година"}
{"url": "https://trud.bg/%d1%80%d1%83%d0%bc%d1%8a%d0%bd%d1%81%d0%ba%d0%b8-%d1%82%d0%b8%d1%80-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b8%d1%80%d0%b0-%d0%ba%d1%80%d0%b0%d0%b9-%d1%81%d0%b0%d0%bc%d0%be%d0%b2/", "text": "Румънски тираджия е заспал на волана и камионът катастрофирал край великотърновското село Самоводене на главния път Свиленград – Русе. На мястото на инцидента веднага се озовала полиция, но трасето не е затваряно за движение. Тирът обаче е хлътнал в канавката и ще е необходима техника, за да бъде изтеглен. За щастие, пострадали при инцидента няма, шофьорът на камиона също е невредим. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.01", "title": " Румънски тир катастрофира край Самоводене\t\t\t"}
{"url": "https://trud.bg/%d0%bf%d0%be%d1%87%d0%b8%d0%bd%d0%b0-%d0%bd%d0%be%d0%b1%d0%b5%d0%bb%d0%be%d0%b2%d0%b8%d1%8f%d1%82-%d0%bb%d0%b0%d1%83%d1%80%d0%b5%d0%b0%d1%82-%d0%b7%d0%b0-%d0%bc%d0%b5%d0%b4%d0%b8%d1%86%d0%b8%d0%bd/", "text": "Шведският фармаколог и лауреат на Нобелова награда за медицина за 2000 година Арвид Карлсон се спомина на 95-годишна възраст, предаде ТАСС. Агенцията цитира съобщение на Салгренската академия. “Арвид Карлсон беше прекрасен приятел, сътрудник и забележителен учен. Той бе автор на няколко важни открития, които доведоха до качествената промяна в живота на милиони пациенти с психични и неврологични заболявания”, отбеляза доцентът на академията Агнета Холменг. Арвид Карлсон беше удостоен с Нобеловата награда заедно с американците Пол Грингард и Ерик Кандел за откритие, което беше от голямо значение за изясняване функционирането на главния мозък и за причините, причиняващи неврологичните и психични заболявания. Тези открития доведоха до създаването на нови лекарствени препарати. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.01", "title": " Почина Нобеловият лауреат за медицина Арвид Карлсон"}
{"url": "https://trud.bg/%d0%b0%d0%bf%d0%b0%d1%88%d0%b8-%d1%83%d0%b4%d0%b0%d1%80%d0%b8%d0%bb%d0%b8-%d0%b7%d0%bb%d0%b0%d1%82%d0%b0%d1%80%d1%81%d0%ba%d0%be%d1%82%d0%be-%d0%b0%d1%82%d0%b5%d0%bb%d0%b8%d0%b5/", "text": "Служители на полицейското управление във Велико Търново разследват кражба от метална каса на златарско ателие в областния град. Сигнал за случая е получен в 4,04 часа призори в неделя. Злосторниците се промъкнали в магазина на сирийският доктор Адел ал Нахас в Търговски комплекс в центъра на старата столица. Процесуално следствените действия по случая продължават. Щетите са в процес на изясняване. По случая е започнато досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.01", "title": " Апаши „ударили” златарското ателие на сириец в Търново\t\t\t"}
{"url": "https://trud.bg/%d0%bb%d0%b8%d0%bb%d1%8f%d0%bd%d0%b0-%d0%bf%d0%b0%d0%b2%d0%bb%d0%be%d0%b2%d0%b0-%d0%bd%d1%8f%d0%bc%d0%b0-%d0%b4%d0%b0-%d1%81%d0%bf%d1%80%d0%b5-%d1%80%d0%b0%d0%b1%d0%be%d1%82%d0%b0%d1%82%d0%b0-%d1%81/", "text": "От тук нататък България трябва много по-твърдо да защитава своите позиции в областта на кохезионната политика, миграцията, бюджета. Това каза министърът за българското европредседателството Лиляна Павлова, което в събота   на Австрия. България няма да спре работата с евроинтеграцията на страните от Западните Балкани, заяви Павлова пред  . “Охранявайки по един безпрецедентно добър начин външната граница на ЕС, ние ще трябва да продължим да работим за спиране на нелегалния трафик. За всички тези мерки, за които и сега лидерите се договориха за предприемане на връщане в страните от произход на тези, които са заловени – и нелегални мигранти и тези икономически мигранти, които се възползват от вълната. Ако искаме Балканите да се интегрират и това е част от софийската декларация, която беше приета на срещата на върха тук в София, трябва институционална реформа, налагане върховенството на закона и проекти, свързани с подкрепа реформи на институциите”, коментира министърът за българското европредседателството. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.01", "title": " Лиляна Павлова: Няма да спре работата с евроинтеграцията на страните от Западните Балкани"}
{"url": "https://trud.bg/%d1%82%d1%80%d0%b8-%d0%b6%d0%b5%d0%bd%d0%b8-%d0%b8-2-%d0%b3%d0%be%d0%b4%d0%b8%d1%88%d0%bd%d0%be-%d0%b4%d0%b5%d1%82%d0%b5-%d1%81%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%bf%d1%80/", "text": "Четирима загинаха, а трима са ранени при тежката   на магистрала “Тракия” край Пазарджик рано тази сутрин. По първоначални данни, микробус се е ударил в камион. Катастрофата е станала рано тази сутрин на 107-я километър на магистралата. Около 11:00 часа движението беше възстановено. Инцидентът е бил между турски микробус и български товарен камион. Микробусът се е блъснал в намаляващия скоростта камион, преобърнал се е и така на място са загинали четирима души. Най-вероятно те са турски граждани. От МВР казаха, че загиналите са три жени и едно 2-годишно дете, информира  . Други трима са откарани в УМБАЛ “Свети Георги” в Пловдив за лечение – мъж, жена и дете на 7 години. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.01", "title": " Три жени и 2-годишно дете са загинали при катастрофата на “Тракия”"}
{"url": "https://trud.bg/%d0%bc%d0%be%d0%b4%d0%b5%d1%80%d0%bd%d0%b8%d0%b7%d0%b8%d1%80%d0%b0%d1%82-%d0%ba%d1%83%d1%85%d0%bd%d1%8f-%d0%b7%d0%b0-1330-%d0%b1%d0%b5%d0%b4%d0%bd%d0%b8-%d0%b2-%d0%bc%d0%be%d0%bd%d1%82%d0%b0%d0%bd/", "text": "Ново кухненско оборудване ще бъде доставено за кухнята на Домашния патронаж в Монтана. Социалното заведение приготвя храна за 1330 бедни, възрастни, болни и самотни хора в града и района, съобщи кметът на общината Златко Живков. Инвестицията е в размер на 30 хиляди лева и е по проект между фонд „Социална закрила” и общината. Новото оборудване ще бъде доставено в града край Огоста до четири месеца. Общинското предприятие осигурява храна по домовете постоянно на 350 души от града, още толкова ползват услугата на диетичния стол. Филиалът на патронажа в село Смоляновци обслужва 50 души, а други 553 души от 23- те села и града получават храна по проекта „Топъл обяд”. Още 10 хиляди лева ще бъдат отделени от общинския бюджет това лято за ремонт на помещението, в което се намира диетичния стол. Така хората, които работят там, ще получат съвременни условия за труд, а социална услуга ще стане по- качествена за тези, които я ползват, заяви кметът Живков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.01", "title": " Модернизират кухня за 1330 бедни в Монтана"}
{"url": "https://trud.bg/%d0%b2%d1%82%d0%be%d1%80%d0%b8-%d0%b4%d0%b5%d0%bd-%d0%bf%d1%80%d0%be%d0%b4%d1%8a%d0%bb%d0%b6%d0%b0%d0%b2%d0%b0-%d0%b8%d0%b7%d0%b4%d0%b8%d1%80%d0%b2%d0%b0%d0%bd%d0%b5%d1%82%d0%be-%d0%bd%d0%b0-38-%d0%b3/", "text": "Втори ден продължава издирването на 38-годишен инструктор от столичен спелеоклуб. Мъжът   в река Искър край Мездра. Инцидентът стана край археологически комплекс „Калето”, където днес трябваше да се проведе приключенски многобой. Организатор на събитието е община Мездра. Мъжът подготвял съоръжението за екстремно спускане в реката. Паднал от преобърнал се изкуствун сал и бил понесен от буйната вода. И в този час издирването продължава, а събитието е отменено. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.01", "title": " Втори ден продължава издирването на 38-годишния водолаз, изчезнал край Мездра"}
{"url": "https://trud.bg/%d1%82%d1%80%d0%b8%d0%be-a%d0%b4-%d0%bb%d0%b8%d0%b1%d0%b8%d1%82%d1%83%d0%bc-%d1%81-%d0%ba%d0%be%d0%bd%d1%86%d0%b5%d1%80%d1%82-%d0%b2-%d0%bb%d0%b0%d0%bf%d0%b8%d0%b4%d0%b0%d1%80%d0%b8/", "text": "Камерна музика, в изпълнение на Трио „Aд Либитум”, ще звучи в Лапидариума на Археологическия музей във Велико Търново на 3 юли. Концертът на музикантите от Лютерщадт Витенберг—Германия е организират от община Велико Търново и Регионалния историчски музей и е с вход свободен. Трио „Aд Либитум” в състав Михаил Маринов (цигулка), Михаел Щоле (пиано) и Волфганг Преториус (виолончело) музицират в Лютерщадт Витенберг и околността от 2003 година. Музикалното наименование на триото „ad Libitum“ означава „Tака, както обичате и ви се харесва”. Това име прекрасно пасвана на амплоато им и стремежа да зарадват публиката с високо изпълнителско ниво на произведения от класиката, романтизма (Моцарт, Бетовен, Шуберт, Дворжак), така и рядко свирени триа от Клара Шуман, Луис Фердинанд фон Пройзен и Хайнрих ХХIV. Ройс-Костритц, както и музикални бисери от световно известната популярна салонна музика. Цигуларят Михаил Маринов от 1983 до 1991 г. е концертмайстор на Музикално-драматичен театър „Константин Кисимов“, след което продължава кариерата си в Германия. Волфганг Преториус е соло-виолончелист на Мителдойче Ландестеатър в град Лютерщадт Витенберг, преподавател и музикален педагог , а Михаел Щоле е с над 40 години кариера като корепетитор, диригент, преподавател и музикален критик.  Пред великотърновската публика триото ще изпълни богата и разнообразна програма от класически, романтични и развлекателни произведения – бисери в световната музикална литература. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.01", "title": " Трио „Aд Либитум” с концерт в Лапидарииума на Археологическия музей в Търново"}
{"url": "https://trud.bg/%d1%80%d0%b5%d0%b3%d0%b8%d1%81%d1%82%d1%80%d0%b8%d1%80%d0%b0%d1%85%d0%b0-%d0%bd%d0%b0%d0%b9-%d0%bd%d0%b8%d1%81%d0%ba%d0%b0%d1%82%d0%b0-%d1%82%d0%b5%d0%bc%d0%bf%d0%b5%d1%80%d0%b0%d1%82%d1%83%d1%80/", "text": "Учени регистрираха в Антарктида най-ниската температура, измерена някога на повърхността на Земята – минус 98,6 градуса по Целзий, предава ДПА. Изследователска група под ръководството на Тед Скамбос от унивеситета в Колорадо се натъкнала на рекорда, като анализирала сателитни данни от заледения южен континент. Екипът открил над 105 температурни показатели под 90 градуса по Целзий в южния полярен регион в периода 2004-2016 година. Преди направеното откритие от колорадския екип, най-ниската температура на Земята беше регистрирана в руската полярна станция “Восток” в Антарктида. На 23 юли 1983 година термометърът паднал до минус 89,2 градуса по Целзий. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.01", "title": " Регистрираха най-ниската температура, измерена някога на повърхността на Земята – минус 98,6 градуса"}
{"url": "https://trud.bg/%d1%83%d0%bb%d0%b8%d1%86%d0%b8%d1%82%d0%b5-%d0%bd%d0%b0-%d1%80%d0%be%d0%bc%d0%b0%d0%bd-%d0%b7%d0%b0%d0%bf%d1%80%d0%b8%d0%bb%d0%b8%d1%87%d0%b0%d1%85%d0%b0-%d0%bd%d0%b0-%d1%81%d0%bc%d0%b5%d1%82%d0%b8/", "text": "На третия ден от голямото наводнение в Роман улиците заприличаха на сметища. В някои домове щетите са тотални, а хората – отчаяни. Наводнени са и автобусите на общината, информира  . Къщата на семейство Христови е пометена от приливната вълна. В помещенията водата е надхвърлила метър. „Абсолютно всичко трябва да се изхвърли от къщата – имущество, телевизори, перални, дрехи, имаме четири малки деца, абсолютно нищо не е останало за тях”, сподели Валентина Христова. До момента обаче са получили десет бутилки минерална вода и дори няма на какво да спят. Най-тежко е положението в имотите близо до реката. От 1983 година насам семейство Микински е заливано пет пъти и досега е получило само 172 лева обезщетение. Оценяват най-новите щети на над 20 хиляди лева – чисто новата парна инсталация е под вода. „Обидното ми е, че тая община не обръща никакво внимание”, казва главата на семейството Пламен. Бедствието е потопило и халето на общинската транспортна фирма. Няколко превозни средства, включително и ученически автобус, са извън строя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.01", "title": " Улиците на Роман заприличаха на сметище\t\t\t"}
{"url": "https://trud.bg/3000-%d0%bb%d0%b2-%d0%b3%d0%bb%d0%be%d0%b1%d0%b0-%d0%b7%d0%b0-%d0%b6%d0%b5%d0%bd%d0%b0-%d0%be%d1%81%d1%8a%d0%b4%d0%b5%d0%bd%d0%b0-%d0%b7%d0%b0-%d1%82%d1%80%d0%b0%d1%84%d0%b8%d0%ba-%d0%b7%d0%b0/", "text": "3000 лв. глоба ще плати жена, играла ролята на „маман” и осигурявала клиенти на момиче за сексуални услуги. Безработната шефка от Разград, която била с основно образование, е получила и условна присъда от 2 години и 10 месеца лишаване от свобода с 4 години изпитателен срок. Освен това на инспекторите от Районното управление на полицията е възложено да извършват възпитателна работа с жената, убедила другата да осигурява платени сексуални услуги. Престъплението, за което жената е дадена на съд, е трафик на хора с цел развратни действия. Извършвано е в периода от миналия септември до май тази година, а обвиняемата е сключила споразумение с прокуратурата, което е одобрено от съда в Разград. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.01", "title": " 3000 лв. глоба за жена, осъдена за трафик за развратни действия"}
{"url": "https://trud.bg/%d1%80%d0%b5%d1%86%d0%b8%d0%b4%d0%b8%d0%b2%d0%b8%d1%81%d1%82-%d0%b8%d0%b7%d0%b2%d1%8a%d1%80%d1%88%d0%b8%d0%bb-16-%d0%ba%d1%80%d0%b0%d0%b6%d0%b1%d0%b8-%d0%be%d1%81%d0%bf%d0%be%d1%80%d0%b2%d0%b0-2/", "text": "Рецидивист , който е автор на серия от 16 кражби, оспорва наказание от 2 г.затвор пред Окръжния съд във Велико Търново. Със своя присъда от 2 април тази година Районен съд – Свищов е признал Юлиян М. И. за виновен, в това, че в периода от ноември 2016 до 10 март 2017 г., в крайдунавския град отнел чужди движими вещи -инструменти, проводници, битови вещи и др. на обща стойност 3987 лева. Районен съд – Свищов осъдил подсъдимия на 2 години лишаване от свобода, които да изтърпи при първоначален строг режим. Делото в Окръжен съд – Велико Търново е образувано на основание протест на Районна прокуратура – Свищов и жалба от защитника на подсъдимия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.01", "title": " Рецидивист, извършил 16 кражби, оспорва 2-годишна присъда\t\t\t"}
