{"url": "https://trud.bg/%d0%ba%d0%b0%d1%82-%d1%81%d1%8a%d1%81-%d0%b7%d0%b0%d1%81%d0%b8%d0%bb%d0%b5%d0%bd%d0%b8-%d0%bf%d1%80%d0%be%d0%b2%d0%b5%d1%80%d0%ba%d0%b8-%d0%bd%d0%b0-%d0%ba%d0%b0%d0%bc%d0%b8%d0%be%d0%bd%d0%b8-%d0%b8/", "text": "От днес до 28 юли се провежда операция за контрол на товарните автомобили и автобусите. Тя е организирана по линия на Европейската мрежа на службите на Пътна полиция TISPOL и аналогични действия се провеждат на територията на останалите страни-членки. Това съобщиха от пресслужбата на МВР. У нас в проверките участват и представители на Изпълнителната агенция „Автомобилна администрация“, Икономическа и Криминална полиция. Целта на операцията е да се обърне внимание на водачите, че при възникване на пътнотранспортно произшествие с участието на автобус или товарен автомобил, последиците, броят на загиналите и ранените са значително по-големи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.22", "title": " КАТ със засилени проверки на камиони и автобуси"}
{"url": "https://trud.bg/%d0%bd%d0%b0%d0%bf-%d1%81%d0%bf%d0%b8%d1%80%d0%b0-%d0%b2%d1%80%d0%b5%d0%bc%d0%b5%d0%bd%d0%bd%d0%be-6-%d0%b5%d0%bb%d0%b5%d0%ba%d1%82%d1%80%d0%be%d0%bd%d0%bd%d0%b8-%d1%83%d1%81%d0%bb%d1%83%d0%b3%d0%b8/", "text": "Проверяваме кои данни са източени Достъпът до шест от електронните услуги на НАП временно беше спрян заради хакерската атака и източването на лични данни на граждани и фирми. За подобряване на информационната сигурност екип от експерти изследва уязвимостта на всички електронни услуги, предоставяни от НАП. Възможно е в този процес временно да бъде ограничен достъпът до някои е-услуги, съобщиха от приходната агенция. Днес беше ограничен достъпът до портала за продажби на имущество на длъжници, които организират публичните изпълнители на НАП. Нямаше и достъп до списъците на хората и фирмите с данъчни и осигурителни задължения за над 5000 лв. Не функционираше и услугата за онлайн справка за лица, неоткрити на адрес, на които се връчват документи чрез прилагане към досието по реда на чл.32 от Данъчно-осигурителния процесуален кодекс. Ограничено беше и тестово подаване на данни от фискални устройства към сървър на НАП. Важно е да се подчертае, че услугата в реална среда функционира без ограничения, т.е касовите апарати в страната подават безпроблемно данни към НАП в реално време. Не работеше само услугата за тестване на връзката на касовите апарати. Не функционираше и услугата за регистриране по интернет на SIM карти от производителите на фискални устройства. Като тук е важно да се уточни, че аналогична услуга съществува за производителите на касови апарати чрез мрежата на мобилните оператори и тя функционира без проблеми. Последната ограничена онлайн услуга на НАП е за възстановяване на ДДС, платено в друга държава членка (VAT refund). Всички е-услуги за деклариране и плащане на данъци и осигуровки работят нормално, заявяват от НАП като се извиняват за временните затруднения. Скоро от НАП ще пуснат специално приложение, чрез което всеки ще може да провери кои негови данни са били източени. Достъпът до информацията ще става с ЕГН и специален код, който ще се получава на мобилния телефон.   Личните данни на 5 млн. българи се продават свободно Източената информация от НАП се предлага в хакерски форум Личните данни на 5 млн. българи вече се продават свободно. Това съобщи специализираният сайт за IT новини ZDNet. Български потребител със псевдоним “Instakilla” продава достъпа до базата данни в хакерски форум. Анонимният продавач търгува паролата за списъка с данни на НАП, изтекли през изминалата седмица, срещу вътрешни кредити на форума на стойност 2 евро. Според ZDNet потребителят работи извън пределите на България. Технологичният сайт е получил копие от базата данни на НАП, след което проверил автентичността му с лица от България. Станало ясно, че копието от папките е същото като това, което е пратено до медиите миналата седмица. Базата съдържа общо 57 папки, с размер от 10.7GB, и включва предимно лични данни, финансова информация и данни от други органи в страната. Редакторите на международния сайт са се свързали с анонимния продавач. Запитан откъде е придобил личните данни на цяла държава, така нареченият търговец споделил, че е видял линка по телевизията, а вината е на местните медии. Файлът бил защитен с парола, а телевизиите смятали, че като покажат само линка никой няма да прояви желание да го сваля. Междувременно днес започна проверка на НАП от Комисията за защита на лични данни. Председателят на комисията Венцислав Караджов посочи, че тя ще продължи най-малко един месец. Той разясни още, че ще има сериозни санкции и е крайно време “фирмите и публичните организации да се събудят, най малко защо те не живеят в сами в дигиталния свят”. Справка на “Труд” показа, че за периода 2006 – 2019 година е направено изключително малко за защитата на ценната информация. Караджов обаче беше категоричен, че всички институции работят по правилата и не възможно да се злоупотреби с вече изтеклите лични данни.   Обвиненият Кристиян Бойков: Не съм човекът, ударил НАП Не съм човекът, който проби системата на НАП. Това заяви обвиненият за кибератаката Кристиян Бойков пред Би Ти Ви. 20-годишният младеж разказа, че при задържането му, продължило 7 часа, получил нещо като нервен срив. В момента също било притеснен. “Има за какво, защото цяла България се е обърнала срещу мен”, каза Кристиян. Той е прекарал по-малко от дадените му 72 часа от ареста. Прокурор го пуснал, като му обяснил, че обвинението следва да се промени, защото източените данни от НАП, по определение на самата агенция, не представлявали “критична инфраструктура”. Агентите на ГДБОП, с някои от които Кристиян работил по общи проекти, го закопчали с белезници откъм гърба и се държали заплашително, за да го накарат да си признае всичко. “Не мога да говоря в конкретика, но имаше заплахи. Всичко това е описано в протоколите за разпитите и когато му дойде времето, съдията ще ги прочете”, поясни младежът. При акцията е иззет един служебен компютър и два лични компютъра на Кристиян. Всичката информация, която има в тях, е криптирана и не било работа нито на обвиненото момче, нито на фирмата, в която работи, да се намесват в разследването, още по-малко пък на страната на разследващите.   Нова атака в Комисията за личните данни Хакери опитаха да пробият и Комисията за защита на личните данни (КЗЛД). Опитът за хакване е станал през Wi-Fi мрежата на комисията, което пък означава, че е имало някой близо до сградата. Информацията бе съобщена от председателя на комисията Венцислав Караджов. Той подчерта, че атаката е спряна и не може да каже дали целта е бил сайтът на комисията или базата данни. Той смята, че това е опит да се дискредитира работата на публичната институция. Според него това е целенасочен опит за саботаж на работата на комисията. Атаката става точно когато КЗЛД влезе на проверка в Националната агенция за приходите заради изтичането на личните данни на 5 млн. българи.   Специалистът Инж. Ростислав Петров, пред “Труд”: За да спрем пробивите, трябва да създадем обучени кадри Стартираме курс по киберсигурност в Пловдивския университет Дилян Атанасов – Г-н Петров, основател сте на Етичния хакерски университет, бихте ли казал как се става “бял хакер” в България?  – Това не е никак лесно – трябва да имаш нужните знания и задължително изкаран световен сертификат. В момента в България е пълно с хора, мислещи се за “бели хакери”. Те обаче не са, първо защото изобщо нямат нужното обучение и второ крехките им знания по киберсигурност не са достатъчни. Именно заради такива хора стават проблемите като този с изтичането на данните от системата на НАП. Според мен всеки искащ да бъде специалист по киберсигурност и всеки готов да работи това, трябва да минава специално обучение и да изкара световен сертификат за това. Това обучение и този сертификат се провежда и издава именно в нашия университет. – Ако се въведе такова обучение и в големите университети дали ще намалеят проблемите с онлайн сигурността в България?  – Само въвеждането и минаването през такова обучение, ще спре всеки начинаещ програмист да бъде “бял хакер”. Защото именно “Заради аз съм хакер” стават големи бели. Затова тази есен стартираме специален курс по “Етично хакерство” в Пловдивския университет “Паисий Хилендарски”. Целта е да се подготвят кадри със сертификат който ще могат да работят във всяка една фирма. – Как могат да се защитят институции като НАП от “черните хакери”?  – Това може да стане с обучени хора. Един добре подготвен човек с договор към НАП или друга фирма, може да провери всяка една дупка в сигурността и би спестил доста проблеми. Но без хора с такива знания и договор, носещи отговорност няма как да стане. – Какво точно се случва с личните данни на българските граждани след кибератаката срещу НАП?  – Да, изтекоха личните данни на огромен брой българи, подавали документи към НАП. Сред данните има ЕГН-та, адреси, информация за доходи, дължими данъци, пенсионни вноски, адреси за контакт и др. Сега е важно тези данни да се съхраняват при високо ниво на сигурност. – Имат ли основание за притеснение от злоупотреби хората, чиито данни са изтекли?  – Определено такива злоупотреби са възможни – измами с кредити, имоти и много други. И това е така защото данните вече са изтеглени от много хора, а не само от хакерите. Може да има както злоупотреби с цел финансова облага, така и фирмени, от конкурентни фирми. За тях обаче тепърва ще се разбира. – Възможни ли са нови пробиви на институции в България?  – Тепърва ще има такива и не само в България, но и в целия свят. За да ги спрем обаче, трябва да създадем обучени кадри разполагащи с съответния сертификат и договор с дадените институции. За да може след това да се носи и съответната отговорност. Без обучаването на такива хора ще има много проблеми и нови измами. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.22", "title": " НАП спира временно 6 електронни услуги\t"}
{"url": "https://trud.bg/%d0%b8%d0%b2%d0%b0%d0%bd-%d0%b3%d0%b5%d1%88%d0%b5%d0%b2-%d1%89%d0%b5-%d0%b1%d1%8a%d0%b4%d0%b5-%d0%b5%d0%b4%d0%b8%d0%bd%d1%81%d1%82%d0%b2%d0%b5%d0%bd%d0%b8%d1%8f%d1%82-%d0%ba%d0%b0%d0%bd%d0%b4%d0%b8/", "text": " ще бъде единственият кандидат, излъчен от Прокурорската колегия за поста на главен прокурор. Това каза на брифинг след Пленума на Висшия съдебен съвет за номинация на главен прокурор говорителят на Прокурорската колегия на ВСС Даниела Машева. Даниела Машева допълни, че кандидатурата на Гешев е най-подходяща: „Това е кандидатура, която ще обедини нашите искания за бъдещ главен прокурор“. По повод проверките на сигналите срещу Иван Гешев Машева обясни, че те са приключили: „Не е установено неправомерно поведение от страна на прокурор Иван Гешев, което да сочи към конфликт на интереси, зависимости и неспазване на етични правила“. „До 17 септември предстои срок, в който двете комисии на Прокурорска колегия: Комисия по атестиране и конкурсите и Комисията по професионална етика следва да изготвят свои становища, като отново проверят всички данни относно притежаваните професионални качества и спазваните от кандидата етични правила и всякакви сигнали, които сочат към евентуално неспазване на етичните и моралните норми“, допълни Машева. „Становищата ще бъдат приети на заседания на двете комисии на публични заседания, на които ще бъде поканен кандидатът за обсъждане на становищата и отговора на поставените въпроси“, обясни още тя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.22", "title": " Иван Гешев ще бъде единственият кандидат за главен прокурор на прокурорската колегия на ВСС"}
{"url": "https://trud.bg/%d0%bc%d0%b0%d1%80%d1%82%d0%b8%d0%bd-%d1%81%d1%82%d0%be%d0%b5%d0%b2-%d0%b3%d0%be%d0%bb%d1%8f%d0%bc-%d1%83%d1%81%d0%bf%d0%b5%d1%85-%d0%b7%d0%b0-%d0%b4%d0%b5%d1%86%d0%b0%d1%82%d0%b0-%d0%bb%d1%8a%d1%87/", "text": "Сребърни медали, голям успех за децата – лъч светлина в тъмен тунел, коментира старши треньора Мартин Стоев представянето на младите волейболисти на европейското до 17 г. в София. На финала „лъвчетата“ загубиха от Франция с 1:3 (-20, 23, -20, -13). Въпреки поражението момчетата оставиха добро впечатление със стабилната си игра. А двама от националите попаднаха в идеалния отбор на Европа – Владимир Гърков за „най-добър посрещач“ и Георги Татаров – „диагонал №1“. Преди година „трикольорите“ завършиха 4-ти на първенството в Турция.  „Един бронзов медал е по-сладък от сребърния, защото завършваш първенството с победа – продължи Стоев. – Но не трябва да се омаловажава среброто, което за тази възраст сме взимали през 2010-а, мисля. Имаме хубави деца…“ Все пак наставникът не подмина и състоянието на най-успешния ни колективен спорт.  „В тези мрачни времена на българския волейбол, доведени от наши „другари” тези деца оставиха след себе си Русия, Италия, Полша… – написа Стоев в социалните мрежи. – А повечето от тях тренират в студени зали и без средства за възстановяване… Горе главата за нови успехи!” –––––––––  Българите получиха отличията от Данчо Лазаров Расте едно много талантливо поколение, обяви министърът Расте едно много талантливо поколение, което не сме имали от години – обяви министър Красен Кралев, който изгледа на живо финала на младите ни волейболисти. – Вярвам, че това е една вълна от състезатели, които ще играят важна роля в родния волейбол и ще радват публиката в бъдеще.“  Кралев награди шампиона Франция, а президентът на федерацията Данчо Лазаров връчи сребърните отличия на нашите млади лъвчета, както и приза на Георги Татаров за диагонал №1 на първенството. „Трябва да вземем мерки за тяхното развитие – заяви Лазаров. – С Мартин Стоев вече обсъдихме някои неща…“ Снимки CEV", "date": "2019.07.22", "title": " Мартин Стоев: Голям успех за децата, лъч светлина в тунела"}
{"url": "https://trud.bg/%d0%bf%d0%be%d0%b6%d0%b0%d1%80-%d0%b3%d0%be%d1%80%d0%b8-%d0%b2-%d0%b6%d0%b8%d1%82%d0%b5%d0%bd-%d0%bc%d0%b0%d1%81%d0%b8%d0%b2-%d0%ba%d1%80%d0%b0%d0%b9-%d1%81%d0%be%d1%84%d0%b8%d1%8f/", "text": "Пожар гори край София в района на Северната скоростна тангента, предаде БГНЕС. От пожарната съобщиха, че гори житен масив близо до с. Бенковски. Сигналът е подаден около 15.10 ч. Пет екипа на пожарната гасят житния масив. Няма данни за пострадали. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.22", "title": " Пожар гори в житен масив край София"}
{"url": "https://trud.bg/%d0%b8%d0%b7%d0%b1%d1%83%d1%85%d0%bd%d0%b0-%d1%81%d1%82%d1%83%d0%b4%d0%b5%d0%bd%d0%b0-%d0%b2%d0%be%d0%b9%d0%bd%d0%b0-%d0%b2-%d0%bf%d0%bb%d1%83%d0%b2%d0%b0%d0%bd%d0%b5%d1%82%d0%be/", "text": "Истинска студена война се разрази още в първия ден на финалите в плувните състезания на световното първенство в Куанджу. Победата на Сун Ян на 400 метра свободен стил предизвика сериозна реакция от страна на австралийските и американските му колеги. Олимпийският шампион Мак Хортън (Австралия) не пожела да поздрави победителя и да се качи на подиума до него като се оправда с предишно допинг провинение на китаеца.  „Ако не уважава лично мен, той трябваше поне да покаже уважение към страната ми“, заяви Сун. Постъпката на Хортън му донесе бурни аплодисменти от американците и австралийците в столовата същата вечер, както и милиони яростни нападки от китайски фенове в социалните мрежи.  Междувременно Габриела Георгиева покри норматив „Б“ за олимпийските игри в Токио на 100 м гръб като завърши за 1:01,85 минути в сериите и зае 33-о място в дисциплината.", "date": "2019.07.22", "title": " Избухна студена война в плуването"}
{"url": "https://trud.bg/%d1%86%d0%b5%d0%bd%d0%b8%d1%82%d0%b5-%d0%bd%d0%b0-%d0%bf%d0%b5%d1%82%d1%80%d0%be%d0%bb%d0%b0-%d1%81%d0%b5-%d0%bf%d0%be%d0%b2%d0%b8%d1%88%d0%b8%d1%85%d0%b0/", "text": "Напрежението в Персийския залив заради задържания британски танкер от Иран. Цените на петрола се повишиха, заради опасения от проблеми с доставките. Анализатори заговориха за опасност от нова петролна криза. Иранската държавна телевизия разпространи кадри с 23-членния екипаж на задържания танкер. Те са заснети на борда на „Стина Имперо“. Част от кадрите показват дори корабните готвачи. В Лондон вече заседава правителствената комисия за извънредни ситуации КОБРА, за да набележи мерки за решаване на кризата. Техеран пък обяви, че има задържани 17 шпиони, които са работили за ЦРУ. Информациите разпространиха отново държавните медии в страната. Всички са иранци. Някои от тях ги заплашва смъртно наказание. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.22", "title": " Цените на петрола се повишиха"}
{"url": "https://trud.bg/%d1%81%d0%b0%d0%bd%d1%8f-%d0%b1%d0%be%d1%80%d0%b8%d1%81%d0%be%d0%b2%d0%b0-%d1%81-%d0%b3%d0%be%d1%80%d0%b5%d1%89%d0%b8-%d0%bb%d0%b5%d1%82%d0%bd%d0%b8-%d1%81%d0%bd%d0%b8%d0%bc%d0%ba%d0%b8/", "text": "Бившата изгора на режисьора Ники Илиев Саня Борисова се е отдала на летен релакс, посещавайки екзотичния вулканичен остров Иския, в близост до Неапол. В Instagram профила си Саня сподели няколко горещи кадъра по бански, които бързо събраха хиляди лайкове и много положителни коментари за външния й вид. Въпреки че снимките са с цел промотиране на бранд за бански костюми, Саня демонстрира добре оформена фигура и много добро настроение. Интересно е, че миналата година по това време, актрисата и Ники Илиев избраха да си почиват именно на този остров.", "date": "2019.07.22", "title": " Саня Борисова с горещи летни снимки"}
{"url": "https://trud.bg/%d0%be%d1%81%d0%b5%d0%bc-%d0%b4%d1%83%d1%88%d0%b8-%d0%be%d1%82-%d0%b1%d0%b0%d0%bd%d0%b4%d0%b0%d1%82%d0%b0-%d0%bf%d0%be%d0%b4%d0%b3%d0%be%d1%82%d0%b2%d1%8f%d0%bb%d0%b0-%d1%83%d0%b1%d0%b8%d0%b9%d1%81/", "text": "Осем от общо 18-те обвинени от Специализираната прокуратура за участие в организирана престъпна група за производство и разпространение на наркотици, силови действия и приготовления за покушения над прокурори, се признаха за виновни и поискаха споразумения с обвинението, приемайки ефективни наказания. Това съобщиха от пресслужбата на държавното обвинение. Така, четири години „Лишаване от свобода“ получи единият от организаторите и ръководителите на групата – Петко Стоянов. Останалите, признали участието си в престъпната структура (наричана от самите участници „Фирмата“), получиха съответно: 3 години и 6 месеца затвор за един от тях, двама – по 3 години, а останалите – 2 г. и 10 месеца, 2 г. и 6 месеца, 2 години, 1 г. и 6 месеца. Наложените наказания са окончателни и вече са приведени в изпълнение. Петко Стоянов остава подсъдим по делото в Специализирания наказателен съд по едно обвинение – отказва да признае участието си в приготовления за убийство на двама прокурори от Специализираната прокуратура и служител на МВР, за което е обвинен заедно с другия ръководител на групата Иван Йосифов и неговата „дясната ръка“ Стефан Гевгелийски. Освен срещу Стоянов, делото в Специализирания наказателен съд ще продължи срещу останалите 10 лица, обвинени за участие в престъпното сдружение и за различни вторични престъпления. Групата на Стоянов и Йосифов бе неутрализирана на 27 юни 2018 г. Събраните доказателства показаха, че тя е действала от началото на същата година, като целта й е била производство, преработка, придобиване, държане и разпространение на наркотични вещества и прекурсори. Предлагала е цялата гама от наркотици – марихуана, амфетамин, кокаин, хероин и екстази, като част от тях е произвеждала сама. Не след дълго се формирала и крайната й цел – да завладее наркопазара в София и да постигне големи печалби. За целта били привлечени хора, които като да доставят наркотични вещества на едро, да работят като „дилъри“ на групата, да транспортират „стоката“ до крайни клиенти, да извършват силови и наказателни действия над конкуренти и нелоялни партньори, както и други лица, които са пречка за дейността – в т.ч. служители на МВР и магистрати. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.22", "title": " Осем души от бандата, подготвяла убийства срещу магистрати, се признаха за виновни"}
{"url": "https://trud.bg/%d0%ba%d0%be%d0%b8-%d1%81%d0%b0-%d0%bf%d1%8a%d1%80%d0%b2%d0%b8%d1%82%d0%b5-%d1%85%d0%be%d1%80%d0%b0-%d1%81%d1%82%d1%8a%d0%bf%d0%b8%d0%bb%d0%b8-%d0%bd%d0%b0-%d0%bb%d1%83%d0%bd%d0%b0%d1%82%d0%b0/", "text": "През втората половина на XIX век Британската империя е на върха на славата си, завладяла е Канада, Индия, Австралия, половината от земите на Африка; налага политическото си влияние над повечето европейски държави, Китай, Близкия изток. Светът, така да се каже, марширува под тактовете на британската свирка. Към края на века обаче, почти всички земи на петте континента вече са разграбени от големите колониални империи. Най-могъщата от тях – Британската, вече не може да се разширява. А империя, която не се разширява и разраства, е обречена на гибел. Изходът е: или световна война за преразпределение на заграбеното, или овладяване на нови пространства отвъд земната орбита. И погледите на елита на кралица Виктория се насочват към Космоса. Разработват се планове за бъдещото завладяване на Луната и анексирането u от Британската корона. За целта се използва изобретеното в края на XIX век от британския физик Селуин Кейвър вещество „кейвърит“ (сavorite), което има свойството да преодолява силата на гравитацията и по такъв начин да изведе кораб в космическото пространство и достигне земния спътник. Изобретението попада в полезрението на бизнесмена Бедфорд. Д-р Кейвър споделя идеята за построяване на сферична космическа капсула от стомана, облицована със стъкло и с плъзгащи се прозорци от кейвърит. Бизнесменът веднага съзира в новото изобретение изключителен източник за акумулиране на богатство, за да се реализира и направлява всяка социална революция така, че британците да могат да притежават и налагат волята си на целия свят. Корабът е построен и двамата предприемат пътуването. В космоса изпитват безтегловност, която, според Бедфорд, е изключително релаксираща. Експедицията е успешна и през 1900 година британците стъпват на лунната повърхност. Пред тях се разкрива пустинен пейзаж. Д-р Кейвър е убеден, че на Луната няма живот. Но когато Слънцето изгрява, тънката, замръзнала атмосфера се изпарява и странни растения започват да нарастват с изключителна бързина. Бедфорд и Кейвър излизат от капсулата, но постепенно губят ориентир в бързо избуяващата джунгла. Дочуват мистериозно думкане под краката си, идващо изпод лунната повърхност. Изведнъж се сблъскват и се оказват в плен на група от шест насекомоподобни същества, с височина до метър и половина. Това са „селенити“ – част от сложно технологично общество, което живее под лунната повърхност. Но този факт се разкрива едва по-късно, чрез радиокомуникацията, изпращана от д-р Кейвър, след завръщането на Бедфорд на Земята. Бедфорд и Кейвър успяват да се измъкнат от плен и да излязат на повърхността на Луната. Бягайки, те убиват няколко селенити. По време на бягството си откриват обширни участъци от проблясващо чисто злато. Търсейки пътя към космическия си кораб д-р Кейвър пада, получава нараняване и отново е заловен от селенитите. Бедфорд намира капсулата и се връща на Земята. Успява да се приземи край бреговете на Великобритания, в близост до град Литълстоун, недалеч от мястото на излитане. Естествено, носи със себе си част от златото, което набързо награбва, преди да се изстреля обратно в космоса. Невероятната история на Бедфорд и д-р Селуин Кейвър е описана и публикувана в броевете на британското списание The Strand Magazine от декември 1900 до август 1901 година. Междувременно става известно, че холандският електротехник Юлиус Вендиге, който експериментира с апарат, подобен на използвания от Никола Тесла в Америка, е успял да дешифрира фрагменти от радиосъобщенията на д-р Кейвър, изпращани от Луната. От тези съобщения става ясно, че Кавър е имал относителна свобода, научва много за устройството на лунното общество на селенитите и дори им преподава английски.Естествено, след като плановете за съдбата на Луната са да бъде анексирана от британската корона! Според д-р Кейвър селенитите съществуват в хиляди форми и намират удовлетворение при изпълнението на специфичните си социални функции, за каквито са създадени. Специализацията е същността на тяхното общество. Така те съхраняват знанията за поколенията. Но когато Кейвър ги запознава с живота на Земята и разкрива склонността на човечеството към войни, лунният вожд и тези, които слушат изложението, са дълбоко учудени. Една от версиите за кончината на Кейвър е, че случайно стъпил отвъд атмосферата на Луната. След смъртта му тялото му било замразено и се превърнало в религиозен идол за селенитите, тъй като вярвали, че Кейвър е богоизбрано същество. Оказва се, че освен от селенити, Луната се обитава и от друг вид същества – „лунитите“. Те успели да откраднат замразеното тяло на д-р Кейвър с намерение да извлекат екстрат от спермата му, за да оплодотворят популацията си, тъй като мъжката половина в тяхната колония бързо измирала от загадъчна болест. (Може да гадаем дали измирането е било резултат от официалното налагане на подобие на джендър-философията или на някакво друго бедствие.) Но този акт за малко да предизвика голямо напрежение между лунитите и селенитите и да ескалира почти до война. За да се предотврати конфликтът, през 1964 г. тялото на Кейвър е върнато на селенитите. Днес в парка „Сент Джеймс“ в Лондон е издигнат паметник на Селуин Кейвър.     Киното едва е прохождало През 1900 г., когато това епохално събитие е описано, не е имало телевизия, за да заснеме първите хора на луната. Киното едва е прохождало. Още не се е бил пръкнал великият филмов режисьор Стенли Кубрик (дори баща му Жак-Ленърд и майка му Гертруд още не са били родени!), за да създаде през 1969 година гениалната си импровизация на разходката по лунната повърхност на тримата космонавти Нил Армстронг, Бъз Олдрин и Майкъл Колинс от американския космически кораб „Аполо-11“.   * “Първите хора на луната” е издадена през 1901 г. от гениалния английски писател-фантаст Хърбърт Джордж Уелс (1866-1946 г.), известен у нас и с книгите “Машината на времето”, “Невидимият човек”, “Война на световете” и др. Публикувана е и у нас, последното издание е през 2017 г. от издателство “Изток-Запад”.", "date": "2019.07.22", "title": " Кои са първите хора, стъпили на Луната?\t"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%b4-%d1%80-%d0%b0%d1%82%d0%b0%d0%bd%d0%b0%d1%81-%d0%ba%d0%b0%d0%bc%d0%b1-30/", "text": "Кметът на Благоевград д-р Атанас Камбитов официално откри шест новизградени улици в IV микрорайон.  На церемонията присъстваха евродепутатът от групата на ЕНП Андрей Новаков, народният представител Даниела Савеклиева, заместник-областният управител Антоанета Янчева, председателят на Общински съвет Радослав Таков, общественият посредник доц. д-р Валентин Василев, заместник-кметовете на Благоевград, жители на кв. „Освобождение“. „Това е един от най-тежките, най-трудните и най-чакани проекти. Преди да стартираме дейностите, група граждани, обединени в Инициативен комитет, идваха през месец и питаха кога ще бъде благоустроен квартала. Сега, самят квартал придоби европейски облик. Изградихме улици, подпорни стени. Тук е мястото да обявя един неофициален конкурс за изрисуване на подпорната стена на ул. „Славянска“, каза кметът д-р Атанас Камбитов. По време на церемонията беше отслужен и водосвет за здраве. В рамките на реализирането на обекта бяха рехабилитирани и реконструирани улиците „Ветрен“, „Роден край“, „Черно море“, „Съединение“, „Независимост“ и „Руен“. Бяха изградени шест подпорни стени, които осигуряват безопасността на преминаващите автомобили, пешеходци. Изградени бяха нови тротоари и LED осветление. Обособени бяха общо 38 паркоместа. В рамките на проекта беше засадена нова растителност. В квартала са поставени нови пейки, кошчета и кашпи. Обектът е част от проект „Благоустрояване на градската среда“, чрез който беше ремонтиран пл. „Георги Измирлиев“, улица „Марица“, бяха изградени и велоалеи, свързващи основни улици и булеварди в Благоевград.  Обща стойност на проект „Благоустрояване на градската среда“ е 12 921 190,60 лв.  Преди официалното откриване на обекта, бе проведена и заключителна пресконференция по проекта. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.22", "title": " Кметът на Благоевград д-р Атанас Камбитов откри шест нови улици в IV микрорайон"}
{"url": "https://trud.bg/%d0%ba%d0%be%d0%bb%d0%b0-%d0%b8-%d0%bc%d0%be%d1%82%d0%be%d1%80-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b8%d1%80%d0%b0%d1%85%d0%b0-%d0%b2-%d1%81%d1%82%d0%be%d0%bb%d0%b8%d1%87%d0%bd/", "text": "Катастрофа между автомобил и мотор е станала в столичния квартал „Люлин“, става ясно от публикация във фейсбук страницата Софийски мотористи, информира  Към момента не е ясно какво е състоянието на пострадалия моторист и какви са причините, довели до катастрофата. Свидетели на инцидента са оказали незабавно помощ на пострадалия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.22", "title": " Кола и мотор катастрофираха в столичния квартал „Люлин“"}
{"url": "https://trud.bg/%d0%b5%d1%84%d0%b5%d0%ba%d1%82%d0%b8%d0%b2%d0%bd%d0%b0-%d0%bf%d1%80%d0%b8%d1%81%d1%8a%d0%b4%d0%b0-%d0%b7%d0%b0-%d1%82%d1%8a%d1%80%d0%b3%d0%be%d0%b2%d0%b5%d1%86-%d0%bd%d0%b0-%d0%b2%d1%8a%d0%bb%d0%bd/", "text": "61-годишен търговец на вълна е осъден на 3 години и 6 месеца затвор за данъчно престъпление. Това съобщиха от Апелативна прокуратура във Варна, след като Окръжната в Търговище е постигнала ефективна присъда срещу Мустафа Х. Търговецът е даден на съд за избягване установяването и плащането на данъчни задължения в особено големи размери. Приведена му е била и друга присъда от 8 месеца за данъчно престъпление, в чийто изпитателен срок е извършил това  деяние. Престъплението, за което е дадена ефективната присъда, е извършено в периода от 31 март 2012 г. до 1 април 2013 г. в условията на продължавано престъпление. Мустафа Х., който е с две висши образования, успял да избегне установяването на 57 220 лева ДДС и 39 719 лева корпоративен данък на едноличното си търговско дружество „Мустанг-58“, което изкупувало вълна от регистрирани и нерегистрирани търговци, уточняват от прокуратурата. С престъпната си дейност Мустафа причинил на държавата щети в размер на 96 939 лева, които не са възстановени. Присъдата на Търговищкия окръжен съд подлежи на протест и обжалване пред Апелативния съд във Варна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.22", "title": " Ефективна присъда за търговец на вълна за данъчно престъпление"}
{"url": "https://trud.bg/%d0%b1%d0%b0%d1%81%d0%ba%d0%b5%d1%82%d0%b1%d0%be%d0%bb%d0%b8%d1%81%d1%82%d0%b8%d1%82%d0%b5-%d1%81%d1%80%d0%b5%d1%89%d1%83-%d0%b3%d1%8a%d1%80%d1%86%d0%b8%d1%8f-%d0%bb%d0%b0%d1%82%d0%b2%d0%b8%d1%8f/", "text": "Мъжкият национален отбор по баскетбол ще мери сили с Гърция, Латвия и Босна и Херцеговина в група „Н“ на квалификациите за европейското първенство през 2021-а, на което домакините ще бъдат Германия, Италия, Чехия и Грузия. Играе се всеки срещу всеки на разменено гостуване, а напред продължават първите три отбора. Мачовете от квалификациите започват през февруари 2020-а. Дотогава трябва да бъде назначен нов селекционер на тима, след като досегашният Любомир Минчев се оттегли тази пролет.  Женският национален отбор пък попадна в група „А“ заедно със Словения, Гърция и Исландия. За първенството в Испания и Франция след 2 години се класират само победителите в групите и пет от деветте завършили на второ място.", "date": "2019.07.22", "title": " Баскетболистите срещу Гърция, Латвия и Босна"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d0%b7%d0%b0%d0%bf%d0%be%d1%87%d0%b2%d0%b0-%d1%81-405-%d0%b8%d1%8f-%d0%b2-%d1%81%d0%b2%d0%b5%d1%82%d0%b0-%d0%b2-%d0%b0%d1%82%d0%bb%d0%b0%d0%bd%d1%82%d0%b0/", "text": "Григор Димитров ще се срещне с тенисист №405 в света в първия кръг на турнира в Атланта (САЩ). Роденият именно в града на „Кока Кола“ Кевин Кинг намери място в основната схема, след като миналогодишният финалист Райън Харисън (САЩ) се отказа при 7:6 (6), 5:7, 1:3 във втория кръг на квалификациите.  28-годишният Кинг има едва 4 мача на равнище АТП в кариерата си, като е загубил и четирите. Най-доброто му постижение в ранглистата пък е 162-ото място от миналата пролет. Срещата е тази вечер, а при успех Димитров ще се изправи срещу друг американец – поставения под №2 в схемата Тайлър Фриц.  Българинът отстъпи с едно място в ранглистата и вече е 53-и. Вчера Григор получи и скръбна вест – почина австралийската легенда Питър Макнамара, който му беше треньор от 2010-а до 2011-а.  Междувременно Виктория Томова спечели най-голямата титла в кариерата си – от турнира в Биариц (Франция) с награден фонд 80 000 долара. На финала 24-годишната софиянка надигра черногорката Данка Ковинчич с 6:2, 5:7, 7:5. С това постижение Томова си осигури прогрес със 72 места в ранглистата до №178 и си върна статута на първа ракета на България, който отстъпи за кратко на Сесил Каратанчева.", "date": "2019.07.22", "title": " Григор започва с 405-ия в света в Атланта"}
{"url": "https://trud.bg/%d0%be%d1%82%d0%ba%d1%80%d0%b0%d0%b4%d0%bd%d0%b0%d1%82%d0%b8%d1%82%d0%b5-%d0%b4%d0%b0%d0%bd%d0%bd%d0%b8-%d0%be%d1%82-%d0%bd%d0%b0%d0%bf-%d1%81%d0%b5-%d0%bf%d0%be%d1%8f%d0%b2%d0%b8%d1%85%d0%b0-%d0%b2/", "text": "Източените данни на 5 милиона българи от Националната агенция за приходите вече се предлагат в хакерски форуми в интернет, твърди сайтът ZDNet, позовавайки се на свои източници. Линкове с даунлоуд на хилядите хакнати файлове са били споделени от „търговец на данни“ с прозвището Instakilla, който според изданието е български гражданин, но се намира извън страната. ZDNet уточнява, че става въпрос за една част от целия информационен масив с чувствителни лични данни на физически и юридически лица, която миналия уикенд беше изпратена до голям брой медии в страната. Става въпрос за 57 папки с файлове в обем от 10.7 гигабайта, съдържащи лична и финансова информация от НАП и други правителствени агенции. Авторите на материала са успели да се свържат с потребителя Instakilla, който обяснил, че е успял да придобие данните след гаф на българска телевизия, показала в репортажа си за кибератаката действителен линк към сървъра, на който били качени файловете след източването им. „Една от нашите медии отразяваше темата и във видеото показаха връзката към файла“, обяснил Instakilla. „Файлът беше защитен с парола и те вероятно са решили, че нищо няма да се случи, ако покажат линка. Един приятел видял това видео и решил да ми прати линка с въпрос дали мога да разбия паролата. Аз го взех, за да видя дали някои ще може да го кракне, като обявих, че вътре има ценна информация – такава е играта“, разказал търговецът на данни. Разбиването на паролата отнело няколко часа на колегите му от хакерския форум. В момента данните, които е трябвало да пази, са достъпни за сваляне от всеки. На въпрос защо е направил това, след като самият той е българин, Instakilla отговаря: „Аз не съм оригиналният хакер и не се чувствам отговорен за нищо“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.22", "title": " Откраднатите данни от НАП се появиха в хакерски форум"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b6%d0%b5%d0%bb%d1%8f%d0%b7%d0%ba%d0%be%d0%b2-%d1%82%d0%b5%d1%85%d0%bd%d0%be%d0%bb%d0%be%d0%b3%d0%b8%d1%8f%d1%82%d0%b0-5g-%d0%b5-%d1%80%d0%b5%d0%b2/", "text": "Технологията 5G е революция за икономиката, индустрията, обществото и за хората. Това заяви министърът на транспорта, информационните технологии и съобщенията Росен Желязков по време на първия разговор през 5G мобилна мрежа у нас. Демонстрацията беше част от серия практически тестове на 5G, които провежда телекомуникационната компания Теленор. Това съобщиха от пресслужбата на ведомството. Министър Желязков подчерта, че технологията от пето поколение ще бъде този ускорител, който наистина ще промени нашите общества. „Държавата, за да изпълнява целенасочената си политика, има три неща, които трябва да направи – разпределението на радиочестотния спектър, насърчения, свързани с редукция на тарифите, за да може цената все пак да не бъде понесена от крайния потребител и намаляване на административната тежест“, каза министърът. По думите му, разгръщането на новата мрежа за 5G е свързано с изключително голяма инвестиционна, териториално-устройствена и административна работа. „Тази триада на държавната политика и политиката на регулатора, трябва да бъде изключително хармонично реализирана в най-скоро време“, бе категоричен Росен Желязков. Той заяви, че Министерството на транспорта, информационните технологии и съобщенията и Комисията за регулиране на съобщенията разбират значимостта на този подход. „Имаме изключително ползотворен диалог с телеком операторите, за което благодаря – не само за демонстрациите, а за смелостта да инвестират заедно с големите европейски телекоми в този момент, в това начинание и в това приключение“, добави той. От името на телекомуникационния бизнес, главният изпълнителен директор на Теленор Джейсън Кинг, изказа специална благодарност на министър Желязков за ползотворния диалог на тема ефективно разпределение на спектъра и ревизия на цените за предоставяне на честоти. Наличността на спектъра, приемливите цени и съществената либерализация на регулациите за изграждане, са това, от което индустрията има нужда, добави Джейсън Кинг. В рамките на събитието днес, бе извършен медицински преглед от разстояние на пациент в Хасково от лекари в София. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.22", "title": " Министър Желязков: Технологията 5G е революция за икономиката, индустрията и обществото"}
{"url": "https://trud.bg/%d0%ba%d1%80%d0%b0%d0%b4%d1%86%d0%b8-%d0%b7%d0%b0%d0%b4%d0%b8%d0%b3%d0%bd%d0%b0%d1%85%d0%b0-%d0%b1%d0%b8%d0%b6%d1%83%d1%82%d0%b0-%d0%b7%d0%b0-500-%d1%85%d0%b8%d0%bb-%d0%b5%d0%b2%d1%80%d0%be-%d0%be/", "text": "Крадци задигнаха голямо количество бижута на италианския принц Емануеле Филиберто Савойски, наследник на италианската корона и племенник на бившия български цар и министър-председател Симеон Сакскобургготски. Бижутата са откраднати от парижкия апартамент на италианския принц и неговата съпруга, френската актриса Клотилд Куро. Обирът е станал на 19 юли, когато двамата са отсъствали от дома си, съобщава вестник „Паризиен“. Според следствието крадците са били добре запознати с бижутата, които са били собственост на венценосното семейство. Те са откраднали най-скъпите бижута на приблизителна стойност 500 хиляди евро. Принц Емануеле Филиберто е единственият наследник на сегашния глава на династията Виктор Емануил Савойски. Той е син на последния италиански крал Умберто Втори, брат на българската царица Йоана. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.22", "title": " Крадци задигнаха бижута за 500 хил. евро от племенник на Симеон Сакскобургготски"}
{"url": "https://trud.bg/%d1%8f%d1%81%d0%b5%d0%bd-%d1%82%d0%be%d0%b4%d0%be%d1%80%d0%be%d0%b2-%d0%b1%d0%b8%d0%b2%d1%88-%d1%88%d0%b5%d1%84-%d0%bd%d0%b0-%d0%b5%d1%82%d0%b8%d1%87%d0%bd%d0%b0%d1%82%d0%b0-%d0%ba%d0%be%d0%bc%d0%b8/", "text": "Първото заседание на Висшия съдебен съвет (ВСС), посветено на избора на нов главен прокурор протече завчера без номинации. Остават още три възможности да се издигнат кандидатури – на 22, 25 и 29 юли. Изборът е ще е на 24 октомври. За вълненията около него разговаряме Ясен Тодоров, следовател, бивш шеф на етичната комисия на съдебните кадровици и член на УС на Камарата на следователите в България.  – Кристално чист човек, храбър, с високи професионални, нравствени и лидерски качества, с харизма, с модерно мислене, с визия и с умение да отстоява каузи в прокуратурата. Така се очерта желаният образ на следващия главен прокурор в обществения дебат. Ако добавим към него едни бели крила, можем да кажем, че искаме в стола на Сотир Цацаров да седне ангел. Има ли ангели, г-н Тодоров, сред магистратите?   – Ангели има на небето, по земята ходят човеци, всеки със своите добри страни и своите слабости. Но понеже имам преки лични впечатления, със сигурност мога да твърдя, че огромната част от българските съдии, прокурори и следователи са почтени хора и добри професионалисти. – Има ли вълнения сред тях относно личността на новия главен прокурор, чийто избор стартира сега?   – Специално сред колегите от националното следствие не съм забелязал да има някакво особено вълнение по този въпрос. Не че им е безразлично кой ще е следващият главен прокурор, но са заети с текущи разследвания и темите за разговор обикновено се въртят около тях. Интересува ги повече какво ще бъде отношението на следващия обвинител № 1 към следствието, отколкото кой точно ще бъде той. Може би се надяват да има и следователски опит, и да изпитва сантимент към тази професия. – Доста политици и юристи определят избора на главен обвинител като най-важния от предстоящите избори – местни и парламентарни. Дали е така?  – Всички избори са важни и всеки има своята специфика. Изборите за органи на местно самоуправление са от голямо значение за осъществяване инфраструктурните проекти по места и за стандарта на живот на жителите в отделните региони на страната. Парламентарните избори, които, ако са редовни, няма да са чак толкова скоро, са от огромно значение, защото въз основа на тях се се избира правителство, което определя и осъществява вътрешната и външната политика. Спечелилата парламентарните избори политическа сила определя и законодателната политика, и нейните тенденции. Безспорно изборът на главен прокурор е ключов за съдебната система. Обвинител №1, както и другите двама „големи“ – председателите на ВКС и ВАС има един от най -дългите мандати в държавата (7 г.) и е член по право на ВСС, където участва във взимането на важни кадрови решения. От него зависи цялостната организация на дейността на прокуратурата, а оттам нейната ефективност и реализирането на наказателната политика на държавата. Той може да определя приоритетите в прокуратурата така, че тя да не извършва само последващи престъпността разследвания, а с работата си да постига и силен превантивен ефект. – Защо и Камарата на следователите, и Асоциацията на прокурорите, и вие лично сте категорични, че наследникът на г-н Цацаров трябва да е от прокурорските среди? Защо пък да не е от адвокатските и съдийските, в които се виждат слабостите на държавното обвинение и се знае как да бъдат избегнати?  – Причините, аз лично да съм на това мнение, са три. Първата е „еволюционна“ – нито един от последните 4-ма главни прокурори след приемането на новата Конституция не е бил действащ прокурор. Първият (покойният И. Татарчев) беше адвокат; вторият (проф. Н.Филчев) беше зам. – министър на правосъдието; третият (проф. Б. Велчев) беше университетски преподавател и шеф на правния съвет при президента; единствено четвъртият (С. Цацаров) дойде от магистратските среди като наказателен съдия и председател на окръжния съд в Пловдив. Може би е крайно време прокуратурата да се ръководи от човек, който е напълно наясно със спецификите u. Втората причина е в променените законови изисквания за заемане на тази длъжност. С промените в чл. 170 ал. 5 на Закона за съдебната власт ( ЗСВ) изискванията са вече по- подробно разписани и включват практически опит в прокурорската работа. Третата причина извличам от мотото на концепцията на сегашния главен прокурор, която той представи пред ВСС при изслушването си: „Прокурорът на предна линия“. Смятам, че през мандата на г-н Цацаров това мото беше изпълнено. И че, за да се запази положителната тенденция в работата на прокуратурата и нейната проактивна политика, постът на обвинител № 1 трябва да бъде зает от прокурор, който е бил именно „на предна линия“ и на когото няма да му е необходимо време, за да се ориентира в обстановката. – Вие смятате, че ако г-н Цацаров имаше прокурорски, а не съдийски опит преди на преди да поеме държавното обвинение, щеше по-бързо и по-добре да се справи, така ли?   – Безспорно съдийският опит и поглед на г-н Цацаров изиграха положителна роля в работата на прокуратурата. Но смятам, че набраната от нея инерция трябва да се запази и това може да стане само, ако новият главен прокурор произхожда от нейните среди и поеме управлението, без да му е нужен опознавателен период. Защото със сигурност никой няма да му даде обичайния толеранс от 100 дни спокойствие. – Вие как по-конкретно си представяте следващият шеф на държавното обвинение? Да е бил обвинител, добре. Друг критерий?  – Той трябва да отговаря на критериите, заложени в чл. 170 ал. 5 от ЗСВ. Освен тях, бих добавил още две задържителни качества: високо ниво на интегритет и психическа устойчивост. Първото означава, че въпреки многобройните контакти и познанства, които произтичат от работата му, главният прокурор трябва да остане максимално безпристрастен и да не се поддава на симпатии и антипатии, каквито всеки нормален човек изпитва. Второто задължително качество е психическата устойчивост. Защото той ще бъде подложен на перманентни атаки от всякакъв вид, най-вече медийни. Тъй като прокуратурата засяга тежко и дълбоко интересите на хора с огромни финансови и медийни възможности, които опитват да се отбраняват с всякакви средства. Аз изложих това свое мнение пред членовете на прокурорската колегия на ВСС и им подсказах, че е хубаво да номинират човек, който е работил под медиен натиск и високо ниво на стрес, и въпреки това не се е поддавал на напрежението и не е позволявал то да влияе на работата му. – А на вас г-н Тодоров, коя работа ви е по-приятна – тази на съдебния кадровик, какъвто бяхте или тази на следовател, какъвто сте пак сега?   – Работата и на двете длъжности е изключително отговорна. Публичността в работата на ВСС водеше до голямо напрежение и стрес, а те не са приятни. Като прибавя към това големият медиен, а понякога и уличен натиск, бих казал, че работната среда във ВСС въобще не беше комфортна. А работата на следователя винаги е била професионално предизвикателство за мен. И сега е така. Водя няколко сериозни разследвания, но не мога да ви споделя нищо за тях, защото законът ми забранява. – Вярвате ли, че този ВСС ще проведе избор на главен прокурор, който няма да остави съмнение за задкулисни сделки?   – Нямам никакво съмнение в почтеността и морала на членовете на настоящия ВСС. Познавам ги, имам преки впечатления от нравствените и професионалните им качества. – По какво ще познаем дали процедурата по избора е честна? Обещанията за „прозрачност“ предизвикват прозявки. Вече знаем, че изборът може да бъде манипулиран, без значение, че го виждаме на монитора.   – Изборът няма как да бъде манипулиран, защото гласуването вече е явно и веднага след провеждането му става ясно кой член как е гласувал. – Двама уважавани магистрати – Румен Ненков и Иван Гешев заявиха, всеки по своему, че изборът на главен прокурор е политическо решение, че в него силните на деня имат силната дума, въпреки, че съдебната власт по конституция е независима. Вие как мислите?   – Аз съм участвал в избора на настоящите трима големи в съдебната система и никога не ми е оказван натиск от политици за гласуване по определен начин. Дори не съм водил разговори на тази тема, освен с колегите във ВСС. Отделен въпрос е доколко всеки от тримата големи оправда очакванията на тези, които го подкрепиха и избраха с гласовете си. – Зам.-главният прокурор Гешев отбеляза, че във връзка с предстоящия избор на главен прокурор ще се купуват магистрати, политици, журналисти. Сигурна съм, че е имал нещо предвид.   – Като зам. – главен прокурор г-н Гешев има достъп до оперативна информация, аз нямам. Но вече ви казах какво мисля за членовете на този ВСС. Изключвам вероятността те да се поддадат на някакъв натиск, още повече на финансов. – А помните ли оня запис с фразата на колегата ви Кокинов „Ти си го избра“ – беше към премиера и се отнасяше за г-н Цацаров.   – Градският фолклор е хубаво нещо, но мненията трябва да се подкрепят с факти. Изборите на тримата големи в предишния съдебен съвет протекоха при спазване на всички процедурни правила, макар че всеки имаше специфика. Главният прокурор беше избран от първи път. З а председател на ВКС се проведе втори избор, първият беше неуспешен. Президентът не подписа указа за назначаване на председател на ВАС и се наложи новияят ВСС да препотвърди нашето решение за избор на Георги Чолаков на този пост. – Защо, според вас, министърът на правосъдието се отказва от правото си да издигне кандидат за главен прокурор? За да не му се каже след време: „Ти го избра?“   – Може би г-н Кирилов се опасява, че ако внесе кандидатура, върху нея веднага ща паднат съмнения за политически избор и намеса на изпълнителната власт в съдебната. – Много пъти се повтаря, че новият главен прокурор може да е жена. Вече има коментари, че това предопределя избора на г-жа Мария Шишкова?   – Няма законова пречка новият главен прокурор да е жена, макар че това ще прецедент в историята на третата българска държава. Полът на следващия обвинител № 1 е без значение. Аз ви казах на какви условия трябва да отговаря профилът му. – Важи ли днес казаното от главния прокурор Татарчев, лека му пръст: „Над мен е само Бог?“   – Този израз също е част от градския фолклор. И в момента и главният прокурор, и другите двама големи притежават единствено функционален имунитет, както всички останали магистрати. И няма пречка срещу тях да се водят дисциплинарни или наказателни производства, стига да са налице законови предпоставки за това. С изменението на ЗСВ от 2016 г. се предвиди и нова форма на извънреден парламентарен контрол върху дейността на главния прокурор, която го задължава по искане на Народното събрание да внася, освен годишния, и други доклади за дейността на прокуратурата по прилагането на закона, противодействието на престъпността и реализирането на наказателната политика на държавата. – Защо правосъдният министър предлага процедури за отстраняване на тримата големи? И сега, ако не греша, всеки прокурор, стига да има кураж, може да разследва главния?   – Точно така е. На практика с предложението изрично и единствено за тримата големи се разширява полето на функционалния им имунитет. Няма нищо страшно в предложението на министъра. Дори в него се съдържат гаранции срещу произвол и репресия срещу тях, като се въвежда междинна процедура във ВСС, предвиждаща на определен етап от производството да се контролират действията на прокуратурата. – Вие, ако станете главен прокурор, ще се виждате ли с премиера всяка сряда?   – Аз със сигурност няма да съм следващият главен прокурор. На този етап имам други професионални и житейски планове. Но мога да кажа, че е задължение по закон на обвинител № 1 да работи съвместно с изпълнителната власт и по-точно с министър- председателя, министрите на вътрешните работи, финансите и отбраната, както и с ръководителите на други институции във връзка с разследването по определени видове дела и по превенция на престъпността, най – вече във финансовата, данъчната и митническата система. – Ако нито от един от кандидатите за главен прокурор не събере 17 гласа във ВСС на 24 октомври, процедурата трябва да се повтори. Какво ще стане, ако тя не приключи до януари, когато изтича мандатът на г-н Цацаров?   – Мандатът на г-н Цацаров изтича на 10 януари 2020 г. Ако към тази дата няма избран нов главен прокурор, той не може повече да изпълнява тази длъжност и ВСС трябва да определи някой от зам.-главните прокурори за временно изпълняващ, докато се проведе успешен избор за нов главен прокурор. Нашият гост  Ясен Тодоров е роден на 27.12.1968 г. в София. Завършил право в Академията на МВР 1993 и спортна журналистика в СУ (2017). Следовател в столичното и националното следствие (1993- 2008). Инспектор в Инспектората на ВСС (2008-2012). Член на ВСС и шеф на етичната му комисия (2012-2017). Сега е следовател в Националната следствена служба. Член на Управителния съвет на Камарата на следователите в България. Женен, с три деца. ", "date": "2019.07.22", "title": " Ясен Тодоров, бивш шеф на етичната комисия във ВСС, пред „Труд“: Изборът на главен прокурор няма как да бъде манипулиран\t"}
{"url": "https://trud.bg/%d0%b7%d0%b0%d1%89%d0%be-%d1%82%d1%80%d1%8a%d0%bc%d0%bf-%d0%be%d0%b1%d0%b8%d1%87%d0%b0-%d0%b2%d0%b7%d0%b2%d0%be%d0%b4%d0%b0-%d0%bd%d0%b0-%d1%80%d0%b0%d0%b4%d0%b8%d0%ba%d0%b0%d0%bb/", "text": "„Патриоти срещу нихилисти“ и „свобода или социализъм“ Преди броени дни американският президент Доналд Тръмп подгря предизборното си събрание в Грийнвил, Северна Каролина, с нова туитър-буря. Разкритикува остро радикалните кръгове в опозицията, че мразят Америка и ги призова да се върнат откъдето са дошли – места, където управлението е пълна катастрофа, най-корумпирано, най-неспособно. След това обозначи поименно „мразещите Америка“ – четирите нови конгресменки от опозиционната Демократическа партия, които се самоопределят като „взвода“ – Александрия Окасио-Кортес от Ню Йорк, Аяна Пресли от Масачузетс, Рашида Тлаиб от Мичиган и Илхан Омар от Минесота. Очаквано последва тяхна остра реакция, а обществената дискусия в САЩ се поляризира около темата „расистки“ ли са изказванията на Тръмп. Случайни и импулсивни туитове на Тръмп, които го хвърлят в криза? Нищо подобно! Добре премислена стратегия, с която президентът приключи успешно първия етап от кампанията за вота през 2020 г. Какво се случва? Накратко: републиканците и Тръмп направиха най-важното в една успешна кампания – да определиш дневния ред на обществената дискусия, да я форматираш по оста „добро-лошо“ и да се позиционираш от страната на „доброто“. И заедно с това успя да разцепи опозицията. Тръмп изведе на преден план два традиционни разлома, които винаги са определяли настроенията в САЩ – „патриоти срещу нихилисти“ и „свобода или социализъм“. Четирите конгресменки от „взвода“ са идеалния подарък за републиканците, защото с политическите си послания олицетворяват всичко онова, което общественото мнозинство в САЩ никога не е приемало. Неслучайно един от стратезите от вътрешния кръг на президента Тръмп сподели, че единственото, което трябва да направят, за да спечелят втори мандат, е да предоставят 24-часова медийна трибуна на „взвода“. Посочвайки ги, Тръмп направи именно това – вкара радикалните социалистки в епицентъра на политическия сблъсък и натика умерените среди в Демократическата партия в ъгъла. В една суперсила патриотизмът, любовта към родината, уважението към институциите, към „нашите момчета“ в армията, сълзите и гордостта, когато се издига националният флаг под звуците на националния химн, са част от социо-културния код на нацията. Така е навсякъде, но в суперсилите е удвоено. Те са суперсили и заради това – защото са консолидирани национални общности с ясни и систематично преследвани цели. Така е и в Русия и Китай. Като във всяка нация и в САЩ има обществени групи, които са нихилистично настроени. Напоследък този нихилизъм избуява като демонстративно неуважение към химна от някои спортисти, протестът срещу историческият флаг на Американската революция „Бетси Рос“ и пр. Навсякъде има такива групи. Вижте у нас сектата на соросоидите, които сипят злъчни подигравки срещу младите хора, които играят народни хора, срещу традициите и православието. Всяка държава си има своите ивайлодичевци. Но по правило, и особено в САЩ, това са кресливи малцинства, чиито обществени позиции често са във фокуса на медийното внимание, но са маргинални като влияние. Да протестираш срещу флага „Бетси Рос“ в САЩ, защото бил напомнял за „бялото потисничество“ е точно толкова невежествено и неприемливо, колкото би било у нас някой да ругае знамето, извезано от Райна Княгиня, защото напомняло за нетолерантното ни отношение към Османската империя. Да отричаш Джордж Вашингтон и Томас Джеферсън като „расисти“, е все едно у нас някой безумец да отрече Васил Левски и Христо Ботев като „престъпници и терористи“. Националният нихилизъм винаги и навсякъде е безпогрешна рецепта за политически провал и обществена маргинализация. Чрез изваждането на „взвода“ пред скоби, Тръмп постави опозицията под общия знаменател на нихилизма. И всички консервативни и центристки медии в САЩ, начело с най-гледаната телевизия Foxnews, започнаха да излъчват изявления на радикални социалистки, с които демонстрират открито неуважение и дори презрение към установени ценности, исторически личности, институции на държавността и националната митология на Америка. За редовия американец, особено за хората извън Източното и Западното крайбрежие, омаловажаването на идеята за американско величие и обругаването на неговите символи и атрибути, е равнозначно на анти-американско действие. Прибавиха и още две щипки отрова към политическия им образ – симпатии към радикалния ислям и анти-семитизъм. Като например откровената банализация на злото, която артикулира Илхан Омар с изказването си, че атентатите от 11 септември били „едни хора направиха едно нещо“. И анти-израелските позиции, които най-звучно изразява другата от „взвода“ – Рашида Тлаиб. Вторият разлом „свобода или социализъм“ засяга също една от най-чувствителните струни за мнозинството американци – личната свобода. В Америка социалистическата платформа е обречена. По време кампанията през 2016 г. обосновах в редица наши медии защо иначе симпатичния Бърни Сандърс не може да победи. Част от генетичния код на американската нация е разбирането за бедността като индивидуален проблем, а не като проблем на социалната среда; проблем, с който трябва да се справи отделната личност, а не държавата; убеждението, че с упорит труд и усилия човек може да се качи на „социалния асансьор“. Цели 62% от американците не приемат, че успехът в живота зависи от фактори, които са извън контрола на отделната личност. (Pew Research). Докато в Германия е тъкмо обратното – 70% са убедени, че индивидуалният успех се предопределя от фактори, които са извън контрола на личността. Това схващане доминира и във Франция – 57%, Испания – 50%. САЩ повече от половината от населението – 51% смята, че причина за бедността е в липсата на индивидуална предприемчивост и трудолюбие. „Евробарометър“ показва такава нагласа едва у 14,7% от германците, 4,1% от французите. Това не е нищо ново. Винаги в САЩ е имало такава част от обществото, която е одобрявала социализма. Тя е почти непроменена като процент от Втората световна война насам. През 1942 г. повече от една четвърт имат положително отношение към някаква форма на социализъм (Roper, Fortune). През 2010 г. този процент е 36%, а през 2018 – 37% (Gallup). Разликата е, че тогава под „социализъм“ са разбирали повече държавен контрол върху предприятията без капитализъм, а сега го идентифицират с демократичния европейски социален модел, откъдето идват и няколкото пункта в повече. Но и в двата случая това е малцинствена политическа позиция в САЩ. Не бива да създава погрешни очаквания и истеричната „съпротива“ срещу политиката на Тръмп сред привържениците на „взвода“ в кампусите на либералните университети, в Холивуд или из социалните мрежи. Те не представляват общественото мнозинство в Америка. Има двойно повече други студентски общности в консервативни и християнски университети. Има го и „мълчаливото мнозинство“. Припомнете си само анархистично-левичарските бунтове на хипи-движението. Но в пика на този социален бунт, след „лятото на любовта“ в Хейт-Ашбъри в Сан Франциско, след Уудсток и милионните протестни маршове във Вашингтон, изборите бяха спечелени не от радикалните послания, а от огромното „мълчаливо мнозинство“ на Ричард Никсън – през 1969 с малко, а през 1972 г. с унищожително мнозинство от 70:30. Защото за общественото мнозинство в САЩ над всичко са три неща – икономиката, личната свобода и идеалът за силна и сигурна. Америка. Икономиката при Тръмп върви добре, безработицата, особено сред малцинствата (афроамериканци, латино, азиатци), както и сред жените е на исторически ниски нива; границите се подсигуряват. Умните хора в Демократическата партия разбират ситуацията и се опитват да изтласкат „взвода“ в миманса. Отхвърлиха абсурдния „зелен нов курс“ и предложението на „взвода“ за импийчмънт на Тръмп. Нанси Пелоси не пропуска да ги критикува. Но истинският удар за радикалните социалистки ще дойде от тези, които те си мислят, че монополно представляват – малцинствата. Защото „расизъм“ не е изказването на Тръмп, а тяхната „политика на идентичностите“. По думите на една от „взвода“ – Аяна Пресли – за проблемите на черните трябвало да говорят само черните, за мюсюлманите – само мюсюлмани, а за ЛГБТ – само гей-общността. Тоест важна е не личността и идеите, а расовата, религиозна и сексуална идентичност. Това не е обществото, за което се бореше Мартин Лутър Кинг – общество, в което хората са равни, а цветът на кожата няма значение. Затова „взводът“ ще ерозира и електоралната база на демократите сред малцинствата, които нямат нужда от подобен радикализъм, който сее омраза и разделение, а от работните места и по-добрите заплати, които управлението на Тръмп им осигурява. Е, как Тръмп да не обича „взвода“ на радикалните социалистки?", "date": "2019.07.22", "title": " Защо Тръмп обича “взвода” на радикалните социалистки\t"}
{"url": "https://trud.bg/%d0%b5%d0%b2%d1%80%d0%be%d0%b4%d0%b5%d0%bf%d1%83%d1%82%d0%b0%d1%82%d1%8a%d1%82-%d0%b8%d0%bb%d1%85%d0%b0%d0%bd-%d0%ba%d1%8e%d1%87%d1%8e%d0%ba-%d1%83%d0%b4%d0%be%d1%81%d1%82%d0%be%d0%b5%d0%bd-%d1%81/", "text": "Евродепутатът от ДПС/Обнови Европа Илхан Кючюк бе удостоен с почетния орден на Народното събрание на Република Азербайджан (Milli Mejlis). Официалната церемония се проведе в Баку на 22 юли 2019 г. (понеделник). Орденът бе връчен на българския евродепутат лично от председателя на парламента Огтай Асадов, който награди Кючюк за активната му дейност в насърчаването и развитието на двустранните отношения между парламента на Азербайджан и Европейския парламент, съобщиха от пресслужбата на ДПС. „Азербайджан е важен съюзник на ЕС, който през годините се утвърди и като стратегически енергиен партньор за въвеждането на каспийски ресурси на пазара на ЕС. Но в сложното време, в което живеем, нашето партньорство далеч не трябва да се ограничава до енергетика, а напротив. Ние имаме потенциала да си сътрудничим по много направления като туризъм, земеделие, образование и култура, които ще са от полза както за България, така и за целия Европейски съюз. Насърчаването на междукултурния диалог ще доведе до по-доброто разбирателство между нашите общества. Преговорите за всеобхватно ново споразумение ЕС-Азербайджан навлизат в решаваща фаза и занапред ще продължа усилено да работя за постигането на споразумение, което да обхваща всички аспекти на нашите взаимоотношения и което е от полза за гражданите”, заяви Кючюк по време на церемонията. Последните години Илхан Кючюк работи за всеобхватното подобряване и укрепването на връзките между двата парламента и е член на групата „Приятели на Азербайджан“ в Европейския парламент. През 2015 г. Кючюк бе домакин на събитие в Европейския парламент, представящо първите Европейски игри, които се проведоха по-късно през годината в страната. Сред специалните гости тогава беше Азад Рахимов, министър на младежта и спорта на Азербайджан. В Азербайджан българският евродепутат се срещна с Огтай Асадов, председател на Народното събрание на Република Азербайджан, г-н Джаваншир Фейзиев, съпредседател на Комитета за парламентарно сътрудничество ЕС-Азербайджан, и други членове на парламента на Азербайджан. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.22", "title": " Евродепутатът Илхан Кючюк удостоен с престижен орден от парламента на Азербайджан"}
{"url": "https://trud.bg/%d1%82%d0%b5%d0%bb%d0%b5%d0%bb%d0%b8%d0%bd%d0%ba-%d0%b1%d0%b8%d0%b7%d0%bd%d0%b5%d1%81-%d1%81%d1%8a%d1%80%d0%b2%d0%b8%d1%81%d0%b8%d1%81-%d0%b4%d0%be%d1%81%d1%82%d0%b8%d0%b3%d0%bd/", "text": "„Телелинк Бизнес Сървисис” (TBS) получи високо признание от корпорацията „Майкрософт”. Българската компания успя да достигне до финалните места на престижния конкурс „Партньор на годината”, организиран ежегодно от технологичния гигант. В надпреварата участваха 2900 компании от 115 страни в цял свят. Постижението на „Телелинк Бизнес Сървисис” е в категория „Интернет на нещата” и е свързано с проект за измерване на качеството на въздуха. Останалите компании, достигнали до най-високо ниво в съответната категория, са PTC, SoftBank Technology и Accenture. С представянето на оригинално решение за измерване на качеството на атмосферния въздух, което включва като основни компоненти: разработена от ТБС станция за измерване и облачна платформа за анализиране на данните, “Телелинк Бизнес Сървисис” успя да се класира сред най-добрите 4 проекта в цял свят. Като финалист компанията си осигури участие със свой щанд в специализираното експо Microsoft Inspire IoT Expo, което се проведе в Mandalay Bay в Лас Вегас, САЩ. „Развълнувани сме да бъдем заедно с всички финалисти и победители на наградите „Партньор на годината” на Microsoft”, каза Габриела Шустер, вицепрезидент на Microsoft. „Всички отличени компании са лидери в индустрията и помагат на бизнеса по света да постига повече”, допълни тя. „Това постижение е гордост за целия екип на TBS. Зад номинирания проект стои работата на много хора, които всекидневно допринасят за решаването на важни за бизнеса предизвикателства чрез използването на технологиите”, заяви изпълнителният директор на „Телелинк Бизнес Сървисис” Иван Житиянов. Изложението Microsoft Inspire се проведе в периода 14–18 юли 2019 г. в Лас Вегас, Невада. През този период екипът на “Телелинк Бизнес Сървисис” представи своя проект за измерване на качеството на въздуха Air Things на собствен щанд сред партньори и специални клиенти на Microsoft от цял свят. „Телелинк Бизнес Сървисис” (TBS) е ангажирана в бизнес процесите и нуждите на клиентите в областта на ИТ инфраструктурата, информационната сигурност, дигиталната трансформация, облачни решения, големите данни, управляваните услуги и др. Компанията е част от холдинга „Телелинк”, основан през 2001 година. През последните 18 години компанията е отворила офиси в 8 страни, като в нея работят над 150 служители.", "date": "2019.07.22", "title": " „Телелинк Бизнес Сървисис” достигна до финала на Microsoft Inspire “Partner of the year awards”\t"}
{"url": "https://trud.bg/%d0%b8%d1%81%d1%82%d0%be%d1%80%d0%b8%d1%8f%d1%82%d0%b0-%d1%81-%d0%bc%d0%b8%d1%81%d0%b8%d1%8f-%d0%b4%d0%b0-%d1%81%d0%bf%d0%b0%d1%81%d0%b8-%d0%b6%d0%b8%d0%b2%d0%be%d1%82/", "text": "Биографията „Историята“ на Христо Стоичков вече има нова мисия – да спасява животи. Приходите от всички продадени екземпляри при снощната промоция в Стара Загора ще бъдат дарени за лечението на болната от левкемия Камелия.  „И десет секунди не ми трябваха да приема предложението на кмета Живко Тодоров за помощ на Камелия– каза Стоичков на пресконференция. – Не разпитвах изобщо за подробности – само казах „Да“. Винаги съм помагал, когато мога и с каквото мога. Вярвам, че това дете ще успее в битката. Камелия е на годините на моята дъщеря Мика и за мен си е като дете. С нея съм.“  Владимир Памуков, авторът на „Историята“ и издателите от „Софтпрес“ веднага прегърнаха идеята за благотворителност. Приходите от всички продадени книги в Стара Загора ще отидат за лечение на Камелия. Като почетен гражданин на Стара Загора най-големият български футболист вече помогна на болно дете.  Вечерта на централния площад в Стара Загора започва и голямото шоу за града. Над 1000 души се очакваха за автограф и снимка със „Златната топка“ и нейния български кавалер. Както навсякъде Стоичков гарантира и изпълни – никой от чакащите не остана без своето копие и подпис.  „99,99 процента от написаните неща в книгата са самата истина – рече още Стоичков. – Оставам 0,01 процент на Владо, защото знам колко обича да импровизира с перото. Това е моят живот с всичките щуротии, които съм правил. Славата ми не съм я откраднал, трудил съм се за нея и съм я спечелил. Надявам се, че младите да прочетат историята ми. И дано научат нещо от нея. Най-искрено се надявам, че „Златната топка“ отново ще е в ръцете на някой българин.“  Преди старта на голямото подписване Стоичков уважи своите най-големи приятели – малчуганите от всички детски школи в града. Най-много бяха от „Олимпия Спорт“, най-голямата академия в града.", "date": "2019.07.22", "title": " „Историята“ с мисия да спаси живот"}
{"url": "https://trud.bg/%d0%b2%d0%b0%d1%81%d0%b8%d0%bb-%d0%bd%d0%b0%d0%b9%d0%b4%d0%b5%d0%bd%d0%be%d0%b2-%d1%81-%d0%ba%d0%be%d0%bd%d1%86%d0%b5%d1%80%d1%82-%d0%bd%d0%b0-%d0%bf%d0%bb%d0%b0%d0%b6%d0%b0-%d0%b2-%d1%81%d0%bb%d1%8a/", "text": "Естрадната легенда Васил Найденов ще изнесе невиждан по своята пищност концерт, който ще бъде музикалното събитие на Лято 2019.  Поп-легендата ще изненада публиката с бутиков  спектакъл на самия морски бряг на 1 август. Събитието ще е на южния плаж. Концертът ще е без аналог и има амбициите да се превърне в знаков за българската музикална история. Певецът вече е подготвил своя репертоар, който включва освен най-големите му хитове, песни с нов аранжимент и акапелни изпълнения. Звездата обещава да превърне датата 1 август в емблематична нощ за своите почитатели. Началният час на концерта е 23.30 часа. За няколкократния носител на наградата „Златен Орфей” това е втората толкова грандиозна изява  в курорта Слънчев бряг. Припомняме, че миналото лято той буквално предизвика фурор, а над 1500 гости имаха възможност да се насладят на представянето му. Тогава Васил Найденов над 2 часа не слезе от сцената, а негови специални гости бяха легендарните музиканти от Gipsy kings. Tази година Васил Найденов ще излезе с още седем музиканти, за да изпълни абсолютно на живо шлагерите превърнали се в част от саундтрака на не една любовна история. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.22", "title": " Васил Найденов с концерт на плажа в Слънчев бряг"}
{"url": "https://trud.bg/%d1%81%d1%8a%d0%b4%d1%8f%d1%82-%d1%81%d0%b0%d0%bd%d0%b8%d1%82%d0%b0%d1%80-%d0%be%d0%b3%d1%80%d0%b0%d0%b1%d0%b8%d0%bb-%d0%b6%d0%b5%d0%bd%d0%b0-%d0%b2-%d1%81%d1%82%d0%b0%d1%80%d1%87%d0%b5%d1%81%d0%ba/", "text": "41-годишен рецидивист ще бъде съден за грабеж на възрастна жена, съобщиха от Апелативната прокуратура във Варна. Добрин Ат. атакувал пенсионерката на 12 април в старчески дом, където работел като санитар. След полунощ той влязъл в стаята на бабата, притиснал възглавница в лицето й, за да не вика и й задигнал чантата. Качил се в стаята си на втория етаж, за да огледа плячката и после напуснал дома. Ненужното изхвърлил в контейнер за смет, а портмонето със 73,50 лв. и мобилния телефон на жертвата прибрал. Чистачката на старческия дом обаче го видяла в коридора с дамската чанта. Уведомила дежурната сестра, която веднага викнала полиция. Така санитарят грабител бързо бил заловен. Стойността на задигнатите от пенсионерката вещи е общо 164 лв., а престъплението е извършено в условията на опасен рецидив, заради което Добрин може да бъде лишен от свобода от 5 до 15 г., уточниха от прокуратурата. Мъжът ще дочака процеса си в затвора, тъй като многократно е лежал зад решетките за престъпления от общ характер. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.22", "title": " Съдят санитар, ограбил жена в старчески дом"}
{"url": "https://trud.bg/%d0%bd%d0%b0%d0%b4-240-%d0%bb%d0%be%d1%82%d0%b0%d1%80%d0%b8%d0%b9%d0%bd%d0%b8-%d0%b1%d0%b8%d0%bb%d0%b5%d1%82%d0%b0-%d0%bf%d1%80%d0%be%d0%b2%d0%b5%d1%80%d0%b8%d0%bb%d0%b0-%d0%b7%d0%b0-%d1%81%d0%bc/", "text": "29-годишна продавачка от Търговище поставила рекорд, като успяла да изтърка над 240 лотарийни билета, за да открие печалба, която така и не й паднала, но пък и тя не платила фишовете, които си взимала от обекта, в който работела.  Сериозното количество лотарийни билети тя успяла да провери в рамките на 50-на дни преди Коледа. Най я изкушавали скъпичките видове от по 20 лв., като само от тях нанесла щета от над 2 400 лв. на павилиона, в който работела. След като ги проверяла и не намирала мечтаната печалба, тя ги връщала в купчината между новите билети, като си мислела, че така ще ги скрие. Надявала се, че все някой ден ще „удари” голяма сума и така ще плати вече унищожените, но неплатени от нея талони. Освен проточилото се търкане, обаче, продавачката успяла да натрупа и борч за цигари, които си взимала безплатно от поверения й павилион. Над  300 кутии цигари от различни марки липсвали при направената ревизия в обекта й, когато отговорните за веригата установили, че има проблеми. Ревизията засякла липси за 4 789 лв. В това число били далеч по-скромни суми за безалкохолни, сладкарски изделия, минерална вода, малки количества алкохол. Младата жена признала какво е направила и възстановила щетите на обекта, в който била назначена да продава, а не да ползва стоката безплатно по лична преценка. На финала сключила споразумение с прокуратурата и така получила условна присъда от 1 година лишаване от свобода с 3 години изпитателен срок. По време на изпитателния срок съдът е възложил и възпитателни грижи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.22", "title": " Над 240 лотарийни билета проверила за сметка на павилиона си млада продавачка\t"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%b2-%d0%b8%d1%81%d1%82%d0%b0%d0%bd%d0%b1%d1%83%d0%bb-%d1%80%d0%b0%d0%b7%d0%b1%d0%b8-%d0%bd%d0%b5%d0%bb%d0%b5%d0%b3%d0%b0%d0%bb%d0%bd%d0%b0/", "text": "Полицията в Истанбул разби нелегална печатница за фалшиви пари. При операцията в квартал „Есенюрт“ са били открити над 271 млн. фалшиви щатски долари, съобщи частната телевизия НТВ. При първоначалния оглед в печатницата не е било открито нищо, но при по-детайлен оглед полицейските екипи откриват врата, скрита зад електронно пано. Арестувани са 5-има души, единият от които е бивш полицейски служител, отстранен по-рано от работа заради връзки с движението на проповедника Фетхуллах Гюлен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.22", "title": " Полицията в Истанбул разби нелегална печатница за фалшиви пари"}
{"url": "https://trud.bg/%d0%b5%d1%82%d0%be-%d0%ba%d0%be%d0%b8-%d1%81%d0%b0-%d1%81%d1%8a%d0%bf%d0%b5%d1%80%d0%bd%d0%b8%d1%86%d0%b8%d1%82%d0%b5-%d0%bd%d0%b0-%d0%bb%d0%be%d0%ba%d0%be-%d0%bf%d0%b4-%d1%86%d1%81%d0%ba%d0%b0/", "text": "„Локо“ (Пд), ЦСКА и „Левски“ разбраха своите евентуални съперници в третия квалификационен кръг на Лига Европа. Това стана преди минути, когато бе теглен жребият в централата на УЕФА в Нион. Първи своите бъдещи съперници научи „Локомотив“ (Пд). Ако „черно-белите“ отстранят „Спартак“ (Търнава), ще се изправят срещу победителя от двойката „Страсбург“ – „Макаби Хайфа“ в третия предварителен кръг на Лига Европа. Първата среща евентуално ще бъде на 8 август в България, а реваншът е седмица по-късно. Малко след това жребият отреди битка на „Левски“ срещу белгийци или румънци. „Сините“ могат да се изправят срещу победителя от двойката „Гент“ – „Виторул“. Българите ще са домакини в първия двубой. Преди това обаче „Левски“ ще трябва да елиминира АЕК (Ларнака). Последен своите евентуални съперници разбра ЦСКА. „Червените“ се изправят срещу „Будочност“ (Подгорица) или „Зоря“ (Логанск), но само ако преодолеят „Осиек“ във втория квалификационен кръг на Лига Европа. Първият мач ще на 8 август в София, а реваншът – след седмица в Черна гора или Украйна. Първи своите бъдещи съперници научи „Локомотив“ (Пд). Ако „черно-белите“ отстранят „Спартак“ (Търнава) ще се изправят срещу победителя от двойката „Страсбург“ – „Макаби Хайфа“ в третия предварителен кръг на Лига Европа. Първата среща от третия кръг евентуално ще бъде на 8 август в България, а реваншът е седмица по-късно. Малко след това жребият отреди битка на „Левски“ срещу белгийци или румънци. „Сините“ могат да се изправят срещу победителя от двойката „Гент“ – „Виторул“. Българите ще са домакини в първия двубой. Преди това обаче „Левски“ ще трябва да елиминира АЕК (Ларнака). Последен своите евентуални съперници разбра ЦСКА. „Червените“ се изправят срещу „Будочност“ (Подгорица) или „Зоря“ (Логанск), но само ако преодолее „Осиек“ във втория квалификационен кръг на Лига Европа. Първият мач ще на 8 август в София, а реваншът – след седмица в Черна гора или Украйна.", "date": "2019.07.22", "title": " Ето кои са съперниците на „Локо“ (Пд), ЦСКА и „Левски“ в Лига Европа"}
{"url": "https://trud.bg/%d0%bf%d0%be%d0%b6%d0%b0%d1%80-%d0%bd%d0%b0-%d0%ba%d1%8a%d0%bc%d0%bf%d0%b8%d0%bd%d0%b3-%d0%ba%d0%b0%d0%b2%d0%b0%d1%86%d0%b8%d1%82%d0%b5/", "text": "Пожар избухнал на къмпинг „Каваците“, около 14.30 ч в понеделник. Причината е късо съединение, възникнало в каравана, каза говорителят на ОД на МВР в Бургас Цвети Рандева. Първоначално, сред хората в къмпинга настанала паника. От караваната излизал дим, но дошлите няколко екипа огнеборци бързо угасили запалването и не позволили пожарът да се разрастне. В резултат на инцидента са настъпили само материални поражения по караваната и близкото бунгало, собственост на столичанин. Собственикът бил там по време на инцидента. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.22", "title": " Пожар на къмпинг „Каваците“"}
{"url": "https://trud.bg/%d0%bf%d0%b8%d1%8f%d0%bd-%d0%bc%d0%be%d1%82%d0%be%d1%80%d0%b8%d1%81%d1%82-%d1%81%d0%b5-%d0%b7%d0%b0%d0%b1%d0%b8-%d0%b2-%d0%bf%d0%b0%d1%82%d1%80%d1%83%d0%bb%d0%ba%d0%b0-%d1%81%d0%bb%d0%b5%d0%b4-%d0%b3/", "text": "Пиян моторист, който нямал регистрационен номер и книжка се удари в патрулка след гонка с полицията, съобщиха от пресслужбата на ОД на МВР-Плевен. Инцидентът станал в близкото до село Плевен Радишево на 19 юли около 17 часа, но едва днес се появи в полицеските сводки. Според информацията от МВР всичко започнало на улица „Чаталджа“, където екип на „Пътна полиция“ подал сигнал със стоп палката на движещ се доста бързо моторист с пистово „Кавазаки“. Водачът обаче отказал да се подчини и побягнал. Последвало преследване по улиците на селото, което приключило с удар на моториста във вратата на патрулката. Униформените се уверили, че той не е пострадал сериозно и след това тествали нарушителя с дрегер. Уредът отчел 2,35 промила алкохол. Справка в масивите на МВР пък показала, че 47-годишния джигит никога не е имал шофьорска книжка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.22", "title": " Пиян моторист се заби в патрулка след гонка в Плевенско"}
{"url": "https://trud.bg/%d0%bf%d0%b8%d1%82%d0%b1%d1%83%d0%bb-%d0%bd%d0%b0%d0%bf%d0%b0%d0%b4%d0%bd%d0%b0-%d0%bc%d0%be%d0%bc%d0%b8%d1%87%d0%b5-%d0%b2-%d1%85%d0%b0%d1%81%d0%ba%d0%be%d0%b2%d1%81%d0%ba%d0%be-%d1%81%d0%b5%d0%bb/", "text": "Питбул се нахвърли върху 11- годишно момиче в хасковското село Малево, пише Haskovo.info. Инцидентът е станал снощи около 19 часа. Детето има наранявания по гърба. Родителите му обаче не извикали линейка. Хората призовават да се вземат мерки, защото ги е страх да излязат на улицата. Инцидентът е станал снощи в махалата до църквата, когато кучето било изпуснато от двора, излязло на улицата и нападнало момичето. Кметът на селото е разговарял със собствениците на питбула и е поискал от тях да го махнат от селото. Преди няколко месеца питбул нападна минувачи на улица в Хасково. Животното още е в кучешкия приют и предстои да бъде решена съдбата му. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.22", "title": " Питбул нападна момиче в хасковско село\t"}
{"url": "https://trud.bg/%d0%b7%d0%be%d1%80%d0%b0%d0%bd-%d0%b7%d0%b0%d0%b5%d0%b2-%d0%bc%d0%b0%d0%ba%d0%b5%d0%b4%d0%be%d0%bd%d0%b8%d1%8f-%d0%b5-%d0%bf%d1%80%d0%b8%d1%81%d0%b2%d0%be%d1%8f%d0%b2%d0%b0%d0%bb%d0%b0-%d1%87%d1%83/", "text": "Гневни реакции в Скопие, винят го в подмазвачество Македонският премиер Зоран Заев призна, че страната му е присвоявала чужда история, което я скарало със съседите й. Признанието си Заев направи в интервю за гръцката телевизия „Алфа”. „В миналото опитът да се промени и изопачи цялата наша история, с превземането на световна, балканска и чужда история като наша, без да си даваме сметка как това влияе върху съседите ни, доведе до състояние, в което буквално бяхме скарани с всичките си съседи и бяха затворени всичките процеси на интеграция в ЕС и НАТО”, каза Заев. Изявлението му предизвика гневни реакции в Северна Македония, като граждани обвиниха министър-председателя си, че е направи изказването си, за да се „подмаже” на съседите. В интервюто Заев отделя доста внимание на Преспанското споразумение, подписано миналото лято между Скопие и Атина, което сложи край на над 10-годишния спор за името на бившата югорепублика. Но и уреди статута на македонския език и народ, както и разреши историческите разногласия между двете държави, като македонската страна се ангажира да прекрати претенциите си към елинската история. Споразумението обаче има много противници, както в Гърция, така и в Северна Македония. „Ето, мина година от подписването на договора. Страните ни не загубиха нищо, има само придобивки. Търговия ни е нараснала само за година с 20,5%”, посочи в интервюто Заев.", "date": "2019.07.22", "title": " Зоран Заев: Превземахме чужда история\t"}
{"url": "https://trud.bg/%d0%bf%d1%80%d0%be%d0%b2%d0%b5%d1%80%d0%ba%d0%b8-%d0%b2-23-%d0%b1%d0%b0%d1%81%d0%b5%d0%b9%d0%bd%d0%b0-%d0%b2-%d1%88%d1%83%d0%bc%d0%b5%d0%bd%d1%81%d0%ba%d0%be/", "text": "Здравни инспектори провериха 23 плувни басейна в Шуменско. Няма открити нарушения, уводомяват от РЗИ. Взети са били проби от водата, които са изследвани по: активна реакция, перманганатна окисляемост, амоняк, нитрити, остатъчен активен хлор (свързан + свободен), микробно число, общ коли титър, ешерихия коли титър, ентерококов титър и стафилококов титър. Резултатите показват, че водата отговаря на нормативните изисквания по изследваните химични и микробиологични показатели. Три от басейните в Шуменско са от закрит тип, а останалите са открити, функционират през летните месеци на годината. За всички има подадени уведомления в законоустановения срок. На територията на община Шумен басейните са 8, на община Каспичан са  9 броя, на територията на община Върбица са 3, в община Велики Преслав са два, а в Смядово е един. Всички проверени плувни басейни разполагат с пречиствателни съоръжения. Обеззаразяването на водата в басейните се извършва с биоциди на хлорна основа, с издадени разрешения от МЗ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.22", "title": " Проверки в 23 басейна в Шуменско"}
{"url": "https://trud.bg/%d0%b0%d0%b2%d1%82%d0%be%d0%b1%d1%83%d1%81-%d1%81-%d0%b4%d0%b5%d1%86%d0%b0-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b8%d1%80%d0%b0-%d0%b2-%d1%82%d1%8a%d1%80%d0%b3%d0%be%d0%b2%d0%b8/", "text": "Автобус с 50 деца се е ударил в аварирал камион със зърно на главния път София – Варна, в района на търговищкото село Пробуда. При инцидента няма тежко пострадали. Три деца и учителка са откарани в Центъра за спешна медицинска помощ в Търговище, като по първоначални данни имали леки охлузвания. Инцидентът е станал към 13,11 часа, уточняват от полицията. Автобусът, който е на туроператорска фирма, е пътувал в посока Варна, когато застига и удря спрелия в същата лента товарен автомобил с полуремарке. Камионът е спукал гума и това е наложило спирането му на пътя, съобщиха преминаващи по пътя. От полицията в Търговище отказаха повече информация. Според запознати децата са от София и са пътували към Камчия. Очаква се друг автобус, който да ги транспортира. Уведомени са родителите на децата. Движението по пътя е спряно за извършване на огледи. Обходният маршрут за пътуващите към София е през селата Буховци –  Мировец – гр. Лозница – гр. Търговище, а на пътуващите в посока Варна – през същите места в обратен ред.", "date": "2019.07.22", "title": " Автобус с деца катастрофира в Търговищко, четирима са откарани в болница"}
{"url": "https://trud.bg/%d0%bc%d0%b5%d0%b3%d0%b7-%d0%bf%d1%80%d0%b5%d0%ba%d0%b0%d0%bb%d0%b8-%d1%81-%d1%84%d0%be%d1%82%d0%be%d1%88%d0%be%d0%bf%d0%b0-%d0%b7%d0%b0%d0%bf%d1%80%d0%b8%d0%bb%d0%b8%d1%87%d0%b0-%d0%bd%d0%b0-%d0%ba/", "text": "Дизайнерката Миглена Каканашева-Мегз бе нападната от Instagram потребители, които я обвиниха, че е прекалила с корекциите на последната снимка, като си е разширила ханша, подобно на сестрите Кардашиян. „Това въже що така тъпо се е врязало в крака ти? Нали проповядваше да сме истински и неподправени?“, попита един потребител, на което Мегз отговори: „Въжето действително е врязано. Люлката е тясна – за бебета е. Но в хамака отзад влизах в мн сянка и след 800 мрънкания по мъжа ми, че снимките не стават – едвам се намъкнах в люлката. Умишлено съм оставила и несъвършенства по краката си. Вижда се, че и корема ми вече не е идеален“. Мегз допълни още, че намира тялото си за съразмерно и добре оформено, и дори има дупе и коремче в момента. Последователите й обаче продължиха да твърдят, че тя представя фалшив образ в социалните мрежи, като същевременно е привърженичка на естественото излъчване и поведение.", "date": "2019.07.22", "title": " Мегз прекали с фотошопа, заприлича на Ким Кардашиян (СНИМКА)"}
{"url": "https://trud.bg/%d0%b2%d0%b0%d1%82%d0%b5%d1%80%d0%bf%d0%be%d0%bb%d0%b8%d1%81%d1%82%d0%b8%d1%82%d0%b5-%d0%bd%d0%b0-%d1%83%d0%bd%d0%b3%d0%b0%d1%80%d0%b8%d1%8f-%d1%81-%d1%80%d0%b0%d0%b7%d0%b3%d1%80%d0%be%d0%bc%d0%b5/", "text": "Фаворитът Унгария започна с разгромен успех на европейското по водна топка за юноши до 15 години в Бургас. „Маджарите“ сразиха Словакия с 20:6. Убедителени бяха и събрите, които също са целят в титлата, след като разгромиха Словения с 22:4. А младите ни таланти стартираха със загуба от Гърция – 4:24. Шампионатът е исторически, тъй като е първи за тази възраст и събра 16-те най-добри отбора в Европа. Затова и интересът на публиката бе голям. На откриването дойдоха над 1000 почитатели на водната топка. Снимка: БФВТ", "date": "2019.07.22", "title": " Ватерполистите на Унгария с разгромен успех в Бургас"}
{"url": "https://trud.bg/%d0%bf%d1%80%d0%b5%d0%b4%d1%81%d1%80%d0%be%d1%87%d0%bd%d0%b8%d1%82%d0%b5-%d0%b8%d0%b7%d0%b1%d0%be%d1%80%d0%b8-%d0%b2-%d0%ba%d0%be%d1%81%d0%be%d0%b2%d0%be-%d1%89%d0%b5-%d1%81%d0%b5-%d0%bf%d1%80%d0%be/", "text": "Извънредни избори в Косово ще се проведат на 8 септември, съобщи държавната телевизия като се позовава на източници от кабинета на президента, цитирани от БГНЕС. До това се стигна, след като премиерът Рамуш Харадинай подаде оставка. Източниците допълват, че президентът Хашим Тачи е посочил споменатата дата въз основа на законовите срокове. След , който се оттегли от поста си заради призоваване да се яви пред Специалния съд за военни престъпления в Хага, опозицията призова президента да свика среща на лидерите на парламентарно представените партии с цел да се определи датата на извънредните избори. Същото искане отправи към Тачи и премиерът, който днес в интервю за радио Свободна Европа каза, че законовите рамки и, условия трябва да се спазват и изборите трябва да бъдат проведени най-късно до два месеца. Харадинай допълни, че днес или най-късно утре ще информира за оставката си президента, председателя на парламента и коалиционните си партньори. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.22", "title": " Предсрочните избори в Косово ще се проведат на 8 септември"}
{"url": "https://trud.bg/%d0%bb%d1%83%d0%b4%d0%be%d0%b3%d0%be%d1%80%d0%b5%d1%86-%d1%81%d1%82%d0%b8%d1%81%d0%ba%d0%b0-%d0%bf%d0%b0%d0%bb%d1%86%d0%b8-%d0%b7%d0%b0-%d0%ba%d0%be%d0%bf%d0%b5%d0%bd%d1%85/", "text": "Приемлив жребий изтегли „Лудогорец“ за третия предварителен кръг на Лига Европа, ако не се стигне до сензационна развръзка в Шампионската лига. Преди това обаче „орлите“ трябва да отстранят „Валур“, а първият мач е този четвъртък в Исландия. Успее ли да го направи, шампионът на България ще се изправи срещу загубилия от сблъсъка „Дъ Ню Сейнтс“ – „Копетхаген“. Срещата е от предварителните кръгове в турнира на богатите, където тимът от Разград игра, но отпадна от „Ференцварош“. „ Дъ Ню Сейнтс“ е шампион на Уелс и вече премина изненадващо едно стъпало в надпреварата след 2:2 и 1:0 над „Фароникели“ от Косово. Шампионът на Дания пък е сочен за абсолютен фаворит в сблъсъка. Иначе „Копенхаген“ и „Лудогорец“ имат история помежду си. През сезон 2016/17 „зелените“ завършиха трети в своята група в Шампионската лига и се класираха за 1/16-финалите в Лига Европа. Там обаче скандинавците излязоха краен победител след 2:1 в София и 0:0 на реванша. През 2010 година ЦСКА се изправи срещу ТНС по пътя към групите на Лига Европа, а „червените“ продължиха напред след 3:0 и 2:2.", "date": "2019.07.22", "title": " „Лудогорец“ стиска палци за „Копенхаген“"}
{"url": "https://trud.bg/%d0%be%d1%82%d0%b1%d0%be%d1%80%d1%8a%d1%82-%d0%bd%d0%b8-%d0%bf%d0%be-%d0%bc%d0%b0%d1%82%d0%b5%d0%bc%d0%b0%d1%82%d0%b8%d0%ba%d0%b0-%d1%81%d0%bf%d0%b5%d1%87%d0%b5%d0%bb%d0%b8-%d0%bf%d0%b5%d1%82-%d0%b7/", "text": "С пет сребърни и един бронзов медал се завръща българският отбор от 60-та Международна олимпиада по математика (IMO2019), която се проведе в град Бат, Великобритания, съобщават от МОН. Сребърните медалисти са: Евгени Кайряков, Иво Петров и Къонг До от Софийската математическа гимназия (СМГ), Борислав Кирилов от Първа частна математическа гимназия – София, и Кристиан Минчев от Профилирана природоматематическа гимназия „Акад. Никола Обрешков“ – Бургас.  Бронзовият медал бе за Кристиян Василев от Първа частна математическа гимназия в София. В състезанието, което се проведе от 11 до 22 юли,  621 ученици от 112 страни решаваха по 6 задачи. В отборното класиране България е в световния топ 20, заемайки 19-то място със 152 точки. Българските ученици запазиха и лидерските си позиции в рамките на ЕС, където са четвърти. Отборът се завръща в 22.45 ч. тази вечер /22 юли/ с редовен полет от Лондон (Хийтроу). АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.22", "title": " Отборът ни по математика спечели пет златни и един бронзов медал от Международна олимпиада във Великобритания"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%b1%d0%b0%d1%89%d0%b0-%d0%b1%d0%bb%d1%83%d0%b4%d1%81%d1%82%d0%b2%d0%b0%d0%bb-%d1%81-13-%d0%b3%d0%be%d0%b4%d0%b8%d1%88%d0%bd%d0%b0%d1%82%d0%b0/", "text": "По искане на Районна прокуратура-Чирпан, съдът определи мярка за неотклонение „задържане под стража“ спрямо И. Д., на 51 г., привлечен като обвиняем затова, че за периода от месец  юли  2018 г.  до 13 юли 2019 г., в гр. Чирпан, обл. Стара Загора, в условията на продължавано престъпление е извършил действия с цел да удовлетвори полово желание, без съвкупление по отношение на лице, ненавършило 14 – годишна възраст – 13-годишната му дъщеря, като блудството е извършено чрез употреба на сила и заплашване и чрез използване на положение на зависимост и надзор на дете от родител. До момента са извършени част от необходимите действия по разследването – разпитани са свидетели, изискани са документи, имащи значение по случая, назначени и извършени са експертизи, съобщават от Апелативната прокуратура в Пловдив. Съдът уважи искането на Районна прокуратура-Чирпан и прие, че се касае за висока степен на обществена опасност на деянието и на извършителя му, който е извършил престъплението, възползвайки се от положението на надзор спрямо малолетното лице. Съдът взе предвид аргументите на представителя на Районна прокуратура-Чирпан за законосъобразност на взетата мярка за неотклонение „задържане под стража“ – да се осуети възможност за въздействие от страна на обвиняемото лице да затрудни хода на разследването и да извърши друго престъпление – евентуално осъществяване на принуда, закана за физическа саморазправа и други по отношение на малолетната му дъщеря или на други лица – свидетели по делото, както и да продължи да осъществява блудствени действия по отношение на малолетната. Определението на Районен съд – Чирпан подлежи на обжалване пред Окръжен съд-Стара Загора. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.22", "title": " Задържаха баща, блудствал с 13-годишната си дъщеря в Чирпан"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%80%d0%b8%d1%82%d0%b5-%d0%bd%d0%b0-%d0%b2%d1%8a%d0%bd%d1%88%d0%bd%d0%b8%d1%82%d0%b5-%d0%b8-%d0%b2%d1%8a%d1%82%d1%80%d0%b5%d1%88%d0%bd%d0%b8%d1%82%d0%b5-%d1%80/", "text": "Вицепремиерът и министър на външните работи Екатерина Захариева и министърът на вътрешните работи Младен Маринов участваха в неформална среща на външните и вътрешните министри от ЕС и Шенген в Париж, посветена на актуалните проблеми на миграцията в Средиземноморието, съобщиха от пресслужбата на МВнР. Срещата се организира по покана на френския външен и вътрешен министър – Жан-Ив льо Дриан и Кристоф Кастанер. Вицепремиерът Захариева посочи, че временните мерки не могат да предложат трайни решения и се застъпи за необходимостта от постоянен механизъм, който да обхваща както морските, така и сухопътните граници. Тя заяви, че приветства усилията и прагматичния подход на Финландското председателство на Съвета на ЕС в търсене в цялостно и устойчиво европейско решение. Тя изтъкна, че следва да продължат усилията за ефективно изпълнение на споразуменията за реадмисия с трети страни и договаряне на нови. Ако искаме да предотвратим нелегалните влизания в ЕС е нужна усилена работа с всички страни по маршрута и то във всички области, каза още Захариева и изтъкна, че не бива да се поставя акцент само върху натиска в Централното Средиземноморие, но и да се обърне внимание на Източното Средиземноморие, където основният приток е от граждани на Афганистан, Ирак и Сирия. Ключов елемент е балансът между отговорност и солидарност или казано по друг начин справедливото споделяне на тежестите, каза Захариева. “Без наличието на един, постоянен и общо важащ за целия ЕС механизъм проблемът няма да се реши. Временните решения или коалиционните решения (на група ДЧ) могат да облекчат държавите на предна линия, но няма да решат в цялост проблема, пред който е изправен ЕС. Важно е да говорим с един глас и по тази тема и да отправи правилните послания”, изтъкна Захариева. Министър Маринов заяви, че всички държави по маршрутите, държавите на дестинация, транзит и произход, са засегнати от миграцията и следва да поемат своите отговорности – както към хората, имащи нужда от закрила, така и към своите граждани. Като част от Източносредиземноморския маршрут България от години поема своята отговорност като държава на първа линия и гарантира високо ниво на сигурност на външната граница на Европейския съюз, каза той. Българският вътрешен министър акцентира върху сериозните финансови, технически и човешки ресурси, които страната ни влага за гарантиране на граничната сигурност, противодействие на нелегалната миграция, както и за недопускане възникването на нови маршрути и предотвратяване на вторични движения. Поддържането на необходимото ниво на политическо и професионално сътрудничество със съседните държави е гаранция за бърз обмен на информация и реализиране на съвместни действия при необходимост, приоритетно сред които е трайното разбиване на организираните престъпни групи за контрабанда на мигранти, посочи още вътрешният министър. Министър Маринов увери делегатите, че България ще продължи максимално отговорно да противодейства на незаконната миграция както и досега. Българските министри ясно заявиха, че са против приемане на мигранти директно от корабите. През 2018 г. са били регистрирани 150 000 случая на нелегални влизания в ЕС, което е спад с 25 % в сравнение с 2017 г. и най-ниското ниво от пет години. За първото полугодие на 2019 г. по море са влезли само около 32 000 нелегални мигранти. Най-много са регистрирани в Гърция – 13 600 (сходен брой спрямо същия период на 2018 г.) и Испания – 10 500 (намаление с 5 000). В резултат на сътрудничеството на Италия с либийските власти и новата политика на страната да не допуска в Италия спасени мигранти, пристиганията там са едва 2800 (спрямо 16500 през същия период на 2018 г.). В Централното Средиземноморие увеличение регистрира само Малта с 1200 случая (спрямо 235). АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.22", "title": " Министрите на външните и вътрешните работи участваха в среща за миграцията в Париж"}
{"url": "https://trud.bg/%d1%81%d0%b5%d0%b4%d0%b5%d0%bc-%d0%b4%d1%8a%d1%80%d0%b6%d0%b0%d0%b2%d0%b8-%d1%81%d0%b2%d1%8a%d1%80%d0%b7%d0%b0%d1%85%d0%b0-%d1%82%d1%80%d0%b0%d0%b4%d0%b8%d1%86%d0%b8%d0%b8%d1%82%d0%b5-%d1%81%d0%b8/", "text": "Седем държави свързаха своите традиции и оставиха част от културата си във Велико Търново. Старопрестолният град е домакин на Международния фолклорен фестивал – едно от най-популярните събития в културния календар. По традиция, чуждестранните участващ групи – Аржентина, Башкирия, Грузия, Египет, Китай, Колумбия и Панама, гостуваха, гостуваха в общината за традиционното си представяне. Артистите и техните ръководители бяха приети от заместник-кмета Ганчо Карабаджаков и от директора на дирекция „Култура, туризъм и международни дейности“ Нелина Църова. Всяка от формациите анонсира изпълненията, подготвени за фестивалните вечери в Летния театър. Последва традиционна размяна на подаръци, характеризиращи националните и културните особености на държавите и съответните етнографски региони. Сувенирни макети на крепостта Царевец, филм за аудиовизуалния спектакъл „Царевград Търнов – звук и светлина“ и ръчно изработени кукли подари на чужденците Нелина Църова. Интересни и атрактивни бяха даровете за Община Велико Търново – древни украшения, питиета, карнавални изделия и плакети, ръчно изработени сувенири. Международният фолклорен фестивал продължава до 27 юли включително, а концертите в Летния театър са със свободе АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.22", "title": " Седем държави свързаха традициите си с Велико Търново"}
{"url": "https://trud.bg/24-%d1%83%d1%87%d0%b0%d1%81%d1%82%d0%bd%d0%b8%d1%86%d0%b8-%d0%b2-%d0%b1%d0%b8%d1%82%d0%ba%d0%b0-%d0%b7%d0%b0-200-000-%d0%bb%d0%b2-%d0%b2-%d0%b8%d0%b3%d1%80%d0%b8-%d0%bd%d0%b0-%d0%b2%d0%be%d0%bb/", "text": "Общо 24 участници се състезават за голямата награда от 200 000 лв. в новото приключенско риалити на Нова тв „Игри на волята: България“. Водещата Алекс Сърчаджиева обяви за първи път броя на претендентите за титлата и сподели вълнението си от първите снимачни дни, които вече започнаха. „Участниците ни са наистина страхотни! Това са хора с качества на супер смелчаци: силна воля, издръжлив и пъргав ум, овладени емоции. Битката между тях ще бъде състезание, каквото зрителите отдавна не са виждали“, сподели актрисата. В състезанието участват 3 отбора, които постоянно се борят за по-добри условия на живот. Единият отбор отвоюва привилегията да живее в лукс, вторият работи за поминъка си като рибарска бригада, а третият е захвърлен на безлюден плаж, където оцелява сякаш след морско корабокрушение. „Това е световен телевизионен формат, според правилата на който участниците живеят спрямо собствените си заслуги. Нищо не им е подарено!“, коментира изпълнителният продуцент на „Игри на волята: България“, Old School. „Игри на волята: България“ е мащабна продукция, която се снима на 10 различни локации – едни от най-красивите места по крайбрежието на Черно море, с екип от 130 души. Световният телевизионен формат е създаден в Колумбия, откъдето за снимките му в България пристигна консултантът Хуан Розалес. Той има над 10-годишен опит в телевизионните състезания и е участвал в снимките на 30 различни сезона от „Игри на волята“. „Всяка държава прави своя интерпретация на формата. Моята задача е да следя, че се спазват основните елементи, които го правят уникален. Сигурен съм, че даваме началото на нещо голямо в България“, разказа Хуан. По съвет именно на колумбийските създатели, с които българският продуцентски екип дълго обсъжда първото място за снимки, изборът на родното ни Черноморие в съчетание с мистична Странджа успява да надделее над екзотични дестинации като Мароко и Латинска Америка. „Този формат можеше да се снима навсякъде по света, но ние избрахме България. Защото е най-красивата страна в региона, има толкова непознати кътчета, с които трябва да се гордеем, защото има магия, която искаме да споделим с всеки българин. Затова сме в Странджа – земя, с която корените ни са дълбоко свързани.  И в участниците ще видим качествата, с които нацията ни се отличава – силен дух, издръжливост и разбира се, обич към историята и вековните традиции. Освен това, темата за опазването на околната среда и хармоничното съжителство между хора и девствена природа ще са акценти в съдържанието на предаването. Екипът ни сам изяви желание да почисти плаж Листи и изнесохме над 30 чувала битoви отпадъци“, завършва водещата на „Игри на волята: България“.", "date": "2019.07.22", "title": " 24 участници в битка за 200 000 лв. в „Игри на волята: България“\t"}
{"url": "https://trud.bg/%d1%80%d0%be%d0%bd%d0%b0%d0%bb%d0%b4%d0%be-%d0%b7%d0%b0%d1%80%d0%b0%d0%b4%d0%b2%d0%b0-%d1%81%d0%b2%d0%be%d0%b9-%d1%84%d0%b5%d0%bd-%d0%b2-%d1%81%d0%b8%d0%bd%d0%b3%d0%b0%d0%bf%d1%83%d1%80/", "text": "Суперзвездата Кристиано Роналдо подари на свой малък фен щастлив момент, който малчуганът със сигурност няма да забрави никога. Това се случи по време на загубата на „Ювентус“ с 2:3 от „Тотнъм“ в контролна среща, играна в Сингапур. Роналдо вкара гол в 60-ата минута и малко след това бе сменен. Млад фен прескочи загражденията на трибуните и се затича към тъчлинията, за да се докосне до своя идол. „Мислех, че охраната всеки момент ще нахлуе на терена, за да го изведе, но за щастие това не се случи“, коментира случката Маурицио Сари, треньор на „черно-белите“.  Португалецът заведе фена на резервната скамейка, за да направи денят му вълшебен. Запалянкото пък успя да разговаря не само със своя идол, но и с останалите резерви на „Старата госпожа“.", "date": "2019.07.22", "title": " Роналдо зарадва свой фен в Сингапур"}
{"url": "https://trud.bg/%d1%82%d0%b8%d0%bc-%d0%be%d1%82-%d0%ba%d0%b8%d1%82%d0%b0%d0%b9-%d0%bf%d1%80%d0%b0%d0%b2%d0%b8-%d0%b1%d0%b5%d0%b9%d0%bb-%e2%84%961-%d0%b2-%d1%81%d0%b2%d0%b5%d1%82%d0%b0-%d0%bf%d0%be-%d0%bf%d0%b0%d1%80/", "text": "„Пекин Гуоан“ е на път да направи Гарет Бейл най-добре платения играч в историята на футбола, предлагайки му и изход от „Реал“ (Мадрид). Уелсецът ще получава по 1 милион паунда седмично и ще бъде първият футболист, който прибира подобна заплата. До момента №1 по пари е Лионел Меси от „Барселона“. Аржентинецът взима около 900 хиляди паунда седмично, но може да бъде надминат от един от ненужните на „Реал“ футболисти. Бейл не е желан от треньора Зинедин Зидан. „Бейл не игра в последната контрола, защото е много близо да си тръгне – каза Зидан. – Надяваме се това да се случи скоро“. Агентът на играча Джонатан Барнет нападна френския специалист, описвайки думите му като „срамни“. Импресариото добави, че ще има огромна изненада около бъдещето на Бейл. В Англия твърдят, че сюрпризът е свързан именно с трансфер в „Пекин Гуоан“. Снимка: Twitter", "date": "2019.07.22", "title": " Тим от Китай прави Бейл №1 в света по пари"}
{"url": "https://trud.bg/%d0%b4%d0%b5%d0%bf%d1%83%d1%82%d0%b0%d1%82%d1%8a%d1%82-%d0%be%d1%82-%d0%b1%d1%81%d0%bf-%d1%8f%d0%b2%d0%be%d1%80-%d0%b1%d0%be%d0%b6%d0%b0%d0%bd%d0%ba%d0%be%d0%b2-%d0%b7%d0%b0%d0%bc-%d0%b3%d1%83%d0%b1/", "text": "Въпроси, свързани с имотното състояние на зам. областния управител от ГЕРБ Детелина Борисова, са поставили пред народния представител от „БСП за България“ Явор Божанков жители на община Стражица. Те са го алармирали, че през 2016 г. тя си е закупила имот от 2600 кв. м., като постройките в него са 450 кв.м. цената, която е запратила е 13,3 лв./кв.м.. Според Божанков пазарните цени по това време са по-високи. Народният представител обясни, че съпругът и дъщерята на Борисова също са придобили имоти, след като е станал кмет, а брат й има спечелени поръчки чрез строителната си фирма за около 1 милион лева. Народният представител припомни, че за периода на мандата й като кмет на Стражица срещу Детелина Борисова има подадени два сигнала в прокуратурата. Първият е за изпълнение на СМР без изискуемите строителни книжа при изграждането на подпорна стена като част от ремонта на път VTR/III-407/ Мирово-ж.п.гара Асеново-Асеново, а вторият е във връзка със закупуването на 200 СИМ карти за нуждите на общината.  Божанков попита чрез медиите защо втора година няма движение по двата сигнала, които са подадени в прокуратурата и превишила ли е тя правата си. Потърсена за коментар Детелина Борисова заяви, че атаката срещу нея е политическа и идва точно преди местните избори. Бившата кметица е категорична, че като кмет не е извършила никакви нарушения и не се притеснява от сигналите в прокуратурата. Колкото до въпроса с имотите, тя заяви, че съпругът й е земеделски производител и си е закупил база, която тя, за да бъде коректна е посочила в декларацията си.  Благодаря АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.22", "title": " Депутатът от БСП Явор Божанков: Зам.-губернаторът на Велико Търново Детелина Борисова с имоти на занижени цени"}
{"url": "https://trud.bg/%d0%ba%d0%be%d0%bb%d0%be%d0%bd%d0%b8-%d0%be%d1%82-%d0%b0%d0%b2%d1%82%d0%be%d0%bc%d0%be%d0%b1%d0%b8%d0%bb%d0%b8-%d1%87%d0%b0%d0%ba%d0%b0%d1%82-%d0%b4%d0%b0-%d0%b2%d0%bb%d1%8f%d0%b7%d0%b0%d1%82-%d1%83/", "text": "Колони от автомобили се струпаха днес по обяд на граничния пункт Гюргево – Русе на излизане от Румъния в посока България, съобщава агенция Медиафакс, цитирана от БТА. Струпването се дължи на големия брой автомобили и на факта, че българските гранични власти нямат капацитет за обработване, адаптиран към увеличения обем на трафика, посочва румънската Национална компания за управление на пътната инфраструктура. От компанията информират, че от румънска страна се работи на четири гишета и има готовност за отваряне на допълнително гише с цел облекчаване на трафика. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.22", "title": " Колони от автомобили чакат да влязат у нас на ГКПП Гюргево – Русе"}
{"url": "https://trud.bg/%d1%81%d1%8a%d0%b4%d1%8f%d1%82-%d0%b1%d0%b8%d0%b2%d1%88-%d0%b4%d0%b8%d1%80%d0%b5%d0%ba%d1%82%d0%be%d1%80-%d0%bd%d0%b0-%d0%b4%d0%be%d0%bc%d0%be%d0%b2%d0%b5-%d0%b7%d0%b0-%d0%b2%d1%8a%d0%b7%d1%80%d0%b0/", "text": "Бивш директор на домове за възрастни хора и болни от деменция в с. Добри дол, област Монтана, е предадена на съд за длъжностни престъпления, съобщават от държавното обвинение. Окръжна прокуратура – Монтана е внесла за разглеждане в съда обвинителен акт срещу Н.П. за извършени от нея четири длъжностни престъпления. През периода от 23.05.2012 г. до 01.06.2017 г. обвиняемата П. била директор на „Дом за възрастни хора с деменция“ и „Дом за стари хора“ в с. Добри дол, област Монтана. Двете специализирани институции били второстепенни разпоредители с бюджетни средства към Община Лом, имали обща каса и персонал. Сред основните предоставяни от тях услуги били приготвяне на храна, поддържане на лична хигиена и такава на жилищните помещения, обитавани от обслужваните, както и здравно подпомагане в зависимост от спецификата на заболяванията на лицата. Двете социални заведения били с обща каса и персонал. През м. януари 2017 г. бил извършен одит на дейността на двете социални заведения от сектор „Вътрешен одит“ при Община Лом, а успоредно с това и проверка от страна на Инспектората към Агенция за социално подпомагане – гр. София. По резултати от одита било установено, че в Домовете липсва изградена „Система за финансово управление и контрол“, което довело до съществени нарушения при разходване на средствата за издръжката им. В нито един от случаите на закупуване на материали (без значение от предназначението им – за поддръжка, хранителни продукти, канцеларски или строителни материали и др.) нямало заявка за необходимостта им, утвърдена от директора. С цел документалното им отчитане били сключвани фиктивни сделки със съмнителни или несъществуващи фирми, изготвени неистински фактури, с прикрепени към тях фискални бонове. Впоследствие те били представяни от обвиняемата П. пред касиера за осребряване, като парите били получавани от нея на ръка. При строително-ремонтни дейности нямало представена количествено-стойностна сметка, договор или протокол за извършена работа. Нямало заявки за материали и при ремонт на служебните автомобили, нито протокол за установяване на повредата или какъвто и да било документ, удостоверяващ необходимостта от тази услуга. Когато получените материали се нуждаели от заскладяване поради техния характер, реално същите не постъпвали в склада на домовете. Всички такива сделки били изплатени в брой от касата на двете социални заведения, за което били издадени разходни касови ордери. Освен това, като директор Н.П. упражнявала и служебен натиск върху подчинените й, които следвало да оформят представените от нея документи и да предприемат съответните действия по извършване на разходите по фактури. По този начин обвиняемата получила от касата на ръководените от нея институции сума в общ размер на 189 523 лева. През м. декември 2015 г. обвиняемата Н.П. издала заповед за изплащане на допълнителни възнаграждения и разпоредила тяхното изплащане, в това число и на себе си в размер на 900 лева, без да има правомощие за това. Работодател на директора на домовете е кметът на Община Лом и само по негово разпореждане би могло да й бъде определено и изплатено допълнително възнаграждение към основното й трудовото възнаграждение. В конкретния случай с действията си П. превишила правомощията си. С решение на Общински съвет Лом бил приет бюджетът на Община Лом за 2015 година, в който било заложено за „Дом за възрастни хора с деменция“ и „Дом за стари хора“ в с. Добри дол да бъде закупен служебен автомобил (микробус пътнически) на стойност до 10 000 лева. Директорът на Домовете – обвиняемата Н.П., сключила договор за внос на деветместен автомобил (бус) от името и за сметка на възложителя. В него не били упоменати марката, технически характеристики, пробег, година на производство, състояние или някакви други условия. Договорената цена била 10 000 лева, платена по личната сметка на изпълнителя, като обвиняемата приела и платила автомобила „Хюндай Старекс“, въпреки изключително лошото му техническо състояние. Впоследствие въпросното МПС било многократно ремонтирано със средства на домовете. Видно от заключението на вещото лице по оценъчната експертиза, разликата между действителната стойност на закупения бус – 3500 лева до платената за него – 10000 лева е 6500 лева, която разлика представлява значителна вреда. По този начин обвиняемата П. съзнателно сключила явно неизгодна сделка за представляваните от нея социални институции. За времето, през което Н.П. била директор на домовете в с.Добри дол, обвиняемата извършила множество пътувания в страната, като за тях не били издавани заповеди за командировки. За целта тя използвала служебен автомобил в почивните дни на седмицата. Осъществените от нея пътувания били до направления, които нямали никаква връзка с дейността на социалните домове. Някои от датите/периодите на пътуванията съвпадали с тези, на които Н.П. използвала платен годишен отпуск. Повечето от посочените в пътните листове дестинации не били реални. С действията си обвиняемата, в качеството си на длъжностно лице, изпълняващо ръководна работа, умишлено не положила достатъчно грижи за ръководенето и стопанисването на повереното й имущество. Настъпилите вредни последици от извършените от Н.П. престъпления разкриват изключително високата обществена опасност на деянието и дееца. Особено тежкият случай се обективира и от типа на домовете, управлявани от обвиняемата – в тях били настанени лица в безпомощно състояние, каквито са старите хора и лицата с умствени увреждания. Основните задължения на обвиняемата били да полага изключителни грижи за настанените в домовете с оглед тяхното неравностойно положение, като вместо да изпълнява същите, тя ощетявала не само бюджета на домовете, но и самите безпомощни лица. Предстои наказателното производство срещу Н.П. да продължи в съда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.22", "title": " Съдят бивш директор на домове за възрастни хора в Монтанско"}
{"url": "https://trud.bg/1200-%d0%bb%d0%b5%d0%b2%d0%b0-%d0%b3%d0%bb%d0%be%d0%b1%d0%b0-%d0%b7%d0%b0-%d0%bf%d0%be%d0%b1%d0%be%d0%b9-%d1%81%d0%bb%d0%b5%d0%b4-%d0%b7%d0%b0%d1%81%d0%b8%d1%87%d0%b0%d0%bd%d0%b5/", "text": "Благоевградски таксиметров шофьор бе глобен от съда 1200 лв. след кървав сблъсък с шефа на бившата кабеларка „Пирин СОТ” Емил Радев. Скандал станал заради засичане на кръгово кръстовище в центъра на Благоевград. Таксиметров автомобил „Дачия”, управляван от Иван Омбашиев, засякъл лек автомобил „Мазда”, в който се возил бизнесменът Емил Радев. За да предотврати пътен инцидент, шофьорът на маздата Васил Юруков натиснал клаксона. Тогава таксиджията спрял, същото направил и водачът на маздата. Започнала размяна на реплики и обиди между двамата. Скандалът обаче прераснал в бой с юмруци. В един момент шофьорът на бизнесмена се оказал на земята. Предприемачът също получил няколко удара в лицето. Радев обаче успял да подкара таксито и стигнал до полицаи. Таксиджията бил обвинен, че по хулигански подбуди е причинил счупване на ябълчната кост на лицето, хематом и мозъчно сътресение на Емил Радев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.22", "title": " 1200 лева глоба за побой след засичане\t"}
{"url": "https://trud.bg/%d0%b2-%d1%88%d0%b2%d0%b5%d1%86%d0%b8%d1%8f-%d0%bc%d0%be%d1%85%d0%b0%d0%bc%d0%b5%d0%b4-%d0%be%d1%82%d0%b8%d0%b2%d0%b0-%d0%b2-%d0%bb%d0%b5%d0%b2%d1%81%d0%ba%d0%b8/", "text": "Насиру Мохамед от „Хакен“ е на крачка от трансфер в „Левски“. Това обяви шведското издание „aftonbladet“, позовавайки се на изказване на спортния директор на скандинавския клуб Сони Карлсон. Шефът на „жълтите“ пояснява, че сделката е на финалната права, но все още има дребни детайли за уточняване. По информация на медията, от „Герена“ трябва да платят около 250 000 евро за ганаеца, който може да играе и на двете крила. Ден по-рано, треньорът на столичния гранд Петър Хубчев, също призна, че очаква нови в тима.  „Знам, че има развитие в тази насока, но не знам, кога ще може да ги видите привлечените“, коментира лаконично темата опитният специалист след 0:0 с „Етър“ във Велико Търново.  В същото време УЕФА обяви потенциалния следващ съперник на „Левски“ в Европа. Ако успеят да елиминират АЕК (Ларнака) във втория кръг, „сините“ ще се изправят срещу победителя от двойката „Гент“ – „Виторул“. Именно с белгийците са свързани и последните паметни европейски вечери на 26-кратните шампиони на България. През 2010 година двата тима бяха в една група в Лига Европа, а родният представител спечели седем точки и бе близо до класиране в елиминационната фаза. Мачовете с „Гент“ завършиха с две домакински победи 3:2 в София и 0:1 в Белгия. „Виторул“ пък е собственост на легендата Георги Хаджи, който е и треньор на отбора. В състава от този сезон е Наджиб Амари, играл у нас за „Левски“ и „Черноморец“. През пролетта там бе и  Ривалдиньо. Синът на Ривалдо игра под наем в северната ни съседка именно от „Герена“, където не успя да се наложи.", "date": "2019.07.22", "title": " В Швеция: Мохамед отива в „Левски“"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0-%d0%b6%d0%b5%d1%81%d1%82%d0%be%d0%ba%d0%be-%d1%83%d0%b1%d0%b8%d0%b9%d1%81%d1%82%d0%b2/", "text": "Жестоко убийство е извършено във Варна, предаде  , позовавайки се на свои източници в прокуратурата. По неофициална информация е било открито разчленено човешко тяло, а сигналът е подаден в края на миналата седмица. Оттогава разследващите усилено работят, за да разкрият извършителя на престъплението. От Областната дирекция на МВР в морския град потвърдиха, че се работи активно по такъв случай, но отказаха всякаква информация на този етап. „Когато можем да дадем повече информация, ще има изявление“, лаконичен бе и говорителят на Окръжната прокуратура Радослав Лазаров. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.22", "title": " Полицията разследва жестоко убийство във Варна"}
{"url": "https://trud.bg/%d0%bc%d0%b0%d0%b3%d0%b8%d1%81%d1%82%d1%80%d0%b8-%d0%b8%d0%bd%d1%84%d0%be%d1%80%d0%bc%d0%b0%d1%82%d0%b8%d1%86%d0%b8-%d0%bd%d0%b0-%d1%81%d1%82%d0%be%d0%bf%d0%b0%d0%bd%d1%81%d0%ba%d0%b0-%d0%b0%d0%ba/", "text": "След проведената в Стопанската академия „Димитър А. Ценов” в Свищов защита на дипломни работи за поредния випуск студенти от магистърските програми „Информационни системи и технологии в бизнеса” и „Електронен бизнес и дигитални пазари” стана ясно, че почти една трета от тях вече работят по специалността си. Според младите специалисти, успешната им реализация се дължи на придобитите знания от академичните преподаватели, срещите с представители на практиката по време на семинарни занятия и майсторски класове, успешното сътрудничество между свищовското висше училище и водещи компании от IT-сектора. Сред примерите от последния випуск за успешна кариерна реализация още от студентската скамейка са две млади дами, завършили с отличие ОКС „магистър”. Яница Димитрова – настоящ програмист софтуерни приложения в „ДиУеър” – София,  е отличник на випуска както при завършването на ПДТГ „Димитър Хадживасилев” в Свищов, така и при дипломирането си в ОКС „бакалавър” в Стопанска академия.  Още като ученичка в спец. „Икономическа информатика” тя проявява интерес към програмирането. Участва в областен кръг на Национална олимпиада по информационни технологии в съавторство, по проект за автоматизирана тестова система за синтактически анализ на изречения. В Стопанска академия е приета още като ученичка, чрез класиране в състезанията, организирани от висшето училище, в които възпитаниците на Търговската гимназия по традиция се включват активно. За основата от знания, получена в средното образование, Яница говори с уважение, задоволство и гордост. Всичко това е надградено в катедра „Бизнес информатика”. „Студентите от специалността имат задълбочени познания в областта на икономиката, а също така познават и креативно използват бизнес потенциала на информационните и комуникационните технологии, което е гаранция за успех в условията на съвременната икономика. В рамките на една година прилагам и надграждам получените знания и умения. Редица са възможностите пред завършилите специалността – внедрители и консултанти, аналитици и проектанти, ръководители на екипи и ИТ проекти. След отличното обучение, получено в Стопанска академия, решението е изцяло на студентите”, коментира Яница. Възможностите за участие в международни стажантски и национални стипендиантски програми, както и изградените връзки с работодатели още от студентската скамейка, помагат на Яница да се реализира именно по начина, по който е мечтала, и да се чувства доволна и удовлетворена от нещата, които прави. Антония Манолова в момента изпълнява длъжността специалист координатор информационни технологии в същата фирма – ДиУеър, с която Стопанска академия има двустранно споразумение за сътрудничество. Още като ученичка Антония има интерес към компютърните науки. Тя също завършва спец. „Икономическа информатика” в ПДТГ. Участва в състезанията по компютърни мрежи, била е общински първенец в едно от тях. Дългогодишно участва в школата по модерен балет към ПБЧ „Еленка и Кирил Д. Аврамови – 1856”. Разнообразните си интереси канализира в областта на бизнес информатиката. Придобити в Търговската гимназия и усъвършенствани в Стопанска академия знанията и уменията, й дават увереност и висока оценка на пазара на труда. „По време на обучението ми в Стопанска академия „Д. А. Ценов” имах възможност да се срещам с професионалисти от практиката, което беше изключително полезно за мен и ми помогна в бъдещата реализация. Фирма ДиУеър, от своя страна, ми даде възможност да приложа наученото и да се докосна до реална работна среда. Благодарение на получените знания успях да се адаптирам много бързо към работата”, сподели Антония.  Двете млади IT специалистки, завършили с успех „Отличен” 6.00 магистърската си степен в Стопанска академия са категорични, че „ако искаш да учиш и да се усъвършенстваш, никой не може да те спре, а ако не желаеш, извинение и виновни винаги ще се намерят”. Сред реализиралите се възпитаници на спец. „Бизнес информатика” е и Антонио Първанов (завършил и спец. „Икономика на туризма”) – SAP Authorization Consultant, Атос България Компетънс център. Към по-млади си колеги-бакалаври той апелира: „Колкото повече придобивате знания в лекциите и упражненията, както и извън тях, толкова по-стабилна и по-сигурна основна ще изградите за стъпването Ви на трудовия пазар. Знанията, които се придобиват в специалността са една много добра подготовка за реализация в най-бързо растящия и най-високоплатения сектор у нас –  IT секторът”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.22", "title": " Магистри-информатици на Стопанска академия намират реализация в IT сектора\t"}
{"url": "https://trud.bg/%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be%d1%82%d0%be-%d0%bd%d0%b0-%d1%82%d1%83%d1%80%d0%b8%d0%b7%d0%bc%d0%b0/", "text": "Догодина България ще разполага с по-голям бюджет за национална туристическа реклама. Това съобщи след заседание на Националния съвет по туризъм в курорта Златни пясъци министър Николина Ангелкова. Разчетите на МТ сочат, че за ефективна промоция на страната ни на ключови и перспективни пазари са нужни поне 50% повече от тазгодишния бюджет от 11 млн. лв. Конкретните цифри ще станат ясни в края на август, но вече има уверение, че МС ще отпусне повече средства, зарадва бранша Ангелкова. До края на лятото ще текат срещи с туроператори от 10-те топ пазара, за да бъдат определи оптималните формати на рекламата. Тя ще е ударна за периода юни-септември заради голямата конкуренция от страна не само на Турция и Египет, но и на Гърция, Хърватска и Испания, поясни Ангелкова. Тя припомни, че от януари до май у нас са почивали над 2,4 млн. чужденци, което е с 1% повече от 2018 г. „Чакаме данните за юни, който е ключов месец. Отдавна сме наясно, че този летен сезон ще е труден, но много ме е яд, че чрез негативни кампании го отписват заради единични нарушения по плажовете и в хотелите. В националните курорти има достатъчно туристи. Няма как да замитаме 20-годишни проблеми, търсим решения за тях в диалог, за да постигнем устойчивост на сектора“, коментира Ангелкова. „2019 г. е преломна за бранша. Трудно ще повторим рекорда от 9,2 млн. чужди туристи от миналата година, но това не е повод за отчаяние. Трябва повече да се самоуважаваме“, подкрепи я зам.-председателят на Националния борд по туризъм Мартин Захариев. От името на бранша той апелира външно министерство за преразгледа визовите режими за Турция и Русия. Бизнесът иска туристическите визи да станат многократни или да се издават на границата, подобно на Гърция. „В момента посредници оскъпяват визите тройно. В Турция например от 55 долара цената скача на 150 долара. А потенциалът за зимен, голф и хазартен туризъм от южната ни съседка е огромен. Нужно е също дипломатите и търговските ни аташета да станат посланици на българския туризъм, каквито в момента не са“, коментира Захариев. За да се насърчи вътрешният туризъм, част от всички над 3000 читалища трябва да заработят и като туристически инфоцентрове, предлагат от борда. Оттам апелираха НСИ да си оправи методиката за изчисления, тъй като броят на местата за настаняване и легловата база са далеч от реалните. Корекция се очаква с въвеждането от 1 октомври на Единната система за туристическа информация. Тя не само ще изсветли сектора, но ще улесни вземането на правилни управленски решения, единодушни са МТ и браншът. Другият тежък проблем – дефицитът на кадри, може да се реши чрез по-високо заплащане и удължаване на сезона по морето. „Базите за балнеология по Северното Черноморие са уникални, регионът е вдигнал нивото, но за да докараме клиенти до Варна след средата на септември трябва да има въздушни връзки, а те секват. Решението е в ръцете на общините“, поясни Сийка Кацарова, председател на Българския съюз по балнеология и СПА. Според нея местните власти по морето могат да променят картината, като заделят част от туристическия данък за гаранция на самолетни седалки в крилата на сезона и целева реклама на балнеоваканции. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.22", "title": " Увеличават бюджета за национална туристическа реклама\t"}
{"url": "https://trud.bg/%d0%bf%d1%80%d0%be%d1%84-%d0%b8%d0%b2%d0%be-%d0%bf%d0%b5%d1%82%d1%80%d0%be%d0%b2-%d0%b2%d0%b8%d1%81%d0%be%d0%ba%d0%be%d1%82%d0%b5%d1%85%d0%bd%d0%be%d0%bb%d0%be%d0%b3%d0%b8%d1%87%d0%bd%d0%b0%d1%82/", "text": "„Високотехнологичната медицина трябва да бъде достъпна за повече пациенти и да бъде справедлива за тях. Тя е най-несправедлива за най-социално слабите. Това каза пред   проф. Иво Петров. По думите му, тя е най-несправедлива за тези, които би трябвало да могат да ползват солидарния модел. „Защото много често се налага всички ние, като пациенти и като роднини на пациенти, да вадим пари и да доплащаме. Това хаотично безумно доплащане от джоб е възможно най-социално несправедливо и солидарният модел е тотално разрушен. Има закостенялост в системата на здравеопазването, която се държи от хора, които нямат интерес тя да бъде променена. Напоследък се създава впечатлението, че целта е да се изхарчат едни пари, а не да се излекуват едни пациенти. Докато не се постави пациентът в акцента на здравеопазването, нещата няма да се получат“, допълни проф. Иво Петров. По думите му, най-важният въпрос е защо да направим реформата. Здравеопазването трябва да бъде по-достъпно, по-предвидимо и по-справедливо. Принципът на солидарност в момента е нарушен, така се води на книга, но от повечето европейски страни, в България е най-несолидарно. В България има относително малко средства в сравнение със страни като Германия, Белгия, Франция. Лечението при тях е значително по-добре финансирано, разликите стигат до 10 пъти, допълни проф. Петров. „Има прекалено много здравни заведения и така принципно добрата медицинска услуга се размива на добра на средно ниво. Но това, което касае пациентите със сложна патология, която изисква голям професионализъм и сложни технологии, дефицитът там е много голям и затова пътуват в чужбина. Харчим много за малките неща, и не харчим за големите. Трябва да преценим на кои лечебни заведения каква функция им се пада, каква функция биха имали като най-необходими на местното население. Не можем да очакваме от една общинска болница с 40 операции на година да прави сложна хирургия. Тези, които имат своята социална функция, те да останат с такава функция, а високотехнологичната функция да бъде пренесена към университетските центрове“. Според проф. Петров трябва да се вземат големите стратегически решение и тогава конкретиката ще бъде изяснена. Ако има допълнителни фондове, разрушаване на монополния модел, сигурен съм, че допълнителните здравни фондове ще направят всичко възможно така, че ефикасна медицинска помощ да има за всеки пациент, който е осигурен при тях. Има една медицинска група в момента, която има и организиран транспорт. Щом държавата не го осигурява, хората, и занимаващите се със здравеопазване успяват да го осигурят. Оперираният по спешност анестезиолог е много добре, съобщи проф. Петров. „Това е потенциално фатално състояние, особено в неговата масивна и субмасивна форма, както беше при колегата. Това е един случай, който добре илюстрира как трябва да се случват нещата – той беше незабавно транспортиран с наш медицински екип и получи интервенцията не повече от 20 минути след като беше приет. Скъсиха се няколко стъпки“.Университетските болници имат мисията да направят обучението на високо ниво, а здравната система има мисията да направи тази услуга на разположение на повече хора, а не на единици“, допълни проф. Петров. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.22", "title": " Проф. Иво Петров: Високотехнологичната медицина е най-несправедлива за социално слабите"}
{"url": "https://trud.bg/%d0%b5%d0%b2%d1%80%d0%be%d0%ba%d0%be%d0%bc%d0%b8%d1%81%d0%b0%d1%80-%d0%bf%d1%80%d0%be%d0%b2%d0%b5%d1%80%d1%8f%d0%b2%d0%b0-%d0%ba%d0%b0%d0%b7%d1%83%d1%81%d0%b0-%d1%81-%d0%bf%d0%b0%d1%80%d1%82%d0%b8/", "text": "Вера Юрова с констатация в най-кратки срокове  Европейският комисар по правосъдие Вера Юрова се заема с въпроса за новия модел на финансиране на политическите партии в страната след изпратеното от БСП писмо до Европейската комисия. Това съобщават от пресцентъра на левицата. В съобщението си от БСП посочват, че е получен отговор от Европейската комисия, в който се казва, че европейският комисар по правосъдие Вера Юрова ще проучи внимателно казуса и ще се произнесе в кратки срокове. Припомняме, че на 6 юли стана ясно, че лидерът на БСП Корнелия Нинова е изпратила писмо до европейските институции и САЩ във връзка с приетото решение субсидиите на партиите да станат 1 лв. на глас. Решението мина в парламента с подкрепата на 119 „за”, 71 против и 16 „въздържал се”. Отхвърлено беше предложението на ДПС за намаляване на субсидията на 0 лева на глас. Не беше подкрепено и предложението на ВМРО размерът на субсидията за парламентарна дейност да е 1,5 млн. лева. В пленарна зала по време на дебата Корнелия Нинова заяви, че въпреки опитите БСП да бъде унищожена, тя ще оцелее след моркова, тоягата и финансовата диета на ГЕРБ.", "date": "2019.07.22", "title": " Еврокомисар проверява казуса с партийните субсидии"}
{"url": "https://trud.bg/%d0%b8%d0%b7%d0%bd%d0%b5%d1%81%d0%be%d1%85%d0%b0-%d0%be%d0%bf%d0%b0%d1%81%d0%bd%d0%b8%d1%8f-%d1%81%d0%b5%d1%80%d0%be%d0%b2%d1%8a%d0%b3%d0%bb%d0%b5%d1%80%d0%be%d0%b4-%d0%be%d1%82-%d1%85%d0%b8%d0%bc/", "text": "Серовъглеродът, съхраняван в потенциално опасни контейнери на площадка на територията на бившия химически завод „Химко“, успешно е транспортиран извън границите на страната, като крайната точка е Сърбия. Това съобщи управителят на фирмата „Балкан ресурс“ Емил Иванов, предаде  . Фирмата бе наета от собственика на площадката край Враца и на химическия продукт – „Камибо-Хименерго“, да извърши дейностите по изпразването на контейнерите, претоварването на серовъглерода и транспортирането му извън страната до крайната точка. На пресконференция, организирана от областния управител, той каза, че операцията по извозването извън града е извършена в събота. Количеството на продукт, натоварен на автоцистерни, е било 108 тона. Същото количество е потвърдено от митническите власти при напускането на цистерните границите на страната, уточни той в отговор на въпрос. Автоцистерните са били конвоирани от полицейски екипи при напускането територията на Враца. Те са достигнали до интермодалния център в Пловдив, където са натоварени на железопътни платформи, а след това откарани до предприятието в Сърбия. Там серовъглеродът ще бъде допълнително пречистен и вложен в производство на други продукти. Операцията по изпразването на контейнерите и извозването на продукта е извършен в планирания едноседмичен срок. Сега предстои водата в басейните, където са били потопени контейнерите, да бъде изследвана. В зависимост от резултатите ще бъдат предприети действия по деактивиране на водата и нейното източване. Кметът на Враца Калин Каменов обеща да настоява тези дейности да бъдат извършени в кратки срокове. Според него, въпреки професионалната работа по подготовката и изпразването на серовъглерода от контейнерите, това е станало бавно, което е довело до допълнително напрежение сред обществото, не само във Враца. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.22", "title": " Изнесоха опасния серовъглерод от „Химко“ извън страната"}
{"url": "https://trud.bg/%d0%bb%d0%b5%d0%ba%d0%b0%d1%80%d0%b8-%d0%be%d1%82-%d0%bf%d0%b8%d1%80%d0%be%d0%b3%d0%be%d0%b2-%d0%bf%d1%80%d0%b5%d0%b3%d0%bb%d0%b5%d0%b6%d0%b4%d0%b0%d1%82-%d1%81-5g-%d0%b2%d1%80%d1%8a/", "text": "Медиците се пренасят при пациента с VR очила Първият дистанционен медицински преглед на пациент с помощ­та на 5G връзка, беше осъществен в понеделник от лекари на „Пирогов”. Демонстрация на т. нар. телемедицина направиха изпълнителният директор на най-голямата спешна болница у нас проф. Асен Балтов, който беше в централата на „Теленор” – партньор на „Пирогов” в проекта, проф. Диян Енчев, който беше в лечебното заведение и д-р Асен Меджидиев, намиращ се в линейка в Хасково заедно с 59-годишна пациентка. Медицинската консултация се осъществи с 360-градусова камера, която снима с резолюция 4К. Проф. Балтов и проф. Енчев се пренесоха в линейката при д-р Меджидиев с помощта на специални VR очила. Пациентката е изпитвала болки в гръдния кош и при ходене; те са били особено силни в дясната бедрена кост, която, както и прешлените, е била оперирана преди време. По време на съвместния преглед стана ясно, че са необходими допълнителен скенер на гръбначния стълб, ЯРМ и консултация с травматолог и неврохирург. Идеята за въвеждането на телемедицина е свързана с недостига на специалисти в определени региони и нуждата от бърза реакция, особено при спешни случи. Това е крачка напред за медицината, коментира проф. Енчев. По думите му новата технология дава изключителна възможност за дистанционни високоспециализирани консултации.", "date": "2019.07.22", "title": " Лекари от „Пирогов” преглеждат с 5G връзка\t"}
{"url": "https://trud.bg/%d1%82%d1%80%d1%8a%d0%bc%d0%bf-%d0%b8%d0%bd%d1%84%d0%be%d1%80%d0%bc%d0%b0%d1%86%d0%b8%d1%8f%d1%82%d0%b0-%d0%b7%d0%b0-%d0%b7%d0%b0%d0%bb%d0%be%d0%b2%d0%b5%d0%bd%d0%b8%d1%82%d0%b5-%d1%88%d0%bf%d0%b8/", "text": "Президентът на САЩ Доналд Тръмп категорично отхвърли   че е арестувал 17 агенти на ЦРУ и е осъдил на смърт някои от тях, предаде Ройтерс. „Информацията, че Иран е заловил шпиони на ЦРУ е напълно фалшива. Нула истина. Просто още лъжи и пропаганда (като техния свален дрон), поднесени от Религиозен Режим, който се Проваля Тежко и няма идея какво да направи“, написа президентът на САЩ в Туитър. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.22", "title": " Тръмп: Информацията за заловените шпиони на ЦРУ е фалшива"}
{"url": "https://trud.bg/%d0%b7%d0%b5%d0%bb%d0%b5%d0%bd%d1%81%d0%ba%d0%b8-%d0%b7%d0%b0%d0%b2%d0%bb%d0%b0%d0%b4%d1%8f-%d0%b8-%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d0%b0-%d0%bd%d0%b0-%d1%83%d0%ba%d1%80%d0%b0/", "text": "Пет формации преминаха 5-процентовата бариера В Радата влезе и партия „Глас”, оглавявана от рокзвезда След впечатляващата си победа със 73% на президентския вот в Украйна през април, Володимир Зеленски (41 г.) превзе и парламента на страната. Неговата партия „Слуга на народа” победи на парламентарните избори в неделя и най-вероятно ще има абсолютно мнозинство в Радата.  Това сочат данните при преброени над 60% от бюлетините. Според тях „Слуга на народа” получава подкрепата на 42,5% от гласоподавателите. Това є отрежда поне 122-ма депутати в 450-местната Рада. Отделно обаче формацията на президента е спечелила вота в 125 окръга (по неокончателни данни), в които се избират мажоритарни кандидати. Така общо „Слуга на народа” ще има близо 250 народни представители и ще може да управлява самостоятелно. Постигнатият в неделя от формацията на държавния глава резултат е най-добрият за която и да било партия от постсъветската ера след 1991 г., посочва Би Би Си. Общо пет партии преминаха 5-процентовата бариера за влизане в Радата. Втора сила на вота е „Опозиционна платформа”, за която гласуваха 12,88%, трета е партията на бившия президент Петро Порошенко „Европейска солидарност” с 8,64% подкрепа, четвърта е формацията „Отечество” на бившата премиерка Юлия Тимошенко с 8%. Последна с 6,38% е новосформираната партия „Глас” на рокзвездата Вячеслав Вакарчук. Тази формация се смяташе за потенциален коалиционен партньор на „Слуга на народа” в случай на недостатъчно парламентарно мнозинство и след като Зеленски обяви, че няма да се съюзява с партии от старата власт.", "date": "2019.07.22", "title": " Зеленски завладя и парламента на Украйна\t"}
{"url": "https://trud.bg/%d0%b2%d0%bc%d1%80%d0%be-%d0%b8%d0%b7%d0%b4%d0%b8%d0%b3%d0%b0-%d1%81%d0%bb%d0%b0%d0%b2%d1%87%d0%be-%d0%b0%d1%82%d0%b0%d0%bd%d0%b0%d1%81%d0%be%d0%b2-%d0%b7%d0%b0-%d0%ba%d0%bc%d0%b5%d1%82-%d0%bd%d0%b0/", "text": "Иван Тотев няма да се кандидатира за нов мандат  ВМРО издига Славчо Атанасов за кмет на Пловдив, научи „Труд”. Утре той ще бъде представен в клуба на организацията в Пловдив. На последните кметски избори през 2015 г. Иван Тотев успя да спечели на балотажа едва с 1500 гласа срещу Атанасов. Днес Тотев обяви, че няма да се кандидатира за кмет на Пловдив отново. „Имам малко нужда от почивка. Сега е моментът, когато си на върха, когато се обърнеш и видиш всичко, което си направил – то не бяха Капани, то не бяха Културни столици… В Драматичния театър подготвяме отчет, ще разкажем в рамките на час и половина за направеното. Там ще кажа „Благодаря” и ще загася осветлението”, обобщи Тотев.", "date": "2019.07.22", "title": " ВМРО издига Славчо Атанасов за кмет на Пловдив"}
{"url": "https://trud.bg/%d0%bd%d0%b0%d0%bf-%d0%bf%d1%80%d0%be%d0%b4%d0%b0%d0%b2%d0%b0-13-%d0%b1%d1%83%d0%bd%d0%b3%d0%b0%d0%bb%d0%b0-%d0%ba%d1%80%d0%b0%d0%b9-%d0%bc%d0%be%d1%80%d0%b5%d1%82%d0%be/", "text": "На търг са обявени офиси, търговски обекти и апартаменти в страната Къмпинг с 13 бунгала на първа линия на Черно море продава НАП. Началната цена на търга е намалена на 607,5 хил. лв. след като при първия опит за продажба не се намери купувач. В първия търг беше поискана цена от 810 хил. лв., но сега тя е намалена с 25%. Имотът се намира в местността „Лонгоз” край град Бяла във Варненска област. Намира се близо до обособена туристическа зона „Луна бей”, няколко вилни селища, туристически атракции (аквапарк). В къмпинга има 13 бунгала, поставени върху циментова основа. Те са стари, но добре поддържани. Състоят се от две стаи, сервизно помещение и кухненски бокс. Общата площ на имота е 5870 кв.м, като може да се огледа от 22 до 26 юли. От НАП продават и търговски обекти. Малко над 239 хил. лв. е началната цена за снек-бар с площ 1543кв.м на ул. „Св. Св. Кирил и Методий” № 6 в гр. Банкя. Офиси в Габрово се продават с начална цена 320 хил. лв. Те заемат целия втори етаж от 6-етажна сграда. Продават се фоайе, сервизно помещение, 12 стаи, коридор и два отделни санитарни възела. Площта на целия етаж е 464,25 кв.м. Част от помещенията са отдадени под наем. Сградата е в централната част на Габрово, на много комуникативно място, в близост до автогара, паркинг, спирки на градския транспорт, търговски, жилищни, административни и производствени обекти. От НАП продават и апартаменти край морето. Например продава се тухлен апартамент в курортен комплекс „Слънчев бряг – запад” от 54 кв.м с начална цена 44 250 лв. Във Варна на уч. „Константин Павлов” №8 е пуснато за продажба таванско ателие от 84 кв.м с начална цена 75 120 лв. То се състои от две стаи, дневна-кухня, баня и коридор. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.22", "title": " НАП продава 13 бунгала край морето\t"}
{"url": "https://trud.bg/%d0%b8%d1%80%d0%b0%d0%bd-%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b5%d1%82%d0%be-%d0%bd%d0%b0-%d0%bf%d0%bb%d0%b0%d0%b2%d0%b0%d1%89%d0%b8%d1%8f-%d1%82%d0%b0%d0%bd%d0%ba%d0%b5%d1%80%d0%b0/", "text": "Задържането на плаващия под британски флаг танкер „Стена имперо“ в Персийския залив беше напълно законно, заяви иранският правителствен говорител Али Рабией, цитиран от ДПА. „Плаващият под британски флаг танкер не беше задържан като ответна мярка“, написа Рабией в туитър, подчертавайки, че събитията са навредили на добронамереността в двустранните отношения. „Надяваме се Великобритания да възстанови доверието“, добави той. Агенция ИРНА цитира изказване на Рабией, че Техеран може да представи документи, доказващи, че „Стена имперо“ е бил в ирански води и се е движел срещу потока на трафика в Ормузкия залив. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.22", "title": " Иран: Задържането на плаващия танкер „Стена имперо“ не е ответна мярка"}
{"url": "https://trud.bg/%d0%b2%d1%8a%d0%be%d1%80%d1%8a%d0%b6%d0%b0%d0%b2%d0%b0%d0%bc%d0%b5-%d0%bf%d0%b5%d1%85%d0%be%d1%82%d0%b0%d1%82%d0%b0-%d0%b7%d0%b0-1464-%d0%bc%d0%bb%d1%80%d0%b4-%d0%bb%d0%b5%d0%b2%d0%b0/", "text": "МО изпраща покани до ARTEC GmbH (Германия), Patria (Финландия), NEXTER Group (Франция) и General Dynamics Land System (Швейцария) До 20 декември избират изпълнител Военното министерство ще изпрати предложение до 4 оръжейни компании да предоставят информация за участие в конкурса за избор на изпълнител на проекта за превъоръжаване на родната пехота с нов тип бойна бронирана машина. На заседание на съвет по отбрана в МО министър Красимир Каракачанов е утвърдил искането за изпращане на предложение до избраните фирми: ARTEC GmbH (Германия), Patria (Финландия), NEXTER Group (Франция) и General Dynamics Land System-MOWAG (Швейцария). Най-късно до 20 декември т. г. трябва да приключи работата на междуведомствената работна група и да стане ясен победителят в търга. Стойността на проекта е 1,464 млрд. лв. с ДДС и предвижда закупуване на 150 бр. бойна и специална техника за три батальонни бойни групи, системи и допълнително оборудване, както и обучение на състава. Техниката ще се изплаща на вноски за 12 г. General Dynamics Land System-MOWAG произвеждат машините РIRANHA и PANDUR. Сега компанията изпълнява големи поръчки за Европа, което би им позволило да предложат ниска цена. NEXTER Group – Франция, предлага VBCI 2 с 8×8 задвижване и Titus с колесна формула 6х6 за спомагателните машини. Финландската компания Patria предлага машината си AMV, модулна платформа, което позволява трансформация на машината според нуждите. ARTEC GmbH включва компаниите Krauss-Maffei Wegmann, Rheinmetall и MAN. Тяхната бронирана машина Boxer е може би най-добрата в класа си, но цената е най-висока. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.22", "title": " Въоръжаваме пехотата за 1,464 млрд. лева\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-448/", "text": "НАП спира временно 6 електронни услуги Няма достъп до обявите за продажба на имущество на длъжници. Проверяваме кои данни са източени.           Имам ли право на майчински, ако ме съкратят в срока за изпитване Трудово-правна консултация на „Труд“.             Корупция, облечена в текстове от закони Наказателна отговорност и за организирани работни групи, които пишат лобистки норми – коментар на Цветан Гемишев.         Турция става незаобиколим фактор в геополитиката При деполитизирана армия, как политическо лице ще бъде назначено за началник на военното разузнаване, при това на бойно поделение, макар и в мирно време, казва експертът по международна сигурност Симеон Николов в интервю за „Труд“.         Ляво-либералните елити сигурно са полудели Добре, че в Холивуд няма как да направят „Цар Лъв“ с черен лъв, иначе не биха се замислили – анализ на Петър Кичашки.               Вечната резерва Силует на новия изпълнителен директор на Държавен фонд „Земеделие“ Васил Грудев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.22", "title": " Вижте акцентите в броя на вестник „Труд“ във вторник, 23 юли 2019"}
{"url": "https://trud.bg/%d1%8f%d1%81%d0%bd%d0%b8-%d1%82%d0%b0%d0%ba%d1%81%d0%b8-%d0%bf%d1%80%d0%b8-%d0%bf%d0%bb%d0%b0%d1%89%d0%b0%d0%bd%d0%b5-%d1%81-%d0%bb%d0%b5%d0%b2%d0%be%d0%b2%d0%b0-%d0%ba%d0%b0%d1%80%d1%82%d0%b0-%d0%b2/", "text": "При плащане с левова банкова карта в чужбина или при теглене от банкомат зад граница гражданите ще получават информация за таксите за превалутиране. Това предвижда нова директива на ЕС, която влиза в сила от 19 април 2020 г., стана ясно от публикация на подуправителя на БНБ Нина Стоянова в бюлетина на Асоциацията на банките в България. При плащане в чужбина или при теглене от банкомат с друга валута, преди осъществяване на операцията клиентът ще получи информация за общата сума на таксите за превалутиране, изразена като надбавка спрямо валутните курсове на Европейската централна банка. Освен това клиентът ще има информация не само каква сума ще получи търговецът, а и каква сума ще бъде изтеглена от неговата банкова сметка във валутата, в която са парите му – например в левове. Ако курсът за превалутиране е неизгоден плащането ще може да бъде преустановено. Тези правила ще важат и при пазаруване в интернет. Например, ако потребител от България с банкова карта с левове иска да си поръча стока от чужбина с цена в евро, ще получи данни за таксите за превалутиране. Така клиентът ще може да откаже плащане, ако курсът е неизгоден, а в някои случаи ще може да избира дали превалутирането да става по курса на неговата банка или на тази на търговеца. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.22", "title": " Ясни такси при плащане с левова карта в чужбина от 19 април 2020 г.\t"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d1%82%d1%83%d1%85%d0%bb%d0%b0-%d1%81-%d0%bf%d0%b5%d1%87%d0%b0%d1%82-%d1%81-%d0%b8%d0%bc%d0%b5%d1%82%d0%be-%d0%bd%d0%b0-%d1%80%d0%b8%d0%bc%d1%81%d0%ba%d0%b8/", "text": "С уникални разкрития и находки завърши първият етап на тазгодишните разкопки в древноримския град Нове край Свищов под ръководството на доц. д-р Павлина Владкова. От началото на II век е разкрит пласт натрошена строителна керамика, с който теренът е бил подравнен. Намерени са фрагмента от тънкостенни фини керамични чаши с жълта глеч. Сред ценните находки е и фрагмент от тухла с печат на I Минервиев легион, вексилацио (подразделения) на който е било за кратко време в Нове между 101 и 105 г. във връзка с Дакийските войни. През 2019 г. продължи проучването на представителна зала на резиденцията, в която са посрещани важните гости на лагера – императора или членове на неговата фалилия, сенатори, легата на легиона и др. Помещението заема централно място в плановата схема на комплекса, снабдено е с подово отопление. Разкрити са пещта и каналът, през който топлият въздух достига до подподовото пространство на залата. Пещта е разположена южно, където е бил оформен пасаж или вътрешен двор, свързан с обслужването на хипокаустната (отоплителната) система. Керамика, голям каменен брус, нощно гърне, железни елементи от обков на дървена врата, прозоречно стъкло, монети, мраморна главичка на дете и др. дребни находки допълват представата за живота в този сектор. Важна находка е тухлата с печат с името на римския консул Марулус от 184 г., вградена в колонка на отоплителната система на залата. Тя дава и датата на изграждането на комплекса. Марулус вероятно е посетил лагера със специална мисия, възложена му от императора и в негова чест са били произведени тухлите, подпечатани с името му. През изминалия сезон са разкрити и три гроба от последната четвърт на V век – последните от големия некропол от времето, когато Нове е столица на Теодерих Велики. В гроб №3 е намерена най-представителната находка за сезона. Златната фибула тип брошка е с елипсовидна форма, като в централната част в дълбоко гнездо е вграден червен камък. По периферията на обкова са били монтирани малки камъчета, от емайл или седеф, които сега са изтляли. На обратната страна е запазена пружината, иглата от бронз и златният иглодържател. Великолепната находка допълва колекцията от накити, намерени в същия некропол в процеса на неговото проучване. Сред тях са златна фибула с формата на орел, друга с формата на цикада (насекомо), трета ромбоидна с вградени скъпоценни камъни, златна гривна и др. Всички те, по своята форма, техника на изработка и аналогии се датират през последната четвърт на V в., категорично са свързани с времето, когато готите на Теодерих Велики са в своята столица Нове и принадлежат на някои от първенците от свитата на владетеля. Разкопките продължават през август, когато два екипа – български от НАИМ при БАН и полски от Варшавския университет, ще работят на започналите вече проучвания при Западната порта на лагера и в неговата централна част, непосредствено до щаба на легиона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.22", "title": " Откриха тухла с печат с името на римския консул Марулус в древния град Нове\t"}
{"url": "https://trud.bg/%d0%b8%d0%b2%d0%b0%d0%bd-%d0%b3%d0%b5%d1%88%d0%b5%d0%b2-%d0%ba%d0%b0%d0%bd%d0%b4%d0%b8%d0%b4%d0%b0%d1%82-%d0%b7%d0%b0-%d0%bd%d0%be%d0%b2-%d0%b3%d0%bb%d0%b0%d0%b2%d0%b5%d0%bd-%d0%bf%d1%80%d0%be%d0%ba/", "text": "Подкрепен е единодушно от колегите си и от обвинител №1 Сотир Цацаров Заместник главният-прокурор Иван Гешев бе номиниран за нов главен прокурор. Кандидатурата му беше издигната единодушно от членовете на Прокурорската колегия на Висшия съдебен съвет (ВСС), сред които и настоящият главен прокурор Сотир Цацаров. Това стана на второто заседание на ВСС, на което можеха да се представят кандидатури. Остават още две заседания за номинации – този четвъртък и в понеделник, но е възможно Гешев да остане единствен кандидат за поста. По принцип законът дава право да се издигат кандидатури от не по-малко от трима от членовете на прокурорската колегия на ВСС или на правосъдния министър. Вече на два пъти Данаил Кирилов декларира, че няма да предлага кандидат, за да не се изтълкува това като политическа намеса във вота за нов главен прокурор, доколкото Кирилов е представител на изпълнителната власт. Даниела Машева, говорител на Прокурорската колегия на ВСС, обясни, че с кандидата Гешев е имало среща, като най-вероятно на нея той е бил убеден да приеме номинацията, въпреки по-ранните му две изявления, че 99,99% не желае да участва в тази „кална кампания”. Колегите му оценяват работата му като ръководител на спецпрокуратурата и високата оценка за нея в последните мониторинговите доклади на Европейската комисия. После бе издигнат до заместник-главен прокурор. Гешев е посочен и като личност с високи нравствени качества и политическа независимост, допринесла за доброто взаимодействие с други институции. Под негово ръководство бяха образувани дела и повдигнати обвинения срещу знакови фигури от политическия и стопански живот в страната, без значение на тяхната политическа ориентация. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.22", "title": " Иван Гешев – кандидат за нов главен прокурор (обзор)\t"}
{"url": "https://trud.bg/%d0%bf%d1%80%d0%b8%d0%ba%d0%bb%d1%8e%d1%87%d0%b8-%d0%b3%d0%bb%d0%b0%d1%81%d1%83%d0%b2%d0%b0%d0%bd%d0%b5%d1%82%d0%be-%d0%b7%d0%b0-%d0%bf%d1%80%d0%b5%d0%bc%d0%b8%d0%b5%d1%80-%d0%bd%d0%b0-%d0%b2%d0%b5/", "text": "Приключи гласуването за премиер на Великобритания. Членовете на Консервативната партия вече направиха своя избор и той ще бъде разкрит официално във вторник. Всички очакват да бъде обявено името на Борис Джонсън. Бившият външен министър и кмет на Лондон водеше сред всички проучвания на настроенията. Няма информация за настъпила промяна в нагласите, информира  Единственият друг кандидат е сегашният външен министър Джереми Хънт. В четвъртък победителят ще замести Тереза Мей на премиерския пост. Няколко от министрите в правителството на Мей вече заявиха, че ще подадат оставка, преди да бъдат уволнени от Джонсън. Те не са съгласни с позицията му, че Brexit трябва да се случи, дори да няма сделка с Европейския съюз. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.22", "title": " Приключи гласуването за премиер на Великобритания\t"}
{"url": "https://trud.bg/%d1%80%d1%83%d0%bc%d0%b5%d0%bd-%d0%bf%d0%b5%d1%82%d0%ba%d0%be%d0%b2-%d0%bc%d0%be%d0%b6%d0%b5-%d0%b4%d0%b0-%d1%81%d0%b5-%d0%be%d1%87%d0%b0%d0%ba%d0%b2%d0%b0-%d0%b2%d0%b7%d0%b0%d0%b8%d0%bc%d0%be%d0%b4/", "text": "Може да се очаква взаимодействие на АБВ с БСП на местните избори. Правят се сериозни стъпки в тази посока и има сериозна възможност в немалко общини да се печеливши решения. Това заяви пред   лидерът на АБВ Румен Петков. На въпрос дали се очаква взаимодействие между АБВ и БСП на предстоящите местни избори Румен Петков отговори утвърдително. „Мисля, че да и се правят сериозни стъпки в тази посока. Това е голяма възможност левицата да се върне на сериозната карта на местното самоуправление. За първи път от създаването си левицата няма областен кмет и това е много лошо. Мисля, че има сериозна възможност в немалко общини да намерим силни, печеливши, добри на първо място за гражданите, решения. Всичко е въпрос на разговори“, коментира Петков. Името „Коалиция за България“ няма да остане за местните избори, защото не във всички общини има регистрирани всички партии от коалицията. Според Румен Петков президентът с право наложи вето на текстове за безлимитното финансиране на партиите от страна на бизнеса. Но е грешка, че не е наложил вето върху финансирането от 1 лев. „Защото по този начин ние като държава казваме, скъпи политици и партии, продавайте се според силите и тежестта си“, каза Петков. АБВ ще оцелее трудно с намалените субсидии, защото се финансира от членове и симпатизанти от членския внос и доброволни дарения на тези, които имат по-големи възможности. „Аз съм притеснен от финансовото ни състояние, но то не е повод за драма. Виждам енергия в хората и както се казваше в онази песен – „Не всичко е пари приятелю“, каза Петков. Като бивш вътрешен министър Румен Петков коментира и пробива в НАП, където според него не е провеждана систематична работа по контрол и по гарантиране на ефективността. „Очевидно е, че част от хората, които персонално носят отговорност, са се издънили, очевидно е че проблемът е системен. Но трябва да сме наясно, че такива издънки стават и във всички страни“, коментира лидерът на АБВ. Петков не приема извинението на финансовия министър, защото по думите му извинение без носене на отговорност не става. По отношение на сделката със САЩ за изтребителите F-16 Румен Петков заяви, че висят няколко въпроса и ще платим много повече: „Парите са несравнимо повече, които ще платим. Ние ще пратим огромни пари за резервните части, защото те са от държави извън ЕС и ще плащаме мита. Договори се едно окастрено въоръжение – 12 ракети. Никой не казва колко ще платим за поддръжката за ремонта, за възстановяването, за гарантирането на летателните способности на сега използваните самолети и МИГ и СУ. И нещо, което не знам защо не се коментира от експертите – разликата в плащането на летателните часове за 20 пилота за тези машини отива на около 8 млн. долара годишно за F-16 в повече в сравнение с европейските самолети. Тези пари ще ги плащаме ние. От тези въпроси се бяга. Генералният въпрос е – тази година трябва да приключи стратегическият преглед на националната сигурност и отбраната – защо не чакаме да приключи и да вземем решение. Бягаме пред вятъра. Аз много се плаша, че накрая цената на тези 2 млрд и 640 млн. може да се окаже една снимка на нашия премиер с президента Тръмп. Това ще бъде най-скъпата снимка в историята не на България, а не света.“   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.22", "title": " Румен Петков: Може да се очаква взаимодействие на АБВ с БСП на местните избори"}
{"url": "https://trud.bg/%d0%bf%d1%80%d0%be%d1%84-%d0%b3%d0%b5%d1%80%d0%b4%d0%b6%d0%b8%d0%ba%d0%be%d0%b2-%d0%b5%d0%b4%d0%b8%d0%bd%d0%be%d0%b4%d1%83%d1%88%d0%bd%d0%b0%d1%82%d0%b0-%d0%bd%d0%be%d0%bc%d0%b8%d0%bd%d0%b0%d1%86/", "text": "Бившият служебен премиер, председател на парламента и преподавател в Юридическия факултет на СУ професор Огнян Геджиков даде положителна оценка на   за главен прокурор и каза, че единодушието на прокурорската квота във ВСС около номинацията показва обединение и му дава надежда, информира „Това, което ми прави добро впечатление и ми дава надежда, е единодушното издигане от прокурорската квота във Висшия съдебен съвет.“ заяви бившият служебен премиер. Във връзка с изказването на Гешев преди време, че този избор за главен прокурор ще бъде „кален, мръсен избор, с платени магистрати и политици“, Гердижков смята, че това важи не само за главния прокурор, но и за другите двама от „тримата големи“ – председателите на ВКС и ВАС. „Аз никога не съм бил във Висшия съдебен съвет. Гледам от страни и ми се ще да бъде както трябва“, допълни Герджиков. Той определи възможността Гешев да е единственият кандидат като „не лош знак“, защото ще покаже единодушие: „У нас това е малко дефицитна стока – справедливостта. Защото не можем да си подредим къщичката както трябва. Защото сме един народ на кръстопът, който е научен все да бъде един срещу друг, малко черноглед народ, народ, който обича да почита конфронтацията, отколкото единението.“ Във връзка с избора на европейски главен прокурор и фаворита за поста Лаура Кьовеши, Герджиков коментира: „Тя ще наблюдава само изразходването на европейските средства. Тя няма да бъде над нашия главен прокурор. Тя идва с определен профил. В този профил ще има представители от българска страна като нейни заместници. И така трябва да бъде“. Професор Герджиков каза, че политиката за разликата от преподаването не му липсва. „Не ми харесва аматьорщината в управлението“, каза Герджиков и поясни, че визира законодателната дейност. Според него в парламента липсва професионализъм. Той смята, че от Консултативния съвет по законодателството, който той оглавяваше в Народно събрание, има нужда. „Първо са много малко юристите и след това – политиците много не обичат да бъдат ограничавани от правото, защото не могат да провеждат техните си виждания“, така обясни проблемът с юристите в парламента Герджиков. За него пример за лошото законотворчеството е постоянната промяна на законите, които НС приема. „От 2000 година Кодексът за социално осигуряване е в сила. Сега сме средата на 2019 година. Изменян е 136 пъти. По 7 пъти на година. Това нормално ли е?“, попита той. Относно покупката на F-16 Герджиков каза, че цената му се струва висока. Концесията на летище София определи като нещо хубаво. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.22", "title": " Проф. Герджиков: Единодушната номинация на Гешев ми дава надежда"}
{"url": "https://trud.bg/%d1%80%d0%b5%d0%bc%d0%be%d0%bd%d1%82%d0%b8-%d0%bd%d0%b0-%d0%b7%d0%bd%d0%b0%d0%ba%d0%be%d0%b2%d0%b8-%d1%81%d1%82%d0%b0%d1%80%d0%b8-%d1%81%d0%b3%d1%80%d0%b0%d0%b4%d0%b8-%d0%b2-%d1%81%d0%be%d1%84%d0%b8/", "text": "Започва реконструкция на Столичната библиотека  Предстоят ремонти на знакови стари сгради в София. Това съобщи столичният зам.-кмет доц. Тодор Чобанов по време на проверка на реконструкцията на фасадите на сградата на Столична библиотека на пл. „Славейков”. “На финала е обществената поръчка за избор на проектант за цялостно проектно решение за основен ремонт на сградата, какъвто не е правен никога. Междувременно докато тече това проектиране имахме сериозно безпокойство за състоянието на някои от фасадите. Затова преди основния ремонт ще бъдат обновени две фасади, които ще са готови между 15-ти и 30-ти септември”, съобщи доц. Чобанов. Ако в четвъртък Столичният общински съвет одобри негово предложение, общината ще се включи търг, за да придобие къщата на Пейо Яворов. „ Ще извършим и необходимите ремонти. Сградата има нужда от конструктивно укрепване”, обясни доц. Чобанов. Наследниците на Райна Княгиня и столичната администрация са започнали проект за ремонта на нейната къща. Ако СОС одобри обекта, дейностите  стартират тази година. Там ще се създаде музей на бележитата българка, посветен на това, че тя е основател на акушерното дело в София.  Доц. Чобанов съобщи и, че къщата на арх. Георги Фингов ще бъде реставрирана в оригиналния є вид.", "date": "2019.07.22", "title": " Ремонти на знакови стари сгради в София\t"}
{"url": "https://trud.bg/%d0%b8%d0%bc%d0%b0%d0%bc-%d0%bb%d0%b8-%d0%bf%d1%80%d0%b0%d0%b2%d0%be-%d0%bd%d0%b0-%d0%bc%d0%b0%d0%b9%d1%87%d0%b8%d0%bd%d1%81%d0%ba%d0%b8-%d0%b0%d0%ba%d0%be-%d0%bc%d0%b5-%d1%81%d1%8a%d0%ba%d1%80%d0%b0/", "text": "Въпрос:  Работя на трудов договор, в изпитателен срок съм все още. Налага се да изляза по майчинство. Ако работодателят ме освободи по-рано от работа, преди изтичане на 6-месечния изпитателен срок, имам ли право на обезщетение по майчинство? Д. Колева, гр. София Отговор:  В случай, че трудовият Ви договор бъде прекратен по чл. 71 от КТ не се намирате под закрила при уволнение. Дали при прекратяване на трудовото Ви правоотношение следва да се приложи закрилата при уволнение, предвидена в чл. 333 от КТ, зависи от основанието за прекратяване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.22", "title": " Имам ли право на майчински, ако ме съкратят в срока за изпитване"}
