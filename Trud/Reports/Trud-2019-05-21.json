{"url": "https://trud.bg/%d0%bc%d0%b0%d1%80%d0%b8%d1%8f-%d0%b3%d0%b0%d0%b1%d1%80%d0%b8%d0%b5%d0%bb-%d0%b8-%d0%b5%d0%bc%d0%b8%d0%bb-%d1%80%d0%b0%d0%b4%d0%b5%d0%b2-%d0%bf%d0%be%d0%b7%d0%b4%d1%80%d0%b0%d0%b2%d0%b8%d1%85%d0%b0/", "text": "Водачът на листата на ГЕРБ и СДС за европейските избори Мария Габриел и кандидатът за евродепутат Емил Радев бяха сред гостите на тържеството, с което район „Владислав Варненчик“ чества своя празник. Навръх 21-ми май  – Деня на светите равноапостоли Константин и Елена, в местността Ментеше бе отслужен водосвет, след което се състоя празничен концерт. Своитe пожелания за здраве и благополучие поднесе кметът на района Николай  Костадинов. „Благодаря за поканата да бъдем част от този хубав християнски празник, когато почитаме Св. Св. Константин и Елена”, заяви Мария Габриел и пожела светите равноапостоли да закрилят всички и да даряват жителите и  гостите на Владиславово със здраве и сили. „Гордеем се с християнските ни ценности, които са ни направили несломим през вековете народ. Всички самодейци съхраняват нашето невероятно културно богатство. Благодаря на  по-възрастните, които ни карат да усещаме живи тези традиции, а на най-малките, че ги претворяват в настоящето”, каза в приветствието си българският еврокомисар Мария Габриел, която е и водач на лисатата на ГЕРБ за евроизборите. Варненският представител в Европейския парламент Емил Радев също аплодира самодейните състави и ги поздрави за силния български дух, който носят. Сред гостите на празника бяха още народният представител от Парламентарната група на ГЕРБ Владимир Вълев и общинските съветници Марица Гърдева и Николай Георгиев. Избори 2019. Платено съдържание. Купуването и продаването на гласове е престъпление.", "date": "2019.05.21", "title": " Мария Габриел и Емил Радев поздравиха жителите на Владиславово за празника на варненския район\t"}
{"url": "https://trud.bg/%d0%be%d1%87%d0%b0%d0%ba%d0%b2%d0%b0%d1%82-%d0%bf%d0%be%d1%81%d0%ba%d1%8a%d0%bf%d0%b2%d0%b0%d0%bd%d0%b5-%d0%bd%d0%b0-%d0%b6%d0%b8%d0%bb%d0%b8%d1%89%d0%b0%d1%82%d0%b0-%d1%81-3-5-%d0%be%d0%b1%d0%b7/", "text": "40% от българите живеят в пренаселени домове  Цените на жилищните имоти ще нараснат с между 3% и 5% през тази година, каза Георги Шопов, председател на Националната асоциация на строителните предприемачи. Според него всяка година София се увеличава с 15-30 хил. жители. “Ако вземем долния праг от 15 хил. души, това означава, че само за новодошлите семейства в столицата са нужни 8 хил. жилищни единици. Освен това съществуващият сграден фонд, като панелните жилища например, не е най-привлекателният и всяко семейство, което може да си го позволи, търси замяната му с ново строителство”, отбеляза Шопов на конференцията “Инвестиции и строителство на жилищни сгради”. Близо 40% от домакинствата в България живеят в пренаселени домове, каза зам.-регионалният министър инж. Валентин Йовев по време на Residential Forum 2019. Затова е необходима нова политика за осигуряване на достъпни жилища на всички слоеве от населението и разработването на мерки за създаване на нов социален жилищен фонд, който ще допринесе и за справяне с демографската криза и бедността”, каза зам.-министърът. Още 1 млн. души могат да живеят в София, като използват вече построените жилищни сгради и незастроените терени, каза на форума арх. Любо Георгиев.", "date": "2019.05.21", "title": " Очакват поскъпване на жилищата с 3-5% (обзор)\t"}
{"url": "https://trud.bg/%d0%bd%d0%b5-%d0%b8%d1%81%d0%ba%d0%b0%d0%bc%d0%b5-%d1%80%d0%b0%d0%ba%d0%b8%d1%8f-%d0%b1%d0%b5%d0%b7-%d0%b0%d0%ba%d1%86%d0%b8%d0%b7/", "text": "България се обяви против предложението на Румъния да се даде право на домакинствата да варят до 100 литра домашна ракия без акциз. Това става ясно от бюлетина за заседанието на Съвета на ЕС по икономически и финансови въпроси на 17 май. Редица страни са били против предложението. “Веждането на разпоредбата ще доведе до проблеми. Изразяваме притеснения от възможността за увеличаване на незаконното производство, както и по отношение на здравния ефект”, гласи позицията на България.", "date": "2019.05.21", "title": " Не искаме ракия без акциз"}
{"url": "https://trud.bg/%d0%b3%d0%bb%d0%b0%d1%81%d1%83%d0%b2%d0%b0%d0%bc%d0%b5-%d0%b7%d0%b0-%d0%b1%d1%80%d1%8e%d0%ba%d1%81%d0%b5%d0%bb-%d0%b8-%d0%be%d1%82-%d0%bf%d0%bb%d0%b0%d0%b6%d0%b0-%d0%b2-%d0%ba%d0%b0%d0%b2%d0%b0%d0%bb/", "text": "Без предварителна регистрация и подаване на заявления, с лична карта Откриват 13 секции в южната ни съседка, където българските граждани ще заявят вота си На 26 май ще можем да гласуваме и от плажа в Кавала. Българите, които пътуват зад граница в почивните дни около 24 май, ще могат да гласуват на европейските избори с лична карта в секциите в южната ни съседка. В Гърция се откриват 13 секции – три в Атина, една в Солун, една в Кавала, една в Каламата, четири на о. Крит, една в Неа Мудания, една в Никити и една на о. Родос. Българските граждани, които са на почивка в южната ни съседка, могат да гласуват без предварителна регистрация и подаване на заявления. В Гърция ще бъде възможно гласуването на български граждани, които пребивават постоянно или временно в Гърция (туристи, роднини, приятели и посетители от България) и навършилите 18 години. Гражданите, които имат адресна регистрация по постоянен адрес и по настоящ адрес на територията на България или в друга държава членка на Европейския съюз най-малко 60 дни от последните три месеца към 26 май 2019 година, също ще могат да използват секциите в Гърция. Необходимо е единствено представянето на лична карта пред секционната избирателна комисия в някоя от посочените секции и попълване на декларация, че няма да гласува на друго място. От ЦИК припомниха, че за европейските избори може да се гласува, ако в дадената държава от ЕС има разкрити секции и лицето отговаря на избирателните права. На 26 май Европейският парламент ще публикува националните прогнози за резултатите от вота за изборите след 18.00 часа (централноевропейско време) и ще представи първите прогнози за разпределението на местата в следващия Европейски парламент.", "date": "2019.05.21", "title": " Гласуваме за Брюксел и от плажа в Кавала"}
{"url": "https://trud.bg/%d1%82%d0%be%d0%ba%d1%8a%d1%82-%d0%bd%d0%b8-%d1%81%d0%ba%d1%8a%d0%bf-%d1%81%d0%bf%d1%80%d1%8f%d0%bc%d0%be-%d0%b7%d0%b0%d0%bf%d0%bb%d0%b0%d1%82%d0%b0%d1%82%d0%b0/", "text": "Газът в Румъния по-евтин от нашия Цената на тока в България е най-ниската в Европейския съюз, отчита Евростат. В абсолютна стойност цените на електроенергията за домакинствата през втората половина на 2018 г. варират от 10 евро за 100 кВтч в България до около 30 евро за 100 кВтч в Дания, Германия и Белгия. Спрямо покупателната способност обаче, се оказва, че токът за българите далеч не е най-евтиният. Най-ниските цени на електроенергията за домакинствата са във Финландия и Люксембург, следвани от Нидерландия, Малта, Франция и Швеция. На другия полюс са Португалия, Германия, Испания, Белгия и Румъния. Средно цените на електроенергията за домакинствата в ЕС са се увеличили до 21,1 евро на 100 кВтч (+ 3,5%), в края на миналата година спрямо 2017 г. Българите не могат да се похвалят и с най-ниски цени на газа. Сред държавите-членки цените на газта за домакинствата през втората половина на 2018 г. варират от под 4 евро на 100 кВтч в Унгария, Румъния и Хърватия до около 9 евро за 100 кВтч в Нидерландия, Испания, Дания и Италия и над 12 евро на 100 кВтч в Швеция. У нас средната цена е била – 4,4 евро за 100 кВтч. Коригирана спрямо покупателната способност, може да се види, че в сравнение с цената на други стоки и услуги, най-ниската цена на газа за домакинствата е била регистрирана в Люксембург, следвана от Обединеното кралство, Хърватия, Естония, Белгия и Германия.  За разлика от тях, най-високите цени се наблюдават в Швеция, Испания, Италия и Португалия. Най-голям дял от данъците и таксите в цената на газа има в Дания и Холандия, а най-нисък – в Люксембург и Обединеното кралство.", "date": "2019.05.21", "title": " Токът ни скъп спрямо заплатата"}
{"url": "https://trud.bg/%d0%b2%d1%8a%d0%b7%d1%80%d0%be%d0%b6%d0%b4%d0%b5%d0%bd%d1%81%d0%ba%d0%b0-%d0%b5%d0%bb%d0%b5%d0%bd%d0%b0-%d0%bf%d1%80%d0%b0%d0%b7%d0%bd%d1%83%d0%b2%d0%b0/", "text": "Потънал в свежа зеленина, окъпан от нощния дъжд и майското слънце, възрожденският град Елена празнува. На 21 май църквата почита Светите равноапостоли Константин и Елена. Преди 20 години еленчани избраха светците, въвели християнството, за закрилници на своя град, а денят за негов празник. По традиция той започна със света литургия в най-големия храм „Успение на Пресвета Богородица“, отслужена от Великотърновския митрополит Григорий, който по време на тържественото честване отслужи и молебен за здраве и благоденствие. Отново дворът пред Даскалоливницата се изпълни с еленчани и много гости, дошли да съпреживеят заедно празника на един от най-българските градове. Сред тях бяха Емил Христов – зам.-председател на 44-то Народно събрание, представителите на РБ в Европейския парламент Ева Майдел и Ангел Джамбазки, народните представители Клавдия Григорова-Ганчева, Станислав Стоянов, Весела Лечева, Валентин Ламбев, Милен Михов и Емил Димитров, заместник-областните управители на област В.Търново инж. Детелина Борисова и Ивета Кабакчиева, консулът в Генералното консулство на Русия в Русе Иван Пивоварчук, кметове на общини и председатели на Общински съвети, почетни граждани, общински съветници. В приветственото си слово кметът инж. Дилян Млъзев подчерта, че и в миналото и в настоящето на град Елена зад всеки успех стои много труд, много постоянство и упоритост. „Но когато нещата се случат, забравяме за усилията и проблемите и се радваме на постиженията. Затова трябва да свикнем да ценим всеки успех, да сме щастливи дори с малките неща, които променят облика на града ни към по-добро, и да вървим неизменно в тази посока, както го правим през последните години“. Своите поздравления към еленчани и послания за единството и целостта на България отправи зам.-председателят на парламента. „Елена е една съкровищница, събрала в себе си и пазеща най-доброто от българщината, родолюбието, любовта към книгите и към децата ни, пазейки вярата българска. В трудни времена живеем, в разделни времена, в които всеки прави избора със сърцето си, който избира дали да бъде с другите заедно или да се дели. Дедите ни завещаха да сме заедно, защото, когато сме заедно ще преодолеем всички трудности. Само, когато сме един до друг, когато има между нас братска любов, тогава ще направим най-доброто за България. Тя винаги е била наистина велика, когато българският народ не се е делил. И сме губили, и сме печелели, но винаги сме били заедно. Тези, които днес сеят разделение, нямат утрешен ден, тези, които сеят омраза не могат да имат бъдеще Нека да бъдем заедно, така, както ние сега сме заедно пред вас, за да покажем, че няма да се делим, защото утрешният ден трябва да бъде завещан на децата ни чист. Елена има утрешния ден, защото тук виждам толкова млади хора, виждам погледите на хора, които ще запазят и единството, и целостта на България“, изрази вярата си зам.-председателят на НС Емил Христов. Поздравления към еленчани отправиха представителите на РБ в Европейския парламент Ева Майдел и Ангел Джамбазки, и народният представител Весела Лечева. Неизменна част от празника е награждаването на заслужили личности с плакета „Почетен гражданин на град Елена“. Председателят на Общинския съвет Стоян Златев прочете решенията за удостояване със званието, а кметът Млъзев връчи наградите на новите почетни граждани Валентина Мирчева и д-р Марчо Марков. С едностранен плакет е удостоена Йорданка Грънчарова, основател и художествен ръководител на танцова формация „Балканджийче“, които с вълнуващите си изпълнения закриха тържествената част на празника. По обяд на сцената на централния площад имаше фолклорен концерт на известната певица Ана-Мария. Децата бяха зарадвани с празнична торта. Вечерта концертната програма продължава с изпълненията на възпитаници на Националното училище за танцово изкуство в столицата, с песните на Кристина Димитрова и Орлин Горанов, и на Райна. Денят на Елена ще завърши с пищна празнична заря. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.21", "title": " Възрожденска Елена празнува\t"}
{"url": "https://trud.bg/%d0%bf%d0%b5%d1%82-%d1%81%d0%b5%d0%bb%d0%b0-%d1%81%d0%b0-%d0%b7%d0%b0%d1%81%d0%b5%d0%b3%d0%bd%d0%b0%d1%82%d0%b8-%d0%be%d1%82-%d0%b3%d1%80%d0%b0%d0%b4%d1%83%d1%88%d0%ba%d0%b0%d1%82%d0%b0-%d0%bd%d0%b0/", "text": "Пет села са засегнати от  , преминала над Велико Търново и територията на общината. Най-силна е била стихията в Шемшево, Леденик, Беляковец и Ветринци, по-слабо засегнато е село Пушево. Констатирани са частични щети по пътната инфраструктура в Шемшево и Леденик. Проверките от сформираната от кмета Даниел Панов група за реакции при бедствия и аварии продължават.  Във Велико Търново започна прочистване на шахтите от листната маса, донесена от стичащата се вода. Стартира и събиране на материалите от строежи, също влачени от водата. Те ще бъдат извозени до депото за строителни отпадъци. Мобилизирани са екипи на ОП „Зелени системи“. До момента няма информация за счупени клони, дървета или за щети по покривите на сгради. Единствено в кв. „Слънчев дом“ има засегната покривна ламарина на блок, чието обезопасяване е ангажимент на етажната собственост. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.21", "title": " Пет села са засегнати от градушката над община Велико Търново"}
{"url": "https://trud.bg/%d0%bc%d0%b5%d0%b9-%d0%bf%d1%80%d0%b5%d0%b4%d0%bb%d0%b0%d0%b3%d0%b0-%d0%bd%d0%b0-%d0%b4%d0%b5%d0%bf%d1%83%d1%82%d0%b0%d1%82%d0%b8%d1%82%d0%b5-%d0%b4%d0%b0-%d0%b3%d0%bb%d0%b0%d1%81%d1%83%d0%b2%d0%b0/", "text": "Британският премиер Тереза Мей предложи на депутатите да гласуват ново споразумение за Брекзит, за да може страната да излезе от ЕС както британците гласуваха на референдум преди три години, предаде Франс прес. „Има последна възможност да се намери начин“ да се отговори на вота на британците, добави пред журналисти Мей. Тя също така предложи на депутатите да гласуват по организирането на втори референдум за Брекзит и за временното оставане на Великобритания в митнически съюз с ЕС. Мей уточни, че правителството й ще включи в новия текст на споразумението за Брекзит изискване депутатите да гласуват дали да се организира втори референдум, предаде Ройтерс, цитирана от БТА. „Разбирам силните настроения в Камарата на представителите по този важен въпрос. Така че депутатите, които искат втори референдум за потвърждаване на споразумението, трябва да разберат, че е нужно споразумение и следователно трябва да се гласува законопроект за излизане от ЕС, за да може това да стане“, каза Мей. Великобритания няма да напусне ЕС, освен ако споразумението за Брекзит получи подкрепата на парламентарно представените политически партии, добави тя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.21", "title": " Мей предлага на депутатите да гласуват ново споразумение за Брекзит"}
{"url": "https://trud.bg/%d0%bc%d0%b0%d1%80%d0%b8%d1%8f-%d0%b3%d0%b0%d0%b1%d1%80%d0%b8%d0%b5%d0%bb-%d0%b2-%d0%bd%d0%b5%d1%81%d0%b5%d0%b1%d1%8a%d1%80-%d0%b3%d0%bb%d0%b0%d1%81%d1%8a%d1%82-%d0%bd%d0%b0-%d0%b1%d1%8a%d0%bb%d0%b3/", "text": "„Важно е да кажем заедно „Да, искаме уважавана България в Европа, да, искаме Европа, която да усещаме във всяко училище, във всяко малко и средно предприятие, във всяко населено място“. Благодарение на Несебър и неговите жители знаем още колко по-силно трябва да се чува гласът на България. Като комисар по цифрова икономика и общество не мога да не говоря за туризма, за това колко е важен той за бизнеса. Искам да ви насоча към възможностите, които дават новите технологии. Защитили сме и до този момент нови перспективи, нови финансови инструменти за бизнеса и туризма, благодарение на новите технологии. Те позволяват всеки да се чувства реализиран и в ежедневието си, и със семейството си, и в професионалния си живот. Бъдете активни на 26-и май, за да продължим да показваме красивото лице на България пред Европа“. Това каза пред над 240 жители в Несебър водачът на листата на ГЕРБ и СДС за европейските избори Мария Габриел. На срещата в читалище „Яна Лъскова“ присъстваха народният представител Димитър Бойчев и общинските съветници от партията. „Като човек от региона, няма как да не оценявам случващите се промени. Европа може да звучи далечно на някого, но Несебър е дал много на Европа със история си, култура и дух. Градът се превърна в последните години в една от най-атрактивните дестинации, конкурираща се с утвърдените курорти на Средиземно море. За всичко това заслуга имате жителите на Несебър, заедно градим по-добра среда. Усилия полага и бизнесът, който движи развитието и дава по-добри шансове за работа и по-високи доходи“, сподели бургаският кандидат за евродепутат Ивелина Василева. Тя допълни, че морето дава много перспективи за развитие на региона. „Това е моята кауза – да работим за развитието на Черноморския регион, за чисто море, за чист въздух. Изградихме пречиствателна станция, която обслужва 7 населени места – най-голямата на Черноморското крайбрежие. Тя дава възможност водите на Черно море да са много по-чисти и да привличаме повече туристи. Изградихме и съоръжения за обработка на отпадъците, подготвихме и нов проект. Вече има подадено проектно предложение от ВиК – Бургас за пречиствателната станция, която обслужва Св. Влас и Елените“.  По време на срещата в залата на несебърското читалище Ивелина Василева, коментира още, че най-важен и дългоочакван за района е проектът за изграждането на четирилентовия път Бургас-Слънчев бряг. „Вече започна изграждането на последната шесткилометрова отсечка от обхода на Поморие. След като приключи, ще отчетем едно изцяло изпълнено обещание. Това е проект, който е чакан повече от 40 години. Той се случва със сериозната подкрепа на премиера Борисов, с финансиране, осигурено от държавния бюджет, заради добрата финансова обстановка в страната, стабилното управление и в икономически, и във финансов план. Продължаваме да работим и за привличане на повече средства по линия на европейската солидарност. Вече е подписан и договорът за разширение на рибарското пристанище на Несебър, което освен че дава по-красив облик на града, дава и повече шансове за рибарите, дава и повече шансове да акостират яхти и лодки. Ще продължим да работим в Европа България да бъде представлявана от хора, които знаят, могат и познават механизмите на работа на европейските институции, които могат да отстояват българския национален интерес“, заяви Ивелина Василева. Избори 2019. Платено съдържание. Купуването и продаването на гласове е престъпление.", "date": "2019.05.21", "title": " Мария Габриел в Несебър: Гласът на България трябва да се чува още по-силно в Европа\t"}
{"url": "https://trud.bg/%d0%bd%d0%b8%d0%ba%d0%b8-%d0%bb%d0%b0%d1%83%d0%b4%d0%b0-%d0%bc%d0%b0%d0%b9%d1%81%d1%82%d0%be%d1%80%d1%8a%d1%82-%d0%bd%d0%b0-%d1%80%d0%b5%d0%b7%d0%ba%d0%b8%d1%82%d0%b5-%d0%b7%d0%b0%d0%b2%d0%be%d0%b8/", "text": "Ники Лауда пресече финалната линия на земния си път и премина във вечността. Трикратният шампион във „Формула 1“ издъхна на 70-годишна възраст в болница в родния си град Виена. Той загуби състезанието с инфекцията на белите дробове, която го повали през миналото лято и превърна последните девет месеца от живота му в неравна битка с болестта и възрастта.  Както при Михаел Шумахер, чийто живот зави в неподозирана посока в следствие на едно падане на ски, така и при Лауда събитията се развиха по лош начин след ваканционно преживяване. По време на почивката си на остров Ибиса той хвана летен грип. Вирусът се разви бързо и се наложи пилотът да се прибере за лечение във Виена. Говори се, че дори сам е управлявал частния си самолет на път за дома. После се наложи белодробна трансплантация. Донори му станаха двама току-що починали пациенти. Техните органи обаче не успяха да дарят здраве и живот в тялото на Ники. Той така и не се възстанови от тежката операция, като периодично влизаше в болница. През последните две седмици е лежал на диализа и изкуствено дишане. На 20 май животът му приключи по начина, по който протече в последните 70 години – с резки и неочаквани завои.  Бързата смяна на посоката съпътства шампиона от раждането му на 22 февруари 1949 г. Тогава бъдещето на Андреас Николаус Лауда изглежда предначертано – да стане предприемач като баща си и дядо си. Младият Лауда обаче не се интересува от сделки и от сметки, а от коли. Като тийнейджър спестява от щедрите джобни пари, които му дават родителите, за да си купи първия автомобил – кабрио „Фолксваген“ тип „бръмбар“ от 1949 г. С вехтата машина младокът „пали“ гуми, без да има шофьорска книжка. Влиянието на фамилията го спасява от дългата ръка на закона. Ненавършил 20 години, Лауда участва в първото си състезание – планинско рали, в което заема челно място. Талантът му да закарва бързо колата си до финала бързо е забелязан и в крайна сметка се озовава във „Формула 1“. Но за да си осигури пилотско място в някой от отборите, му трябват пари. А семейството отказва да му ги даде. След серия разправии с родителите си, пилотът тегли заем, обезпечен със застраховката му живот, направена от фамилията. И така става състезател на отбора „Марч“. С решителност и прецизно каране компенсира липсата на опит и финес в управлението на болида. Бързата мисъл и добрата реакция са сред най-силните му качества. През 1975 г. Ники печели първата си титла с „Ферари“. На следващата година едва не изгаря жив в катастрофа на „Нюрбургринг“. Тогава той напразно апелира сред пилотите да бойкотират състезанието заради слабите мерки за сигурност. На хлъзгавата писта губи управление и се блъска в оградата, след което върху него връхлита друг автомобил. Наоколо няма маршали да му помогнат. От горящата кола го измъкват колегите пилоти. Каската му е счупена, косата му е изгоряла, дробовете му са пълни с вредни газове. Близо минута Лауда се е „пържил“ на температура 800 градуса. Тогава претърпява първата сериозна операция на белия дроб. Лекарите премахват дясното ухо, десния клепач, дясната вежда и част от скалпа му. Няколко дни се бори за живота си на болничното легло със свещеник до себе си за последно причастие.  Месец и половина по-късно Ники отново е на пистата, но вече с шапка, за да прикрива белезите. Става обаче по-предпазлив. На следващата година има всички шансове да спечели втора поредна титла. На последното състезание в Япония обаче отново вали и той се отказва с думите: „Аз не съм самоубиец.“ Така с една точка преднина шампион става Джеймс Хънт.  След втората си титла през 1977 г. Лауда постепенно губи мотивация. И най-неочаквано след тренировка за Гран при на Канада през 1979 г. паркира в бокса и казва на отбора си: „Писна ми да карам в кръг.“ Отказва се от спорта, но се връща три години по-късно и през 1984 г. става за трети път шампион за „Макларън“ с точка пред Ален Прост. Трикратен шампион и непредсказуем във всичко – такъв ще остане завинаги.  След като спира да кара във „Формула 1“, Ники Лауда основава авиокомпания, която носи неговото име. Тя се разраства бързо и впоследствие е погълната от Австрийските авиолинии. След това поставя основите на нова авиокомпания – FlyNiki, която в един момент продава, а после си я купува обратно. Бизнесменът Лауда е като пилотът Лауда – специалист по острите завои. И отборите си сменяше без проблеми. Беше консултант във „Ферари“, в „Ягуар“ и в „Мерцедес“, както и редовен коментатор на състезанията от „Формула 1“ за германската телевизия RTL. На последния старт от сезона през 2017 г. в Абу Даби той за първи път свали шапката си в ефир и каза: „Е, това беше!“. След което прекрати коментаторските си изяви.", "date": "2019.05.21", "title": " Ники Лауда – Майсторът на резките завои"}
{"url": "https://trud.bg/%d0%bc%d0%b0%d1%80%d0%b8%d1%8f-%d0%b3%d0%b0%d0%b1%d1%80%d0%b8%d0%b5%d0%bb-%d0%b2-%d0%b4%d0%be%d0%b1%d1%80%d0%b8%d1%87-%d1%89%d0%b5-%d0%be%d1%82%d1%81%d1%82%d0%be%d1%8f%d0%b2%d0%b0%d0%bc%d0%b5-%d1%81/", "text": "„Предстоятмногоинтензивнимесеци за финализиране на предложението за новата Обща селскостопанска политика. Беше важно да запазим амбициозен бюджет за ОСП. Ние ще продължаваме да отстояваме категорично запазване на бюджета на ОСП за България. На фона на това, че ще има държави, чийто бюджет за ОСП ще бъде намален почти с 8%, фактът, че ние запазваме нивата на директните плащания и ПРСР, е една много добра основа“, заяви в Добрич водачът на листата на ГЕРБ и СДС за Европейския парламент Мария Габриел. И добави, че бюджетът за ОСП продължава да бъде почти една трета от бюджета на ЕС или 365 млрд. евро. По покана на Асоциацията на земеделските производители в България и нейния председател Венцислав Върбанов тя се срещна в Добрич със земеделски производители. Във форума участваха още кандидатът за депутат в Европейския парламент от ГЕРБ Емил Радев, народните представители от Добрич вицеадмирал Пламен Манушев и Даниела Димитрова, председателите на Националната асоциация на зърнопроизводителите Костадин Костадинов и на регионалната му структура Радостина Жекова. „Сега е важно стратегическият план за България за ОСП да се подготви така, че да обръща внимание на мерките и желаните резултати. Новото е, че предварително всяка държава-членка ще трябва да представи подготвени критерии за резултати“, посочи Мария Габриел. Тя подчерта, че в новата програма „Хоризонт Европа“ са предложени 10 млрд. евро за научни изследвания. „България има потенциала да бъде участник по програмата, защото има добри експерти. Сътрудничеството между научните изследователи, университетите, експертите може да допринесе много за по-модерно земеделие“, каза още Мария Габриел. Тя информира още, че по партньорството за иновации в селското стопанство за периода 2019-2020 година са отделени 160 млн. евро. Наблегна на това, че ще работи за това Европа да е по-близко до земеделските стопани и земеделските организации и чрез опростяване на формулярите за кандидатстване.  По думите на Мария Габриел в бъдещия ресор цифровизация трябва да се включи образованието, което ще е важно както за цифровия модел, така и за учителите, а и за земеделците. „Има пълно единодушие за позицията на българската държава, която е изцяло съобразена със земеделските производители“, посочи Емил Радев. Той изрази надежда, че дебатът при новия Европейски парламент ще се поднови. „Много е важно как ще се структурираме, за да успеем да защитим българските интереси. Тук пак се сблъскваме с познатите двойни стандарти, защото когато трябва да изравняваме плащанията, има огромна съпротива. Смятам, че когато имаме нужната подкрепа в Комисията, когато в ЕС и ЕП позицията ни е единна, нещата се случват“, заяви Емил Радев.Той увери, че при структуриране на новата земеделска комисия отново ще бъде поставен въпросът за тавана на директните плащания. При това ще се търси подкрепата и на други държави. Венцислав Върбанов благодари на Мария Габриел за доброто сътрудничество, което досега е имала с АЗПБ. Особено, когато тя бе член на Комисията по земеделие. „Ни ще разчитаме и в следващия Европарламент това сътрудничество да продължи. Комуникацията да не бъде прекъсната, защото тя е много важна. Липсата на информация води до неувереност или до смущения, които водят до нежелани резултати“, посочи още той. Избори 2019. Платено съдържание. Купуването и продаването на гласове е престъпление.", "date": "2019.05.21", "title": " Мария Габриел в Добрич: Ще отстояваме силен бюджет за България в рамките на новата Обща селскостопанска политика\t"}
{"url": "https://trud.bg/%d0%bd%d0%b0%d1%80%d0%be%d0%b4%d1%8a%d1%82-%d0%bc%d1%83-%d0%be%d1%82%d0%bf%d1%83%d1%81%d0%ba%d0%b0-%d0%ba%d1%80%d0%b0%d1%8f-%d1%85%d0%b0%d1%80%d1%87%d0%b8-%d0%b7%d0%b0-%d0%ba%d1%83%d1%80%d0%be%d1%80/", "text": "В топ три на страните от ЕС сме по покупки Нарастват и намеренията на българите да спестяват Народът му отпусна края. А трите сфери, за които приоритетно ще харчим пари, са екскурзии, домакински електроуреди и ремонт на жилището, показва проучване за нагласите за потребление в страните от ЕС. 67% от българите са отговорили, че през 2019 г. планират да харчат повече за свободното си време и пътувания в сравнение с 2018 г. Този показател е над средното за Европейския съюз ниво от 60%. Със 7% са се увеличили българите, които възнамеряват да пътуват повече в сравнение с анкета от предходната година. Те дори планират повече от едно пътуване за годината извън страната. Норвежците са едни от народите, които ще харчат най-много за пътувания, като 73% смятат да увеличат разходите си, докато при французите и унгарците е най-малък делът на хората, които смятат да похарчат повече за пътешествия – съответно 48% и 46%. През 2019 г. много българи планират да подновят електроуредите си, като 60% от участниците в проучването заявяват, че искат да си купят готварска печка, хладилник или пералня. В това отношение страната ни е на първо място в ЕС, където само 43% от хората са пожелали да си подменят електроуредите. Като причината за това е, че много от домакинските уреди в България са доста стари. Българите сме номер едно и по отношение на ремонтите в дома, като над половина искат да обновят жилищата си през 2019 г. Това е с 19% повече от средно за ЕС ниво от 33%. Ние поставяме ремонта на дома и подобренията в него на трето място по необходимост след пътуванията и смяна на електроуредите. За разлика от нас останалите европейци поставят на трето място покупката на нов смартфон, което пък за нас е чак на пето място по необходимост. България не се различава много от другите страни по отношение на това за какво искат хората да харчат парите си. „На първо място, както в България, така и в другите страни то ЕС се нареждат пътуванията, което означава, че настроението на хората е умерено оптимистично, а на второ място се нареждат електроуредите – бяла и черна техника“, заяви Нели Недялкова, която представи данните от международното проучване “Обсерватория” на БНП „Париба лични финанси“. То е проведено в 17 държави, сред които са Австрия, Белгия, България, Чехия, Дания, Франция, Германия, Унгария, Италия, Полша, Португалия, Румъния, Словакия, Испания, Швеция, Норвегия и Великобритания. В рамките на анкетата са интервюирани 14 хил. европейци. Смартфонът е стоката, която европейците финансират най-често като покупка на изплащане, сочат данните от проучването.  Българите сме сред трите нациите в ЕС, които възнамеряват да увеличат най-много разходите си през 2019 г. Данните показва, че 62% от сънародниците ни биха харчили повече през следващите 12 месеца, което е по-високо от средното ниво за ЕС от 41%. Това е интересно откритие, имайки предвид, че българите са най-песимистично настроения народ в ЕС по отношение на състоянието на държавата и са сред най-ниско оценяващите личното си положение, допълват още експертите. На първо място по намерения за повече покупки са хората в Словакия със 73% положителни отговори, следвани от румънците с 63%. В същото време французите са най-песимистично настроени по отношение на покупателната си способност, като 59% от тях заявяват, че тя се е понижила през последните 12 месеца. Това е много по-високо от средното ниво за ЕС от 33%. Нарастват и намеренията на българите да спестяват. Делът на хората, които смятат да спестяват расте с цели 17% за година. Около 50% от нашенците биха събирали пари през 2019 г., а средното ниво за ЕС е 49%, показва проучването. Най-малък процент от спестовниците в Европа са във Франция (29%) и Белгия (36%), а най-много са в Норвегия (71%). Българите сме склонни да даваме много повече, от това, което имаме, но за сметка на това да купуваме, коментираха от Активни потребители. Прогнозата на българите е икономиката ни да нарасне с 3,1%. На фона на оценката през 2018 г., която беше 3,6%, наблюдаваме леко забавяне на очакванията за ръста. „През миналата година очакванията бяха подценени, а тази са малко надвишени“, заяви Калоян Стайков от Института за пазарна икономика. По думите му въпреки прогнозите за повече спестявания и потребления, българинът си остава песимист.   Мнение Хората искат да подобрят стандарта си Подкрепят икономиката, като купуват бг продукти Българите са готови да харчат повече за забавления и да подобрят стандарта си на живот чрез покупка на модерни уреди и ремонт на домовете си, коментира управителят на БНП Париба Лични Финанси в България Жозе Салойо. „Това е положителна новина за икономиката, тъй като вътрешното потребление, заедно с експорта, е основен двигател на ръста на БВП“, допълни той. Салойо представи и друга част от проучването за нагласите на хората за покупки, които са местното производство. То показва, че българите купуват местни продукти от патриотизъм, както и за да подкрепят икономиката, а французите – защото това е отговорно потребление. Според 75% от българите основната причина за покупка на местни продукти е, че това е добре за родната икономика. Това е близко до средното ниво за ЕС от 77%. Хората в България също така вярват, че това има и положително отражение върху заетостта. На тази позиция са 72% от участниците в проучването, което е малко по-високо от средното за ЕС от 70%. В България, както и в цяла Източна Европа, Великобритания и Дания като „локални“ се приемат „национални“ продукти, добави Жозе Салойо. В останалите страни от ЕС „локален“ означава „регионален“. Проучването показва още, че 62% от българите предпочитат храни „произведени в България“, а 18% – с произход от друга страна от ЕС.   Плащаме повече за бг продукти 68% от българите биха платили повече за местни продукти, което е над средното ниво за ЕС от 61%, показват данните от проучването „Обсерватория 2019“. В това отношение ние сме в топ 3 като пред нас са Италия със 75% и Швеция със 71%. Сънародниците ни най-често купуват местни храни – 94%, мебели – 75%, и козметика – 74%. Причината за този избор според 43% от участниците в анкетата е доброто качество. Тази цифра е по-висока от средната за ЕС от 35%. Само 19% от българите заявяват, че качеството на родните продукти не е достатъчно високо. Това е по-високо от средното ниво за ЕС от 14%. По този критерий сме на 3-о място като преди нас са Румъния с 24% и Дания с 21%. Само 43% от хората в Чехия биха платили повече за локални продукти, а във Франция цифрата е 56%. Българите са готови да платят 5-10% повече за бг продукти. Това са заявили 68% от участниците в проучването у нас. В това отношение отново сме над средното ниво за ЕС от 58%.   30% от българите са се замогнали След нас е Франция с 10% от населението Покупателната способност на 30% от българите се е повишила през 2018 г., което е с 2% повече в сравнение с проучването от миналата година. Тази цифра е над средното ниво за ЕС от 23%. По отношение на повишаването на покупателната способност, България е в топ 5 на ЕС и зад страната ни са развити икономики като Франция, където само 10% от хората са дали положителен отговор, и Италия – със 17% положителни отговори. През 2019 г. най-високо по този показател е Норвегия, където покупателната способност на 46% хората се е повишила. Други 30% от българите заявяват, че покупателната им способност не се е променила, което е под средното ниво за ЕС от 44%. Най-песимистично настроени са хората във Франция, където 59% казват, че покупателната им способност се е понижила, което е много над средното за ЕС от 33%. Българите имат много ниска оценка за личното си положение – 4,8 точки, което е под средното ниво за ЕС от 6,1 точки. След България е само Унгария с 4,7 точки. Близо до нас са Франция с 5,7 точки и Словакия с 5,4. Най-висока оценка за личното положение имат в Дания – 7,1 точки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.21", "title": " Народът му отпуска края – харчи за курорт, техника и ремонти\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-407/", "text": "Народът му отпуска края – харчи за курорт, техника и ремонти Увеличаваме разходите си по-бързо от останалите европейци. В топ три на страните от ЕС сме по покупки. Нарастват и намеренията на българите да спестяват.             Ще върне ли Ципрас гръцкия бизнес от България? Плебеите аплодират, витрината свети, а зад светлините бизнесът се огъва – коментар на Бойка Атанасова, кореспондент на „Труд“ в Атина.         С насилие не можем да надвием престъпността Има затворнически туризъм у нас, казва доц. Наталия Киселова, преподавател по конституционно право, в интервю за „Труд“.             Сводниците без право да гласуват Това повелява първият избирателен закон от 1880 г. Стефан Стамболов имал специална квартира за плътски удоволствия на Цариградско шосе – „Легенди и истини в българската история“ с Росен Тахов.         Бащата Силует на Владимир Пенев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.21", "title": " Вижте акцентите в броя на вестник „Труд“ в сряда, 22 май 2019"}
{"url": "https://trud.bg/%d1%86%d1%81%d0%ba%d0%b0-%d0%bd%d0%b5-%d1%81%d0%b5-%d0%bf%d1%80%d0%b5%d0%b4%d0%b0%d0%b2%d0%b0-%d1%82%d0%b8%d1%82%d0%bb%d0%b0%d1%82%d0%b0-%d0%bc%d0%b5%d0%b6%d0%b4%d1%83-%d1%80%d0%b0%d0%b7%d0%b3%d1%80/", "text": "Драмата в българския футбол този сезон ще бъде до сетния миг. Битката за титлата остана отворена до заключителния 10-ти плейофен кръг, след като „Лудогорец“ и ЦСКА не сгрешиха. „Орлите“ надвиха „Ботев“ в Пловдив с 2:0, а по същото време „червените“ взеха дербито с „Левски“ със същия резултат. Тиаго и Евандро вкараха скъпоценните попадения за столичния гранд след почивката, докато на базата в „Коматево“ герои също бяха чужденци – Клаудиу Кешеру и Якуб Шверчок. Така всичко остава в ръцете на „Черно море“. Този петък „моряците“ гостуват в Разград и само отборът на Илиан Илиев може да промени статуквото в първенството. Успех за „зелените“ ще означава осма поредна титла за клуба от Разград и при подобен развой резултатът на „Българска армия“ между ЦСКА и „Ботев“ (Пд) ще бъде без значение. „Левски“ пък е твърдо на третата позиция и за трета поредна година ще трябва да мине през бараж по пътя към Лига Европа.  Двубоят на националния стадион „Васил Левски“ започна равностойно, а постепенно „сините“ наложиха превес. Най-чистото положение през първите 45 минути се откри пред юношата Илия Юруков. Халфът получи отлично подаване от Иван Горанов, но ударът от въздуха на младока бе неточен. Минута по-рано Давиде Мариани бе стрелял от дистанция, но топката попадна в обсега на вратаря Витаутас Чернаускас. В самия край на първата част грубо влизане на Паулиньо контузи бранителя Иван Турицов. Десният бек бе заменен принудително, а това поставя под въпрос участието му в предстоящите квалификации на националния отбор с Чехия и Косово през юни. За фаула бразилецът обаче не получи официално предупреждение.  След подновяването на играта ЦСКА заиграе по-агресивно в офанзивен план и това се оказа решаващо за крайния изход. В 55-ата символичните гости имаха претенции за дузпа за игра с ръка на Седрик Утонджи в наказателното поле, но главният рефер Драгомир Драганов даде знак играта да продължи. Попадение от статично положение все пак падна във вратата на Николай Михайлов. В 70-ата минута Тиаго стреля от фаул, топката срещна гърба на Станислав Костов и влетя в мрежата на „сините“. В края „Левски“ остана и с човек по-малко, след като Нуно Рейш получи два бързи жълти картона. Малко след това Евандро довърши мисията на ЦСКА, за да запази интригата жива до петък, когато всички въпросителни ще паднат.", "date": "2019.05.21", "title": " ЦСКА не се предава, титлата между Разград и „Армията“"}
{"url": "https://trud.bg/%d0%b4%d0%b2%d1%83%d0%bb%d0%b8%d1%87%d0%bd%d0%b0%d1%82%d0%b0-%d0%b1%d0%be%d1%80%d0%b1%d0%b0-%d0%b7%d0%b0-%d0%b5%d0%b2%d1%80%d0%be%d0%bf%d0%b0/", "text": "Скандалът „Ибисагейт“, който в края на миналата седмица торпилира управляващата коалиция в Австрия, повдигна въпроса, може ли да се окаже малкото камъче, което ще повлече като лавина надолу рейтингите на крайнодесните, националистите и евроскептиците в Европа на престоящите в края на седмицата избори за Европейски парламент? Разкритото тайното лобиране на свързани с Кремъл олигархични интереси пред крайнодесни австрийски политици още през 2017 г. с цел получаване на преференции за обществени поръчки след избирането им същата година, в замяна на финансови и други ресурси за провеждане на кампанията им, ще възмути ли избирателите? От Австрия през цяла Европа. Или времето е твърде кратко, за да се осъзнаят изведнъж електоратите по държавите членки, че цялата история с патриотарските лозунги, резкия възход на лаладжийската антиевропейска реторика, която им пробутват от години най-различни „нови лица“, не е искрена. Че постоянният възход на крайните тенденции в ЕС отдавна не е просто естествена реакция на миграционната криза от 2015 г., която създаде тези конкретни настроения. Които благодарение на безконтролна онлайн пропаганда, финансирана от „доброволни спонсори“, продължават да къкрят открито и под повърхността в обществата на страните от ЕС. И то предимно в тези, които на практика бяха най-малко засегнати от интегрирането на мигрантите. На Изток. Че нищо отдавна не е както изглежда, трябва да е ясно на всеки. На Запад. Както и че основната страна в прекия ареал на Стария континент, която не само никога не е имала интерес от силна обединена Европа, но от години работи за прокарване на амбициите си да я доминира и неприкрито работи за подкопаване на доверието в европейския проект, е Русия. Използвайки православието, за да подхранва национализма на Балканите, с газовата си хватка, за да помпа политическия опортюнизъм в Централна и Източна Европа и най-общо популистките нагласи на Запад. На цената на безотчетните си разходи пред руските данъкоплатци, но на основание „национален интерес“ и „национална гордост“. Която, както знаем голяма част от съзнателните приносители на руски паспорти предпочитат да упражняват там, където гражданските им права са защитени от международни конвенции. Или най-малкото утвърдена туристическа застраховка. Извън Русия. Тактиката, разбира се, е спрямо особеностите на лова. Да се търси ръката на Кремъл навсякъде в този нови крайни политически тенденции в Европа би било безразсъдно и недалновидно. Москва отдавна има много волни и неволни съюзници, които използват недоволството на обществената среда, за да прокарват своите идеи. Къде открито, къде не. В крайна сметка, на ЕС и правителствата на държавите членки и САЩ им отне години да признаят, че либералния подход в контролирането на интернет превръща световната мрежа и най-вече социалните мрежи в оръжие. На свободата за манипулации – колкото за тероризъм, толкова и за политика. Със зададените вече параметри либералните общества не могат да забранят на гражданите си да споделят за обществено ползване преференциална лична информация, както и да ограничат тайните си служби или техни подизпълнители да ги използват. За справка: референдум за „Брекзит“, Доналд Тръмп, „Кеймбридж Аналитика“, Стийв Банън… Апропо, последният не го споменаваме случайно. Стратегът на предизборната кампанията на действащия президент на САЩ изгря в ново апмлоа последната една година като своеобразен идеолог на бъдещото крайнодясно обединение на евроскептиците на Стария континент, което да доведе до събаряне на ЕС. И се е позиционирал от седмица в Париж, където твърди, че по никакъв начин не работи и дава съвети за кампанията на водената от Марин льо Пен крайнодясна партия „Народен сбор“. Но смята Франция за „най-вълнуващата страна“ в Европа, откъдето може да наблюдава изборния процес в края на седмицата. Можем само да се надяваме дали историята с Хайнц-Кристиан Щрахе и руската кокона с „неизмити нокти на краката“ ще повлияе на плановете му. На място Льо Пен превъзмогна всякакви предразсъдъци около обвиненията срещу нея, че през 2017 г. се е срещала лично с президента на Русия Владимир Путин, след като в рамките на двете предходни години тогавашната партия „Национален фронт“ основана от баща u – Жан-Мари, е получила над 11 млн. евро. Потулен скандал, който новата партия на Льо Пен тази кампания заглуши с нова стратегия – смяна на името на формацията, и кампания за публично финансиране. Иначе, името „Банън“ легитимира колкото и това на „Путин“, когато става въпрос за продаване на политически доктрини. Пък и „шубето е голям страх“, както често пъти сме подчертавали, ако се поддава човек на заглавия. Набеждаваният от години за политическо чучело, но вероятно най-големият шоумен и предвидлив бизнесмен в историята на Европейския съюз – Найджъл Фарадж, се оказа че капитализира най-много от развилата се ситуация със застоя около излизането на Великобритания от ЕС. „Партията за Брекзит“ е не само фаворит в предпочитанията на десните избиратели на Албиона, но също така е и сама по себе си корпорация, с Найджъл Фарадж начело като генерален директор и едноличен собственик, без декларация за намерения, манифест или управителен съвет. И то без руска намеса.   Отдавна не започва от газа За международните наблюдатели големият разрив в отношенията между Запада и Русия настъпва през февруари 2007 г., по време на международната конференция по сигурността в Мюнхен, на която руския държавен глава Владимир Путин настоява, че мненията на страната му не може да бъде изключвани от решенията, свързани с бъднините на световния международен ред. Година по-късно Западът си позволи едноличното признаване на Косово, без да се консултира предварително с Москва.", "date": "2019.05.21", "title": " Двуличната борба за Европа\t"}
{"url": "https://trud.bg/%d1%85%d0%b2%d0%b0%d0%bd%d0%b0%d1%85%d0%b0-%d1%88%d0%be%d1%84%d1%8c%d0%be%d1%80-%d0%bd%d0%b0-%d0%b0%d0%b2%d1%82%d0%be%d0%b1%d1%83%d1%81-%d1%81-139-%d0%bf%d1%80%d0%be%d0%bc%d0%b8%d0%bb%d0%b0-%d0%b0/", "text": "Пътни полицаи заловиха шофьор на автобус да превозва пътници след употреба на алкохол, съобщиха от МВР в Сливен. Проверката е извършена по обяд, на бул. „Стефан Караджа“, който е сред основните артерии в областния град.  Тестът, направен на 46-годишния водач, е отчел 1, 39 промила алкохол.  Нарушителят е отведен в Районното управление и задържан за 24 часа в полицейския арест, където изтрезнява. Пияният шофьор е превозвал работници от сливенското с. Бяла. По време на проверката автобусът е бил пълен. По случая е образувано бързо производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.21", "title": " Хванаха шофьор на автобус с 1,39 промила алкохол"}
{"url": "https://trud.bg/%d0%bd%d0%b0%d0%b9-%d1%81%d1%82%d0%b0%d1%80%d0%b8%d1%8f%d1%82-%d0%bd%d0%b8-%d0%bc%d0%be%d1%80%d1%81%d0%ba%d0%b8-%d0%ba%d1%83%d1%80%d0%be%d1%80%d1%82-%d0%bf%d1%80%d0%b0%d0%b7%d0%bd%d1%83%d0%b2%d0%b0/", "text": "Най-старият ни морски курорт – Св. Св. Константин и Елена, отбеляза имения си ден с пъстра палитра от събития. Създаденият преди 111 г. комплекс, прочут с лечебните си минерални води и традиции в гроздолечението, тази година ще посрещне гости от Германия, Русия, Чехия, Полша, Унгария и България. Първите летни туристи с интерес се включиха в празника. По традиция той започна с литургия в манастира „Св. Св. Константин и Елена“, под чийто олтар блика целебен извор. Стотици миряни дойдоха да запалят свещ и да се помолят за здраве пред чудотворната икона на светите равноапостоли, която поведе литийното шествие по алеите в курорта. Гостите се почерпиха с осветен агнешки курбан и се насладиха на концерта на фолклорния ансамбъл на Варненския свободен университет „Черноризец Храбър“ и солистите Донко Марков и Кристина Христова. На поляната пред манастира бе открита изложба с последните пет скулптури от камък, сътворени за по-малко от месец от майстори от Индия, Белгия, Турция, Македония и България в рамките на Петия пленер „Докосване до природата“. Изящните творби на тема „Морско дъно“ допълват богатата колекция на открито от общо 30 произведения на изкуството, които радват очите на гостите на комплекса. За първи път тази година с подкрепата на община Варна пленерът ще има втора сесия през август. Не по-малко любопитна за туристите бе и експонираната за имения ден в хотел „Астор Гардън“ фотоизложба, в която архивни и черно-бели и цветни снимки представят вековната история на курорта. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.21", "title": " Най-старият ни морски курорт празнува имен ден\t"}
{"url": "https://trud.bg/%d0%b8%d0%b7%d1%82%d1%80%d0%b5%d0%b1%d0%b8%d1%82%d0%b5%d0%bb%d0%b8-%d0%bd%d0%b5-%d1%81%d0%b5-%d0%ba%d1%83%d0%bf%d1%83%d0%b2%d0%b0%d1%82-%d0%bd%d0%b0-%d1%87%d0%b5%d1%80%d0%b5%d0%bd-%d0%bf%d0%b5%d1%82/", "text": "Не е важна марката на изтребителите, а условията в договора Не е важно какви оръжия си купил, а каква е икономиката ти. Това е опростена, но изключителна важна формулировка как трябва една държава да подхожда към отбраната си. Не са важни дори бройките на бойните единици, ако държавата е паднала на колене. Бърз пример. При втората инвазия на САЩ в Ирак армията на Саддам Хюсеин притежаваше над 2 хиляди танка, над 300 бойни самолета, близо 4 хиляди бронирани машини и огромна армия. Оставете наборната, но дори малцина федаини в такива държави са достатъчни да блокират каквато и да е инвазия, а при Саддам освен 30 хиляди всеотдайни федаини, кръжеше и армия от близо един милион опитни войници. Хванах се на бас (в Дарик радио), че до месец и половина, след началото на войната, морските пехотинци на САЩ ще са в Багдад. Малко се уплаших от баса си, но пред емоциите винаги съм предпочитал логиката. Американците влязоха малко по-бързо в столицата. Нямаха милост и смазаха всичко, защото това беше тотална война. Тотална война означава, че няма правила – всяко нещо, което се движи, е заплаха и убиваш. България е част от тази война, без нито един участник в инвазията, но с достатъчно жертви през епохата на демократичен Ирак.  Хванах се на бас също, че ако САЩ не съхранят структурата на армията и не спечелят на своя страна опозиционните генерали, ще затънат. Затънаха, но и забогатяха. Не съм врачка, не съм експерт дори, а разсъждавам само и единствено от една правилна, според мен гледна точка. Войната е въпрос на пари. Отбраната – също. Има и висша политика, която в Ирак не видяхме, но бизнесът не се интересува от статистиката на „съпътстващите щети“, а от бонусите в края на годината. Затова и войните се водят от най-големите държави в света, начело с най-голямата демокрация – САЩ. Ние сме „надеждни партньори“, от „доброволци“. Хубав пиар да пратят наши момчета да ги стрелят за нещо, дето не ни е ясно. Отбраната в националния u аспект е въпрос на добър мениджмънт и не бива да се осланя на емоции и пиянски заклинания – „тия са ми приятели“, „тия ги мразя“. И след това да си купиш от приятелите нещо, което не ти трябва, или не можеш да поддържаш, но плащаш прескъпо. Големите приятели винаги ще те грабят и това се случва. На военния парад по повод Деня на армията – 6 май – имаше ретро парад с машини на българската армия от Втората световна война. Много хора възкликнаха, че и самолетите ни са от ретро парада. Не са. МиГ-29 продължават да са изключителни самолети, но те бяха част от една огромна авиация от времената на Студената война, когато българските ВВС притежаваха флотилия по-силна от тази на Ирак от онази война. Без останалата част от армията – те са просто играчки за парад. Но дори тогава ни даваха „изгодно“ МиГ-29, само да сме част от „приятелския съюз“, дето ако не сме в него, ще живеем зле. И ги плащахме щедро и пре-щедро. И сега искат от нас същото. Днес имаме три изтребителя, които да летят над площад „Батенберг“ по време на паради. Летят с ограничения си ресурс и в същото време са чудесен повод за политически дрязги и икономически интереси. Днес в България има прекалено много политици и общественици с „атлантическа съвест“, които са готови да слугуват в небългарска полза, без господарят да им е подал ръка. Отвратително! Превъоръжаването на ВВС е безкрайно наложително, както и останалите родове войски. Това е аксиома. Няма дори да спорим по темата. Оттук нататък трябва да сложим двете условности в уравнението – икономика и политика. Без първото второто е безсмислено. Каквито и самолети да купим в момента, по заданието на парламента, те няма да повишат по никакъв начин отбранителните способности на България. По никакъв начин. 12 самолета, че дори 24 няма да спасят България от инвазия от който и да е наш съсед, а да не говорим за Русия (Дяволът, по презумция). Просто минават годините и сменяш ладите с форд, после фордовете с тойоти – както стане. Но парите ни стигат за толкова – 12 самолета. Заданието е за осем. Задачите ни като съюзници също са ясни – „еър полисинг“. Това е патрулиране по зоната за отговорност. Важно е самолетите да не са руски, да не са извън системата на Европа и Атлантика. Нарочно го казвам така, защото това е нашия свят и конкретно Швеция и техните „Грипен“ са от тази система. Китай – не е. Русия – не е. Корея – не е. Нито Южна Африка. Народното събрание взе решение и даде много точни граници за провеждане на конкурс за придобиване на нов многофункционален самолет за българските ВВС. След това се намеси асансьорната политика и от многофунционален, се превърна в „нов“. И от това, което можем да си позволим, благодарение на личните усилия на г-н Цветан Цветанов и въпреки експертизата, въпреки волята на МО и на министър Каракачанов, започнаха преговори с втория в класирането. Чист асансьорен лобизъм. Купуването на военна техника не ти осигурява безкрайната любов на покровителя. А обратното твърдят професионалните америколизци, които казваха, че ако не купим Ф-16, сме за Путин. Тъпаци! Ако им предложим да платят цялата сделка за Ф-16 лично, ще станат путинисти. Точно така както най-отявлените от тях лакомо преминаха под мекото крилце на Ердоган (разбирай ДОСТ). Ако някой не е разбрал нещо, президентът Доналд Тръмп иска „Америка отново велика“. Не съм чел нещо за България в неговите обещания. Америка отново велика е свързано единствено и само с икономиката, защото, както казва американската поговорка, „Флагът следва търговията“. На нас ни благодариха няколко пъти, че заради обещанието да купим Ф-16, ще се отворят 4 хиляди работни места в САЩ. Егати великата икономика сме, че да инвестираме в чужда работна ръка. Няма да престана да критикувам Каракачанов, че държи начело на българската армия пенсионери, но в случая това, което отстоява, е оптимистично. Плахо го казвам, но се надявам да го отстои докрай, защото това е патриотичното. Според мен той самият от самото начало знаеше, че сделката за Ф-16 е чист рекет. Ние всички знаехме, че това е така. И той го знаеше и точно преди Нова година заяви, че експертизата не е готова и след това Цветанов и цяла Америка разтръби „Честит ни Ф-16“. Ние, мили българи, нямаме тези пари! Нямаме ги! Не става въпрос дали трябва да имаме добра армия – имаме нужда. Не става въпрос дали трябва да се превъоръжим – трябва. Нека обаче, когато говорим за сделки за нови самолети, да припомним детайлите (грубо, търсете детайлите в дългите страници на НС и МО): Ф-16 (Четвърто поколение) – Осем изтребителя (способности въздух, земя – без море, което е важно за България), цена – над 2,5 милиарда лева авансово (с около 700 милиона над разрешеното от парламента) – сега и веднага. Това е без ДДС и без скъпотиите по поддръжка. Без диверсификация на въоръженията. Доставка – до 2024 г. „Грипен“ (Четвърто поколение) – Десет (вместо осем), цена с цялостно въоръжение, доставка до година и половина, след подписване на договора, с обучени пилоти и готови да изпълняват еърполисиг. Изграждане на База за поддръжка на „Грипен“ за Източна Европа (500 работни места), инвестиция около 2 милиарда лева. Гарантиран безлихвен кредит от шведски банки, лизинг за 20 години. Да не говорим за техническите параметри. Ф-16 – купуваш ракети само от САЩ. „Грипен“ – от САЩ, всяка европейска държава (НАТО), Израел. Цена на летателен час? Ако си закупим Ф-16, за да поддържаме стандартите на НАТО, ще ни струва 90 млн. на година. Грубо. Когато политиците избират сделка, трябва да смятат крайна цена на продукта. Колко е инвестицията, поддръжката, колко ще летят пилотите, колко ще е всичко, всичко. Тогава разделяш крайните разходи на годините и виждаш от два идентични самолета кой можеш да си позволиш. Повтарям „ПОЗВОЛИШ“. Каква отбрана ти е нужна, ако ще крадеш за чужда държава от другите сектори на стопанството? Затова се радвам, че Каракачанов не избяга от себе си и отвори раната. Надявам се да я излекува докрай.", "date": "2019.05.21", "title": " Изтребители не се купуват на Черен петък\t"}
{"url": "https://trud.bg/%d1%80%d0%be%d0%b4%d0%b8%d1%82%d0%b5%d0%bb%d0%b8%d1%82%d0%b5-%d0%bd%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8%d1%8f-%d0%b0%d0%bb%d0%bf%d0%b8%d0%bd%d0%b8%d1%81%d1%82-%d0%b8%d0%b2%d0%b0/", "text": "Родителите на   на 17 май на Лхотце български алпинист Иван Томов набират 70 хиляди долара, за да може да бъде пренесено тялото му от Хималаите до Русе. Това съобщи в профила си във Фейсбук приятелката на починалия алпинист Янислава Радостинова, след като първоначално вчера се появи информация, че той ще бъде погребан под върха, където почина от височинна болест, предаде „Dir.bg“. От Туристическо дружество „Приста“-Русе подкрепят семейството на Иван. Ето какво пишат в групата в социалната мрежа: „ТД „Приста“ ще подкрепи набирането на средства за репатриране тялото на Иван Томов от Непал. След кратка дискусия „за“ и „против“, смятаме, че решаващият избор за това е на родителите на Иван. Надяваме се на подкрепа от всички приятели и съмишленици!“. „Обещаха ни да го смъкнат поне до втори лагер (в момента тялото му е в района на Лагер 4 – бел.ред.) и затова в нас се запали една надежда – да съберем някаква част, някаква сума да им предложим, за да може после с вертолет да го закарат в Катманду. Мисля, че всеки един родител би искал детето му да е до него… Да го погребем по нашите си традиции, християнските, да не остане там, в тия скали… хвърлен…“, каза пред   Юрий Томов, баща на загиналия алпинист. Той увери, че ако времето не позволи провеждането на акция по сваляне на тялото от Лагер 4, парите ще бъдат дарени за благотворителност. „Не, защото ми е син, но това беше един много достоен, много добър човек, скромен. Мисля, че той, както и Боян (Петров – бел.ред.) все пак допринесоха с нещо за нашата държава и мисля, че заслужават уважение… Една последна почит. Ако е възможно“, добави бащата. Всеки, който иска да помогне, може да преведе средства на следната банкова сметка, на името на бащата на Иван – Юрий Любенов Томов: IBAN: BG58BPBI79211043088601 в български лева,  ЮРОБАНК И ЕФ ДЖИ-РУСЕ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.21", "title": " Родителите на загиналия алпинист Иван Томов събират 70 хил. долара, за да приберат тялото му в България"}
{"url": "https://trud.bg/%d1%81%d1%82%d0%b0%d1%80-%d1%80%d0%b0%d0%b7%d0%ba%d0%bb%d0%be%d0%bd%d0%b8%d1%82%d0%b5%d0%bb-%d0%bf%d0%be%d0%b4%d0%bf%d0%b0%d0%bb%d0%b8-%d0%b0%d0%bf%d0%b0%d1%80%d1%82%d0%b0%d0%bc%d0%b5%d0%bd%d1%82/", "text": "Стар разклонител подпали апартамент в сливенския кв.“Дружба“, съобщиха от полицията в града. Пожарът е избухнал около 10,40 ч. на 20 май. Пристигналият на място екип е успял да угаси пламъците около 11,15 часа. Въпреки незабавната намеса на огнеборците, в пожара са били унищожени мебелите и домашното оборудване в жилището, опушени са 50 квадрата стени. Късо съединение в разклонителя е причинило огнения инцидент. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.21", "title": " Стар разклонител подпали апартамент"}
{"url": "https://trud.bg/%d1%81%d0%bb%d0%b0%d0%b1%d0%be-%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d0%b5-%d0%b5-%d1%80%d0%b5%d0%b3%d0%b8%d1%81%d1%82%d1%80%d0%b8%d1%80%d0%b0%d0%bd%d0%be-%d0%b2-%d0%ba/", "text": "Слабо земетресение е регистрирано в Кресненския разлом. То е било със сила 2,2 по Рихтер и с епицентър в близост до симитлийското село Железница, съобщават от Националния институт по геофизика, геодезия и география към БАН. Земният трус е бил с дълбочина 0 км и е станал в 9.53 часа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.21", "title": " Слабо земетресение е регистрирано в кресненския разлом"}
{"url": "https://trud.bg/%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d1%82-%d0%bf%d0%b5%d1%82%d1%80%d0%be-%d0%bf%d0%be%d1%80%d0%be%d1%88%d0%b5%d0%bd%d0%ba%d0%be-%d0%b7%d0%b0-%d0%b4%d1%8a%d1%80%d0%b6%d0%b0%d0%b2/", "text": "Държавното бюро за разследвания (ДБР) на Украйна е започнало проверка за възможна държавна измяна, извършена от бившия президент на страната Петро Порошенко. Новината беше съобщена във Фейсбук от първият заместник-директор на службата Олга Варченко. В съобщението се казва, че разследването е относно събитията от 25 ноември 2018 година, когато кораби от украинските военноморски сили се опитаха да преминат от Черно в Азовско море през Керченския пролив. Тогава плавателните съ6дове, заедно с моряците, бяха задържани от руските власти. Проверката е започнала след заявление, подадено от Андрей Портнов, който беше заместник-ръководител на администрацията на бившия държавен глава на Украйна Виктор Янукович. Портнов твърди, че докато е бил президент Порошенко е извършил държавна измяна, когато въведе военно положение в страната. Бившият президент е обвинен, че е пожертвал украински моряци като ги е пратил в Керченския пролив и се е опитал да наруши конституцията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.21", "title": " Разследват Петро Порошенко за държавна измяна"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0-%d0%b8%d0%b7%d0%b3%d1%80%d0%b0%d0%b6%d0%b4%d0%b0%d0%bd%d0%b5%d1%82%d0%be-%d0%bd%d0%b0-%d1%80%d0%b8%d0%b1%d0%b0%d1%80%d1%81%d0%ba%d0%be-%d0%bf%d1%80%d0%b8/", "text": "Първа копка на изграждането на рибарско пристанище в местността „Карантината“ в район Аспарухово беше направена в присъствието на кмета на Варна Иван Портних и Деница Николова, зам.-министър на МРРБ. Проектът се финансира по „Програма за морско дело и рибарство“ чрез Европейския фонд за морско дело и рибарство и е на обща стойност 13,7 млн. лв, от които около 8 млн. лв. е безвъзмездната финансова помощ, а 5,7 млн. лв. – собствено финансиране. Ще бъде извършена модернизация и реконструкция на съществуващото рибарско пристанище с изграждане на хидротехнически съоръжения и необходимата инфраструктура. Проектът предвижда защитена акватория за безопасно акостиране на рибарските лодки, сигурно и хигиенично разтоварване на улова, рибна борса с първа продажба. На тържеството присъстваха Мария Габриел, еврокомисар, областният управител Стоян Пасев, председателят на ОбС Тодор Балабанов, зам.-кметът на Община Варна Христо Иванов, кметът на район Аспарухово Калина Белмезова, представители на фирмата-изпълнител.„Скоро бе приет ПУП за Аспаруховия парк, който ще превърнем във втората Морска градина на Варна. Държа да разсея всякакви спекулации, че в парка ще се строи! Заложено е 1% застрояване – за санитарни помещения. Лъжа са твърденията, че в парка ще има кръчми и блокове. В самото решение ясно е казано, че това е парк – с алеи, с осветление, с паркова мебел, пейки, беседки, зони за отдих, детски площадки, спортни площадки“, каза кметът Иван Портних. Той допълни, че след изграждането на зоната канал-море край кметството, предстои тя да бъде разширена. Предвижда се изграждане на музей на открито край Аспаруховия вал и създаване на транспортна връзка по море с корабчета между Аспарухово и Морска гара. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.21", "title": " Започна изграждането на рибарско пристанище в Аспарухово"}
{"url": "https://trud.bg/%d0%be%d0%b1%d1%8f%d0%b2%d0%b8%d1%85%d0%b0-%d0%ba%d0%be%d0%bd%d0%ba%d1%83%d1%80%d1%81-%d0%b7%d0%b0-%d0%b8%d0%b7%d0%b3%d1%80%d0%b0%d0%b6%d0%b4%d0%b0%d0%bd%d0%b5-%d0%bd%d0%b0-%d0%bc%d0%b5%d0%bc%d0%be/", "text": "Столична община – Направление „Архитектура и градоустройство” обявява открит конкурс за проект по Закона за обществените поръчки с предмет: „Изработване на проект за изграждане на Мемориал на загиналите войници от Първи и Шести софийски пехотни полкове”, съобщават във фейсбук страницата си от общината. Идейният проект следва да предложи решение за постигане на естетическа, емоционално въздействаща, здравословна, безопасна и общодостъпна среда, в която да бъде материализирана със съвременни художествено-естетически средства историческата, културната и родовата памет за загиналите войници от Първи и Шести софийски пехотни полкове. Всяко предлагано решение следва да допринася за пълноценното обогатяване на съществуващата физическа среда чрез пространствено обоснована и естетически балансирана намеса, като същевременно създава възможности за осигуряване на условия за отдаване на почит и възпоменание. Мемориалът на загиналите войници от Първи и Шести софийски пехотни полкове следва да материализира почитането на паметта и прославата на падналите в Балканската, Междусъюзническата и Първата световна войни. Документацията за участие може да се види и изтегли от раздел „Профил на купувача”:  . Крайният срок за подаване на конкурсните проекти е 17:30 часа на 18 септември 2019 г. в Деловодството на Направление „Архитектура и градоустройство“ – гр. София, ул. „Сердика“ № 5. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.21", "title": " Обявиха конкурс за изграждане на Мемориал на загиналите войници от Първи и Шести софийски пехотни полкове"}
{"url": "https://trud.bg/%d0%b0%d0%b4%d0%b0%d0%bc-%d1%84%d0%b5%d0%ba%d0%b5%d1%82%d0%b5-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8-%d0%b0%d0%b7-%d0%b8-%d0%b2%d1%80%d0%b5%d0%bc%d0%b5%d1%82%d0%be-%d0%ba/", "text": "Младият унгарски художник Адам Фекете изложи свои платна в Галерия-музей „Класика” в София. Вернисажът се състоя 17 май със специалното участие на певицата Роси Рос, която изпълни свои авторски песни на различни езици. Изложбата може да бъде видяна до 7 юни. Картините са създадени през последните години, техниката е смесена: акрил, туш и перо. Всяка творба е уникална и с определена тема. Най-новото платно, рисувано ден преди началото на изложбата, е с най-дългото заглавие: „Дядо Волтрен, който рита камък в цветния дъжд в полунощ”. Пъстър, емоционално-експресивен и зареден със светлина е светът, в който ни пренася Адам. Две от абстрактните картини са с посвещения. „Пътища” е посветена на скулптура Людмил Бонев, а „Рибарят” – на поетесата-художник Лили Сотирова. За младия творец това е поредна самостоятелна изложба. Негови платна са притежание на ценители в различни страни в Европа. Откриването уважиха художници, дейци на културата, изкуството и науката като: Ставри Калинов, Николай Янакиев, Роман Кисьов, Стефан Петрунов, Ласло Клайн, Лили Сотирова, Ралица Бежан, Даниела Ефремова, Виолин Неделчев, Христо Деянов, Ралица Базайтова, Венцислав Йорданов и др.", "date": "2019.05.21", "title": " Адам Фекете представи „Аз и времето, което бяга”"}
{"url": "https://trud.bg/%d0%bf%d0%b5%d1%89%d0%b5%d1%80%d0%b0-%d0%b1%d0%b8%d1%81%d0%b5%d1%80%d0%bd%d0%b0-%d0%b7%d0%b0%d1%82%d0%b2%d0%be%d1%80%d0%b8-%d0%b7%d0%b0%d1%80%d0%b0%d0%b4%d0%b8-%d0%bf%d1%80%d0%b8%d0%bb%d0%b5%d0%bf/", "text": "Пещера „Бисерна“ над Шумен вече е затворена за посещения, след като близо 960 туристи успяха да се насладят на красотата й от 8 април до 20 май. Ограничението е въведено заради започващия размножителен период на пещерните обитатели – прилепите. 14 вида живеят в пещерата. До август месец те ще отглеждат своите малки и присъствието на хора ще попречи на развитието на поколението им. Всяка двойка има само по едно малко на година. Пещера „Бисерна“ е защитено местообитание на прилепи и се очаква специалисти от БАН да направят проучване как е повлияло човешкото присъствие през април и май върху колониите им. „Интересът беше огромен, всеки работен ден служителите на Природен парк “Шуменско плато“ посрещаха групи“, отбеляза директорът на Парка Васил Василев. Пещерните образувания разгледаха посетители от страната и чужбина – от Великобритания, Франция, Аржентина и Германия. Пещерата ще отвори отново за туристи през август месец. Ръководството на Природен парк „Шуменско плато“ обмисля да облекчи режима на достъп до природната забележителност и освен в работни дни, да има посещения и през почивните. Задължително обаче, всички желаещи да видят „Бисерна“, трябва предварително да се запишат в дирекцията на Парка. За влизане в пещерата се сформират групи от не по-малко от 8 души. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.21", "title": " Пещера „Бисерна“ затвори заради прилепите си"}
{"url": "https://trud.bg/%d0%b7%d0%b0-13-%d0%bb%d0%b5%d0%b2%d0%b0-%d0%ba%d1%80%d0%b0%d0%b4%d0%b5%d1%86-%d1%81%d1%80%d1%8f%d0%b7%d0%b0-%d0%b4%d0%b2%d0%b0-%d0%bf%d1%80%d1%8a%d1%81%d1%82%d0%b0-%d0%bd%d0%b0-%d0%b6%d0%b5%d1%80/", "text": "Димитър П. от Сливен ще бъде изправен пред Окръжния съд в сряда по обвинение за грабеж, извършен с употребата на сила и заплаха, в условията на опасен рецидив, съобщиха от обвинението.  В района на жп-гарата в града той изскочил с нож срещу непознат мъж, замахнал с ножа и срязал два от пръстите на пострадалия, за да обере парите му – 13 лева, които намерил в джоба му. Престъплението било извършено на 9 март. Пострадалият се придвижвал към гарата пеш. След нападението извършителят побягнал към железопътните линии, в посока към най-бедната част на близкия квартал. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.21", "title": " За 13 лева крадец сряза два пръста на жертвата си"}
{"url": "https://trud.bg/%d1%81%d1%8a%d0%b4%d1%8f%d1%82-%d1%81%d0%b8%d0%bd-%d0%bf%d1%80%d0%b5%d0%b1%d0%b8%d0%bb-%d0%b4%d0%be-%d1%81%d0%bc%d1%8a%d1%80%d1%82-%d0%bc%d0%b0%d0%b9%d0%ba%d0%b0-%d1%81%d0%b8/", "text": "50-годишен добруджанец ще бъде съден за умишленото убийство на майка си, извършено по особено жесток и мъчителен начин. 50-годишният Гюрсел Т. често се наливал с алкохол и след това налагал майка си. Заради посегателствата бил предупреждаван от полицията да се въздържа от домашно насилие. Във фаталната вечер на 4 срещу 5 декември 2017 г. Гюрсел отново се напил. Под въздействието на алкохола станал агресивен и  нападнал 72-годишната жена. Бил я с ритници и юмруци, а после я удрял с цепеница и метален ръжен, докато спряла да мърда. Съдебно-медицинската експертиза установила, че пенсионерката е издъхнала в адски мъки няколко часа след побоя. По тялото й били открити следи от над 20 силни удара. Предстои делото срещу сина убиец да бъде насрочено в Добричкия окръжен съд, съобщиха от прокуратурата.", "date": "2019.05.21", "title": " Съдят син, пребил до смърт майка си"}
{"url": "https://trud.bg/%d0%ba%d0%b0%d0%bd%d0%b4%d0%b8%d0%b4%d0%b0%d1%82%d1%8a%d1%82-%d0%b7%d0%b0-%d0%b5%d0%b2%d1%80%d0%be%d0%b4%d0%b5%d0%bf%d1%83%d1%82%d0%b0%d1%82-%d0%b0%d0%bd%d0%b4%d1%80%d0%b5%d0%b9-%d0%bd%d0%be%d0%b2-2/", "text": "Кандидатът за член на Европейския парламент от листата на ГЕРБ и СДС Андрей Новаков откри нова детска площадка в Благоевград. Съоръжението е дарено на община Благоевград от Андрей Новаков и семейството му. На събитието присъстваха кметът на общината д-р Атанас Камбитов, областният координатор на ГЕРБ и народен представител Даниела Савеклиева, председателят на Общинския съвет Радослав Тасков, общинският ръководител на ГЕРБ Бисер Михайлов, общински съветници, зам.- кметове и граждани. „Благодаря ти за прекрасната детска площадка. Благодаря ти, че не забравяш откъде си тръгнал и за това, което правиш за Благоевград. Много хора ме попитаха дали откриването на тази детска площадка е предизборно. Дори и така да е – защо Елена Йончева не подари някъде? Децата на Благоевград не са партийно обвързани. За тях е важно да има такива съоръжения!“, обърна се към Андрей Новаков и присъстващите кметът на Благоевград Атанас Камбитов. Андрей Новаков от своя страна благодари на кмета на общината за хубавите думи. „Вие сте моето по-голямо семейство. Съпругата ми има огромна заслуга за това Благоевград да има такава прекрасна площадка. Това, което ние дадохме, кметът го удвои. Важно е да отбележа, че когато кметът е деен и работи за града си, има смисъл да се правят такива дарения“, каза Андрей Новаков. Той допълни, че за 8 години в града е свършено много и от това да бъде град, в който хората идват само за да учат, днес се е превърнал в дом за много хора. Избори 2019. Платено съдържание. Купуването и продаването на гласове е престъпление.", "date": "2019.05.21", "title": " Кандидатът за евродепутат Андрей Новаков откри нова детска площадка в Благоевград\t"}
{"url": "https://trud.bg/%d0%bf%d0%be-10-%d0%bb%d0%b2-%d0%be%d0%b1%d0%b5%d0%b7%d1%89%d0%b5%d1%82%d0%b5%d0%bd%d0%b8%d0%b5-%d0%bf%d0%be%d0%bb%d1%83%d1%87%d0%b8%d0%bb%d0%b8-%d0%bd%d0%b0%d1%81%d0%bb%d0%b5%d0%b4%d0%bd%d0%b8%d1%86/", "text": "Застрахователна компания превела по 10 лв. обезщетение на трима от наследниците на две от жертвите на автобусната катастрофа в Своге. Обидени и гневни, хората са изпратили гневно писмо до премиера Бойко Борисов и омбудсмана Мая Манолова, съобщи вчера пред „Труд” Владимир Тодоров, шеф на Българската асоциация на пострадалите при катастрофи. „Поведението на този български застраховател ни кара да се чувстваме унизени и огорчени, без вяра в справедливостта и закона”, пишат тримата наследници. „В случая има две застраховки, – обясни Тодоров. – Едната е „Гражданска отговорност“ на автобуса, по която обаче ще се плаща след години, когато е ясен изходът на наказателното дело. Втората е застраховка „Злополука“ за пътниците на всяко от седящите места, по която тези наследници вече са получили въпросните суми”, добави той. По думите му застрахователите не са признали курса, за който не била уведомена автомобилната администрация. А след жалба до Комисията на финансов надзор компанията решила да плати минималното обезщетение по 10 лв. вместо реалното, което е по 50 000 лв.", "date": "2019.05.21", "title": " По 10 лв. обезщетение получили наследници на 2 жертви от Своге\t"}
{"url": "https://trud.bg/%d0%bc%d0%bb%d0%b0%d0%b4%d0%b5%d0%bd-%d1%88%d0%b8%d1%88%d0%ba%d0%be%d0%b2-%d0%bf%d1%80%d0%b5%d0%b4-%d0%bf%d0%b5%d0%bd%d1%81%d0%b8%d0%be%d0%bd%d0%b5%d1%80%d0%b8-%d0%b2-%d1%81%d0%b5%d0%bb%d0%b0%d1%82/", "text": "Кандидатът за евродепутат Младен Шишков се срещна с пенсионери в Болярино и в Белозем. На неформалните срещи той обясни как се формират пенсиите в България и каква е връзката между тях и европейските фондове и инвестициите в държавата. По думите му според данните на социалното министерство за първи път от доста години пенсионерите ще могат да се надяват на по-голяма индексация на парите си от обичайните 2-3%. Според разчетите осъвременяването през 2019 година ще бъде с около 5.7%. Всичко това по думите на Младен Шишков е благодарение на ускорения икономически  растеж и политическата стабилност в страната, благодарение на управлението на правителството на Бойко Борисов. Всичко това е и предпоставка за привличането на повече чужди инвестиции, които водят до по-високи заплати, а от тук и до по-високи пенсии, обясни Шишков. Той уточни , че ако не беше Европейският съюз, всичко, което се случи в  община Раковски, нямаше да бъде възможно. Европейската солидарност чрез европейските фондове е причината за новия облик на общината – нови пътища, детски градини, санирани училища, паркове, места за отдих и спорт. В тази връзка кметът на Раковски Павел Гуджеров допълни, че над 900 хиляди лева ще се инвестират в улиците в Белозем до края на годината. На тези думи пенсионерите отговориха, че дори само по 4 улици на година да  се правят пак ще е добре, защото до момента не е имало подобно ударно асфалтиране в селото и похвалиха служителите от Общинското предприятие, които работели бързо и добре. Младен Шишков уточни, че за да продължи подкрепата за България от страна на ЕС и реализирането и на други инфраструктурни проекти, е нужна убедителна победа на ГЕРБ на изборите на 26 май. Само по този начин гласът на България ще се чува, коментира Шишков. Избори 2019. Платено съдържание. Купуването и продаването на гласове е престъпление.", "date": "2019.05.21", "title": " Младен Шишков пред пенсионери в селата Болярино и Белозем: Със силна  икономика, стабилност в държавата и правителство на Бойко Борисов –  пенсиите ще растат\t"}
{"url": "https://trud.bg/%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b0%d1%82%d0%b0-%d0%bc%d1%80%d0%b5%d0%b6%d0%b0-%d0%bd%d0%b0-%d0%b6%d0%b5%d0%bd%d0%b8%d1%82%d0%b5-%d0%bb%d0%b8%d0%b4%d0%b5%d1%80%d0%b8-%d0%bf/", "text": "Европейската мрежа на жените лидери, която включва над 300 жени на високо ниво в частни, обществени и академични области от 24 европейски държави изпрати официално писмо за подкрепа до водача на листата на ГЕРБ и СДС за изборите за членове на Европейския парламент и настоящ комисар по цифровата икономика и общество Мария Габриел. Благодарение на различните инициативи, които сте предприели, като например европейските жени в цифровата мрежа, Вие поставяте в центъра на вниманието предприемаческия потенциал на жените като мениджъри, учени, предприемачи на високо равнище и в стартиращите предприятия”, се посочва в писмото за подкрепа. Европейската мрежа на жените лидери включва дами от различни националности на високи мениджърски позиции в мощни европейски и световни компании като Microsoft, Orange, Lenovo, FIPRA и др. Сред членовете на организацията са още мениджъри на ключови позиции в европейските институции. Целия текст на писмото: Уважаема госпожо Комисар,  За мен е удоволствие да се обърна към Вас с това писмо за подкрепа и признание за работата Ви в полза на жените в цифровия, технологичния, аудио-визуалния и бизнес сектора. За нас е чест да работим заедно с Вас, по-специално по повод на 4-тото издание на програмата Women Talent Pool, за което любезно приехте да се проведе под Вашия патронаж. За нас беше радост да Ви приветстваме на официалното откриване на програмата на 15 март 2018г. в Париж и искрено вярваме, че участието Ви в нашите дейности изпрати силен сигнал за насърчаване на всички жени лидери в нашата мрежа. Бихме искали също така да Ви благодарим за многото конкретни и положителни стъпки след встъпването Ви в длъжност и за стратегията за жени в областта на цифровите технологии, като се започне с кампанията „No Women No Panel European“, към която се присъединихме още в самото начало. Всъщност това е едно от най-големите ни постижения в посока промотиране на ценния принос на жените в широк спектър от области, включително тези, които традиционно се  считат за запазени за мъжете. През 2018 г., благодарение на Вашата кампания Women in Digital scoreboard, за първи път в Европа беше дадена яснота относно трудностите и по-доброто разбиране на основните проблеми за пълното включване на жените в сектора и необходимостта от действия. Заедно с Вас ние сме твърдо убедени, че висшите ръководители трябва да се ангажират в пълна степен да обърнат ситуацията, защото чрез лидерската им позиция ние можем да постигнем истинска промяна в предприемаческата култура. С оглед на това за нас беше чест да подкрепим Декларацията на изпълнителните директори за един по-приобщаващ европейски цифров сектор, изготвен по Ваша инициатива, който се радваме, че подписахме по време на конференцията Digital4Her, проведена през юни 2018 г. Както споменахте по време на церемонията по подписването на декларацията, не можем да си позволим да подминем таланта и приноса на жените. Благодарение на различните инициативи, които сте предприели, като например европейските жени в цифровата мрежа, Вие поставяте в центъра на вниманието предприемаческия потенциал на жените като мениджъри, учени, предприемачи на високо равнище и в стартиращите предприятия. Госпожо Габриел, искрено се надяваме, че всички инициативи, които сте предложили с участието на жените в стратегията за цифровите технологии, ще продължат по време на следващия мандат на Европейската комисия.  С уважение, Thima Samman Избори 2019. Платено съдържание. Купуването и продаването на гласове е престъпление. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.21", "title": " Европейската мрежа на жените лидери подкрепи водача на листата на ГЕРБ и СДС Мария Габриел\t"}
{"url": "https://trud.bg/%d0%b0%d1%82%d0%b0%d0%bd%d0%b0%d1%81-%d0%be%d1%82-%d0%b3%d0%bb%d0%b0%d1%81%d1%8a%d1%82-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%80%d0%b5%d0%b4%d1%83%d0%b2/", "text": "Фънки боецът в „Гласът на България“ Атанас Кателиев балансира между репетициите за големите концерти и уроците по роботика. Той преподава в Математическата гимназия във Варна на деца от 5. до 7. клас, а популярността му покрай шоуто допълнително разваля дисциплината в клас. „Особено при момичетата е нещо страшно. Супер трудно е да им задържиш вниманието. Иначе на всички им е интересно да видят как един въведен код в компютъра се превръща в работеща команда за друга машина“, обясни Атанас. На 25 май на първия голям концерт той ще се бори за място на полуфинал в отбора на Графа заедно с Ивана Муцкова – момичето  с македоно-арменска кръв и швейцарски паспорт, както и с вокалната сила на Галина Красимирова. За Наско „Гласът на България“ е тест за самочувствие извън сцената на кварталния пиано бар. В гимназията Кателиев завършва паралелка с народно пеене и гайда, но учейки за инженер, започва да изкарва прехраната си в семейната работилница като стругарофрезист. „Не съм убеден, че учителската професия е нещо, което ще упражнявам в бъдеще, но като стругар със сигурност ще мога да се издържам спокойно. Особено сега, когато инженерите са кът в цялата индустрия и всеки, който се занимава с някакъв вид техника, може да печели“, категоричен е Наско. Последната джаджа, която е изработил за себе си, е кола за офроуд картинг. Взел четири гуми от битака, двигател на старо и разработил возилото по собствен дизайн. „Карах го няколко пъти, но признавам, че съм наблегнал повече на красивия външен вид, отколкото на функционалността“, споделя с усмивка Наско.", "date": "2019.05.21", "title": " Атанас от „Гласът на България“ редува музиката с роботика"}
{"url": "https://trud.bg/52-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d0%bd%d0%b0%d0%bf%d0%b0%d0%b4%d0%bd%d0%b0-%d0%bc%d0%b8%d1%82%d0%bd%d0%b8%d1%87%d0%b0%d1%80-%d0%bd%d0%b0-%d0%ba%d0%b0%d0%bf%d0%b8/", "text": "52-годишен български гражданин, нападнал и причинил лека телесна повреда на митнически служител на граничния пункт с Турция „Капитан Андреево“, съобщават от Апелативна прокуратура – Пловдив. Районна прокуратура – Свиленград наблюдава бързо производство срещу извършителят Б.Г., влязъл пеша от Република Турция у нас. Мъжът преминал през паспортен контрол, след което се опитал да избегне проверка и да напусне пункта. Спрян е от митнически служител, който поискал да извърши инспекция. Пасажерът започнал да го обижда и го ударил два пъти в областта на главата. Впоследствие при извършената проверка на Б.Г., в него са открити акцизни стоки без бандерол – 47 кутии цигари, облепени около краката му. На пострадалия служител е издаден медицински документ. Б.Г. е бил задържан за срок от 24 часа по Закона за МВР. Предстои той да бъде привлечен като обвиняем, допълват от държавното обвинение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.21", "title": " 52-годишен мъж нападна митничар на „Капитан Андреево“"}
