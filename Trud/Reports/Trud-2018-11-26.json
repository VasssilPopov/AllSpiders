{"url": "https://trud.bg/%d0%bf%d0%be%d0%b4-%d0%b7%d0%b0%d0%bf%d0%bb%d0%b0%d1%82%d0%b0-%d0%b8-%d0%bf%d0%be%d0%bb%d0%be%d0%b2%d0%b8%d0%bd%d0%b0-%d0%b7%d0%b0-%d0%ba%d0%b2-%d0%bc-%d0%b6%d0%b8%d0%bb%d0%b8%d1%89%d0%b5-%d0%b2/", "text": "Под 2000 лв. за квадрат в столицата Цените на имотите в странната продължават да нарастват с бързи темпове през първите месеци на 2018 г. Според данните на Националния статистически институт ръстът на цените на жилищата през първото тримесечие е със 7,1% спрямо същия период на миналата година. През второто тримесечие ръстът в цените е още по-голям. В някои от най-престижните столични квартали цената на квадратен метър жилищна площ вече се движи около и дори над нивата от 2008 г., когато бе отбелязан пикът на имотния пазар, точно преди кризата. В тази ситуация човек може да си зададе въпрос дали цените не са твърде високи и има ли признаци за балон на пазара. Но ако пазарът се погледне по-внимателно, се оказва, че няма нищо общо със ситуацията преди 10 години. За покупка на един кв. метър жилищна площ в страната е необходима по-малко от една заплата, при над две заплати и половина преди 10 години, показват данните на НСИ и офертите на агенции за недвижими имоти. Средната цена на жилищата в страната сега е 1032 лв. за кв.м., като е с над 27% по-ниска спрямо третото тримесечие на 2018 г., когато беше 1418 лв. за кв.м. Същевременно доходите на хората са нараснали над два пъти – средната заплата през октомври 2008 г. е 558 лв., а през юни 2018 г. вече е 1119 лв., според официалните данни на НСИ. В София цените на жилищата сега са с близо 20% по-ниски спрямо нивото през 2008 г. Същевременно столицата е един от градовете в страната с най-бързо покачване на заплатите. За 10-годишния период средната заплата в София е нараснала над два пъти и вече надминава 1500 лв. Така за покупката на един квадрат жилищна площ в столицата са необходими 1,3 заплати, при 3,3 заплати преди 10 години. Подобна е ситуацията и в Пловдив. В града под тепетата заплатите са нараснали над два пъти за последните 10 години, а цените на имотите сега са с 22% по-ниски спрямо 2008 г. В резултат един квадрат от апартамент в Пловдив сега може да се купи с 1,3 средни за града заплати, при необходими 3,4 заплати преди 10 години. Във Варна цените на имотите сега са с 28% по-ниски спрямо 2008 г., а в Бургас жилищата са по-евтини с 11%. Същевременно доходите в двата най-големи морски града нарастват с бързи темпове. В резултат за покупката на кв.м. жилище в тях сега е необходима около заплата и половина, при 3-4 заплати преди 10 години. В редица големи градове като Велико Търново, Благоевград и Русе сега са необходими около 1,3 средни заплати за съответния град за покупката на един квадрат жилищна площ. В редица градове обаче като Стара Загора, Ямбол, Сливен, Пазарджик, Перник и Плевен един квадрат от апартамент може да се купи с по-малко от една средна заплата. Всичко това показва, че ситуацията на пазара дори не се доближава до тази през 2008 г. Като се има предвид понижението на лихвите по банковите кредити, се оказва, че имотите сега са много по-достъпни спрямо ситуацията преди 10 години. Очевидно поскъпването на имотите се дължи на реалното повишаване на доходите на хората, както и на нарасналото търсене. И ръстът на цените на жилищата ще продължи докато се покачват заплатите и се откриват нови работни места в големите градове.   Хонконг оглавява класацията В Чикаго пазарът е подценен Жилищните имоти в Хонконг са най-надценени и там рискът от срив в цените е най-голям, според доклад, разглеждащ 20 големи града по света. “Световният индекс на имотните балони” на UBS Group нарежда Мюнхен, Торонто, Ванкувър, Лондон и Амстердам до Хонконг като градовете, в които има имотни балони. “Основни дисбаланси” също така са налице в Стокхолм, Париж, Сан Франциско, Франкфурт и Сидни, според доклада. Имотите в Лос Анджелис, Цюрих, Токио, Женева и Ню Йорк са определени просто като надценени, докато Чикаго е единственият град в класацията, където имотите се смятат за подценени. Авторите на проучването от UBS са установили повсеместно повишение на цените на имотите в големите градове, като ръстът е средно в размер на 35% за последните пет години. Те определят балоните като редовно случващ се феномен на имотния пазар, дефинирайки ги като “значително и продължително неправилно ценообразуване на актив”. В доклада се казва, че типичните признаци за балон включват разминаване на цените с местните заплати и наеми, както и прекомерното строителство или банково кредитиране. “Въпреки че много финансови центрове са изправени пред риска от имотен балон, не би трябвало да сравняваме ситуацията днес с тази отпреди кризата”, казва Марк Хефеле, главен инвестиционен директор, отговарящ за глобалното управление на активи в UBS. Хонконг е определен като града, навлязъл най-много в територията на имотен балон. Цените на жилищата там нарастват с близо 10% годишно от 2012 г. насам. Прилаганите в момента мерки за охлаждане на имотния пазар не успяват да ограничат цените в бившата британска колония, като дори се говори за затягане на ограниченията за чужденците, които искат да се сдобият с имот в Хонконг. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.26", "title": " Под заплата и половина за кв.м. жилище в София\t\t\t"}
{"url": "https://trud.bg/%d0%b1%d0%be%d1%80%d1%8f%d1%82-%d1%81%d0%b5-%d0%b7%d0%b0-%d0%b6%d0%b8%d0%b2%d0%be%d1%82%d0%b0-%d0%bd%d0%b0-%d0%bc%d0%bb%d0%b0%d0%b4%d0%be%d1%82%d0%be-%d1%81%d0%b5%d0%bc%d0%b5%d0%b9%d1%81%d1%82%d0%b2/", "text": "Тежко остава състоянието на младото семейство с две малки деца, което пострада по обед в понеделник при катастрофа на пътя Разград – Шумен, близо до разклона за село Гороцвет. Както „Труд” съобщи, при  , който обаче се оказа, че нямал вина за произшествието, както сочеше първата информация, а е бил ударен от добричко камионче, което навлязло в лентата на леката кола. В отделението по реанимация на болницата в Разград са 23-годишна жена, мъжът й на 29 години и двете им дечица на 3 години и бебе. То вероятно е на около година, съобщили полицаи, които са спасявали ранените. За малкото нямало данни, тъй като било родено във Великобритания, сочи първата информация. То трябвало да бъде транспортирано за лечение във Варна. Загиналият е на 49 години и е возил семейството на сина си. Хората в „Мерцедеса” били от село Мортагоново, а катастрофата е станала в посока към селото, съобщиха от полицията. Шофьорът на камиончето и спътникът му са с леки травми. Тепърва ще се изяснява защо по-голямото превозно средство е навлязло в насрещната лента и се е стигнало до зверския удар, при който е убит на място водачът на леката кола и са ранени тежко още четирима в нея. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.26", "title": " Борят се за живота на младото семейство с две деца, ранени при катастрофа в Разградско\t\t\t"}
{"url": "https://trud.bg/%d0%b8%d0%bc%d0%b0%d0%bc%d0%b5-%d0%b3%d0%b0%d0%b7-%d0%b7%d0%b0-100-%d0%b4%d0%bd%d0%b8/", "text": "България разполага с количества таз, които ще стигнат за 90-100 дни, ако транзитът на руски газ през Украйна бъде спрян, съобщи министърът на енергетиката Теменужка Петкова по повод назряващия конфликт между Русия и Украйна. В момента в газохранилището в Чирен има нагнетени около 450 милиона кубически метра газ.  Ако се наложи да се тегли от там при максимален добив тези количества ще стигнат за 90-100 дни, поясни Петкова. По думите й няма основание за притеснение, че напрежението между двете държави ще се отрази на доставките на синьо гориво за страната ни. В момента те са с обичайните параметри. За да се гарантира енергийната сигурност на страната, е нужна диверсификация на доставките на газ, каза Петкова по време на енергийна конференция в София. Тя даде за пример газовата връзка с Гърция, която е на финалната права. До дни предстои да бъде подписано споразумение за финансиране с Европейската инвестиционна банка. Друг източник е LNG терминалът за компресиран газ в Александропулис, в който страната ни ще участва като акционер. Делът ни ще е миноритарен и няма да натовари “Булгартрансгаз”, увери Петкова. Председателят на енергийната комисия в НС Делян Добрев съобщи, че в момента Total прави трети проучвателен сондаж в Черно море, и се надява в началото на 2019 г. да има добри новини за залежи в България. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2018.11.26", "title": " Имаме газ за 100 дни\t\t\t"}
{"url": "https://trud.bg/skoda-%d0%bc%d0%be%d0%b6%d0%b5-%d0%b4%d0%b0-%d0%be%d1%82%d0%b2%d0%be%d1%80%d0%b8-%d0%b7%d0%b0%d0%b2%d0%be%d0%b4-%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f/", "text": "Skoda и нейният собственик Volkswagen спорят чий да е заводът, който германският автомобилен концерн ще отвори в Източна Европа, пише Automotive News Europe. Синдикатите във VW искат новият завод да бъде собственост на германската марка и да бъде управляван от нея. В същото време Skoda се подготвя новата фабрика да бъде управлявана от нея и самата тя води процеса по проучване на България и Румъния, пише изданието. На 18 ноември главният изпълнителен директор на групата Хърбърт Дайс потвърди, че търсят локация за нов завод в Източна Европа. Според германските медии и агенция Bloomberg България, Румъния и Турция са държавите, които са разглеждани като вариант. Нуждата от нов завод се появява, тъй като VW ще започне да произвежда електрически коли в Емден и мести производството на Passat в завод на Skoda в Чехия. Новият завод пък ще произвежда Skoda Karoq и Seat Ateca, които в момента се правят в Чехия. Очаква се новото съоръжение да разкрие 4-5 хил. работни места. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.11.26", "title": " Skoda може да отвори завод в България\t\t\t"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd-%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%bf%d1%80%d0%be%d0%b2%d0%b5%d0%b4%d0%b5-%d1%80%d0%b0%d0%b1%d0%be%d1%82%d0%bd%d0%b0-%d1%81%d1%80%d0%b5%d1%89-12/", "text": "Председателят на ПГ на ГЕРБ и зам.-председател на партията Цветан Цветанов проведе работна среща в Брюксел с председателя на Групата на ЕНП в ЕП и водещ кандидат на ЕНП за председател на ЕК Манфред Вебер, съобщиха от партията. По време на срещата двамата обсъдиха политическата ситуация в Европа и България, както и очакваните предизвикателства по време на кампанията за европейските избори през 2019 г. Цветанов и Вебер обсъдиха усилията, които страната ни полага за охрана на външната граница на ЕС и очакваното справедливо решение за заслуженото присъединяване на България към Шенгенското пространство. Цветанов изрази благодарност за положителната позиция на Европейския парламент, в това число комисията ЛИБЕ и всички водещи европейски политически семейства – ЕНП, ПЕС, АЛДЕ, както и на Европейската комисия по този въпрос, като подчерта, че България изпълнява всички критерии за членство. Манфред Вебер на свой ред заяви подкрепа за присъединяването на България към Шенген по въздух още в началото на следващата година и поздрави страната ни за положителния доклад по Механизма за сътрудничество и проверка. Той отбеляза, че това е най-положителният доклад за България до момента и отчетените в него резултати са заслуга на всички институции и на правителството на премиера Бойко Борисов. Водещият кандидат на ЕНП бе специален говорител на 28-та Среща на върха на председателите на парламентарни групи от ЕНП в националните парламенти на ЕС и в Европейския парламент (ЕП), в която участва и Цветанов. По време на срещата Вебер отбеляза положителния пример на България, която охранява ефективно външната граница на ЕС. Той спомена за посещението си заедно с министър-председателя Борисов и Цветанов на морската и сухопътната граница на България, когато е имал възможност от първо лице да се запознае с изградения капацитет и ефективност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.26", "title": " Цветан Цветанов проведе работна среща с председателя на Групата на ЕНП в ЕП и водещ кандидат на ЕНП за председател на ЕК Манфред Вебер"}
{"url": "https://trud.bg/%d0%b5%d0%bb%d0%b5%d0%bd%d1%87%d0%b0%d0%bd%d0%ba%d0%b0-%d0%be%d1%82%d1%81%d1%82%d1%80%d0%b5%d0%bb%d1%8f-120-%d0%ba%d0%b8%d0%bb%d0%be%d0%b3%d1%80%d0%b0%d0%bc%d0%be%d0%b2%d0%b0-%d0%b4%d0%b8%d0%b2%d0%b0/", "text": "С два изстрела еленчанката Здравка Стоянова повали над 120-килограмова дива свиня на редовен ловен излет тази неделя. Бойната 60-годишна дама е ловец едва от три години и с успеха си доказва, че за точния мерник възрастта и полът нямат значение. Дивата свиня, подгонена от кучетата на дружинката, излязла до пътя за с. Багалевци, където жената била на позиция. Здравка взела на мушка животното, чиято глава се подавала от храстите и стреляла. Помислила, че само го е ранила и то е хукнало да бяга. После разбрала, че изстрелът й е безпогрешен, а свинята паднала в дълбоко дере. Мъжете от дружинката засипали с искрени поздравления своята колежка, но и доста се потрудили докато измъкнат убитото животно. Повече от 20 години Здравка Стоянова работи като счетоводител в еленското ловно-рибарско сдружение, но страстта й към лова се запалва отскоро. В новото й хоби я подкрепят най-вече зет й и близките колеги. За един ловец оръжието е от голямо значение, а тя се сдобива с пушката на Пенчо Горбанов – един от най-опитните и уважавани ловци в Еленско. Първата й слука е още през втория ловен сезон, но с по-малък екземпляр. Здравка споделя още, че е случила на ловна дружинка, която ловува в района Елена-Усои. В нея членуват 44 мъже и три жени и бърза да похвали далеч по-опитната от нея Донка Мутафова – лесничей по лова в Държавно горско стопанство Елена. Още на първия си ловен излет тя отстрелва 150-килограмов глиган, който й носи трофей. Успехите на ловната дружинка се дължат и на добре обучени кучета и опитните гоначи Тихомир Кузманов, Стоян Малешков, Йордан Славов и Йордан Кожухаров. Дружинката има своя база, изградили са и площадка за обработка на дивеча съгласно изискванията за борба с африканската чума по свинете. „Помагаме си, живеем си задружно по време на ловните излети. Дори и да няма слука, стига ми съприкосновението с природата на Еленския балкан и дивите животни в нея. Чувствам се отпочинала и заредена с енергия“ е откровена Здравка Стоянова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.26", "title": " Еленчанка отстреля 120-килограмова дива свиня"}
{"url": "https://trud.bg/%d1%80%d1%83%d1%81%d0%ba%d0%b8%d1%82%d0%b5-%d0%b3%d1%80%d0%b0%d0%bd%d0%b8%d1%87%d0%b0%d1%80%d0%b8-%d1%81%d0%b0-%d0%b7%d0%b0%d0%b4%d1%8a%d1%80%d0%b6%d0%b0%d0%bb%d0%b8-24-%d1%83%d0%ba%d1%80%d0%b0%d0%b8/", "text": "Упълномощеният по правата на човека в Русия Татяна Москалкова смята, че професионалните действия на руските граничари са помогнали да се избегне най-лошата ситуация с устроилите провокация в Керченския пролив украински военни кораби. Тя уточни, че задържаните украински моряци са общо 24 души, предава „Интерфакс“. „Трима моряци са в първа керченска болница, лекарите не казват, че състоянието им е тежко, но, безусловно, ранените са си ранени и е много важно да им бъде оказана квалифицирана помощ и такава се оказва“, заяви тя. По нейните думи, всичко, което се е случило, е тясно свързано с правата на човека, „защото можеше да доведе до по-сериозни последствия от тези, с които се сблъскахме“, смята Москалкова. На свой ред, председателят на комитета към Съвета на Федерацията по отбрана и сигурност Виктор Бондарев заяви, че задържаните в близост до Керченския пролив членове на екипажа на украинските военни катери ще бъдат изправени пред съда. „Корабите (на ВМС на Украйна) са доставени в Керч. Екипажите са арестувани и ще бъдат предадени на съда, капитаните и личния състав ще понесат съответното наказание“, цитират Бондарев от неговата пресслужба. По мнението на сенатора, използването на оръжия от Русия по отношение на украинските военни кораби е абсолютно правомерно, тъй като те са нарушили държавните граници на страната. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.26", "title": " Руските граничари са задържали 24 украински моряци"}
{"url": "https://trud.bg/%d1%81%d1%8a%d0%b7%d0%b4%d0%b0%d0%b4%d0%be%d1%85%d0%b0-%d0%bf%d1%8a%d1%80%d0%b2%d0%b8%d1%82%d0%b5-%d0%b3%d0%b5%d0%bd%d0%bd%d0%be-%d1%80%d0%b5%d0%b4%d0%b0%d0%ba%d1%82%d0%b8%d1%80%d0%b0%d0%bd%d0%b8/", "text": "Китайски учен твърди, че е участвал в създаването на първите генно редактирани бебета – близначки, чиято ДНК е променена, така че да се предава на поколенията, съобщи Асошиейтед прес. Американски учен също каза, че е участвал в разработката в Китай. Ако твърденията на учените са верни, това ще е голяма промяна в науката и етиката. Подобни експерименти са забранени в САЩ, именно защото ДНК промените могат да бъдат предадени на поколенията, а и съществува риск да бъдат засегнати други гени. Хе Джанкуей от Южния научно-технологичен институт в Шънджън, който е учил в американските университети Райс и Станфорд, каза, че е променил ембрионите на няколко двойки, подложили се на репродуктивно лечение. Досега е имало една бременност с такива ембриони. Целта не е била да бъде предотвратена наследствена болест, а да бъде направен опит бебетата да придобият резистентност към зараза с вируса ХИВ. Потвърждение на твърденията на Хе Джанкуей няма. Статия за разработката му не е публикувана в научно списание, за което методът да бъде проверен от специалисти. Хе разказа върху какво работи в Хонконг на организаторите на конференция по генно редактиране, както и в ексклузивно интервю пред Асошиейтед прес. Много специалисти мислят, че методът е прекалено рисков. Някои учени порицаха начинанието като експеримент с хора, който не е оправдан морално. Известният генетик от Харвард Джордж Чърч обаче го защити, защото ХИВ и СПИН са „основна и нарастваща заплаха за човешкото здраве“. От няколко години съществува сравнително лесен метод за редактиране на гени – КРИСПР-кас9. Той се използва върху хора отскоро за лечение на фатални болести, като направените промени остават само за този човек. При редактирането на сперма, яйцеклетка или ембрион обаче промените могат да бъдат наследени. Китайският учен каза, че първо е тествал метода с мишки, маймуни и човешки ембриони в лаборатория и е кандидатствал за патенти. Той е избрал да редактира гена CCR5 за ХИВ, защото СПИН е голям проблем в Китай. Всички мъже, участвали в експеримента, са били заразени с ХИВ, но жените са били здрави. Генното редактиране обаче не е целяло да предотврати малкия риск от предаване на вируса, защото това вече се постига с традиционна медицина. Хе Джанкуей предложил на двойките шанс да имат дете, което да бъде предпазено от тяхната съдба. Генното редактиране е направено по време на оплождане ин витро. Когато ембрионите били на 3 до 5 дни, били проверени дали са с редактирани гени. Двойките можели да изберат дали да използват редактиран ембрион или обикновен. Редактирани били 16 от 22 ембриона, а от тях 11 били използвани за имплантиране на шест жени, преди да бъде постигнато забременяването с близначките. Изследванията показват, че едното момиченце има две копия на променения ген, а другото само едно. Данни да са увредени други гени няма. Липсата на гена CCR5 обаче е предпоставка за поява на други заболявания, например западнонилска треска, или човекът да умре от грип.  Използването на ембриона със само едно копие на редактирания ген за специалистите е доказателство, че „главната цел е била да бъде тествано редактирането, а не да бъде избягната болестта“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.26", "title": " Създадоха първите генно редактирани бебета"}
{"url": "https://trud.bg/%d0%b0%d0%b9%d1%82%d0%be%d1%81-%d0%b2%d0%b5%d1%87%d0%b5-%d0%b5-%d1%81-%d0%b3%d0%be%d0%bb%d1%8f%d0%bc%d0%be-%d1%81%d1%8a%d1%80%d1%86%d0%b5/", "text": "Най-малките „еколози“ на Айтос – първокласниците от СУ „Никола Й.Вапцаров“ дадоха начало на инициативата „Голямото сърце“ в града. Металната конструкция, разположена на площада до Общината, бе официално открита от народния представител от ГЕРБ Ивелина Василева и кметът Васил Едрев. „Доброто не може да бъде спряно и от лошото време, то ни обединява и ни събра днес в Айтос. Поздравления за община Айтос, че прегърна идеята. Инициативата бе започната още през януари от Клуб „България за младите“ и се разгърна вече в 18 града в цялата страна. Важно е да насочим и вниманието на гражданите към пластмасата и начините за рециклирането й. С каузата за събиране на капачки, тя няма да бъде изхвърлена като непотребен отпадък“, сподели Василева, която е и председател на парламентарната комисия по околна среда и водите. Каузата, която ще бъде подкрепена от община Айтос по пример на други населени места в областта, където бяха открити подобни конструкции, е закупуването на реанимобил с оборудване за бебета. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.26", "title": " Айтос вече е с голямо сърце"}
{"url": "https://trud.bg/%d1%81%d0%b0%d0%bc%d0%be-%d0%b3%d0%b5%d1%80%d0%b1-%d0%b1%d1%81%d0%bf-%d0%b8-%d0%b4%d0%bf%d1%81-%d0%b2%d0%bb%d0%b8%d0%b7%d0%b0%d1%82-%d0%b2-%d0%b5%d0%b2%d1%80%d0%be%d0%bf%d0%b0%d1%80%d0%bb%d0%b0%d0%bc/", "text": "Социалистите изравняват на управляващите Бариерата от над 6 процента за излъчване на представител в Европейския парламент преминават само трите утвърдени политически субекта: ГЕРБ, БСП и ДПС. Това показва проучване на Сова Харис, проведено в периода 16-22 ноември и оповестено вчера относно нагласите за евровота през месец май 2019-а. Резултатите показват, че е изравнена подкрепата за двете най-масови партии. Разликата е в рамките на допустимата стохастична грешка от 0,3 процента. Подкрепата за ГЕРБ е 21,6 процента, а за БСП – 21,3. Според резултатите, хипотетично съществуват още три възможности за сформиране на коалиции, които биха могли да преодолеят изборния праг, се казва в анализа от проучването на Сова Харис. А именно: „Едната е ако се появи субект, който да консолидира гласовете на дясно-либерално настроените избиратели, които сега са разпиляни в различни посоки”. Втората възможност е при “Обединени патриоти. Третата може да възникне на основата на подкрепата за партия “ВОЛЯ”, съчетана с други политически сили и с евентуалното присъединяване на партията на Волен Сидеров, ако той излезе от съюза с Обединените патриоти. Т.нар. Реформаторски блок е с подкрепа от едва 0,4 процента, а “Демократична България” с 1,5.  ", "date": "2018.11.26", "title": " Само ГЕРБ, БСП и ДПС влизат в Европарламента"}
{"url": "https://trud.bg/63-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d0%b7%d0%b0%d0%b3%d0%b8%d0%bd%d0%b0-%d0%bf%d1%80%d0%b8-%d1%81%d0%b1%d0%bb%d1%8a%d1%81%d1%8a%d0%ba-%d0%bd%d0%b0-%d0%ba%d0%be%d0%bb/", "text": "Тежка катастрофа край Враца. При сблъсък на лека кола и камион загина възрастен мъж. Инцидентът е станал преди обед на обходния път на Враца при разклона за град Криводол, съобщи  . Оттам е идвала леката кола. Според очевидци е имало гъста мъгла. Не е ясно дали тя е причината, но шофьорът най-вероятно не е видял движещия се по главното шосе камион с турска регистрация и не е спрял на знак „Стоп“. В резултат тирът буквално е изхвърлил колата през пътя и тя е паднала в отсрещната нива. 63-годишният шофьор на лекия автомобил е загинал на място. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.26", "title": " 63-годишен мъж загина при сблъсък на кола и тир край Враца"}
{"url": "https://trud.bg/%d0%bd%d0%b5%d1%81%d0%b8%d0%b3%d1%83%d1%80%d0%bd%d0%be%d1%81%d1%82-%d0%be%d1%87%d0%b0%d0%ba%d0%b2%d0%b0-%d0%be%d0%b1%d0%b5%d0%b4%d0%b8%d0%bd%d0%b5%d0%bd%d0%be%d1%82%d0%be-%d0%ba%d1%80%d0%b0%d0%bb/", "text": "Никой не знае какво ще се случи, ако британският парламент отхвърли споразумението за Брекзит, постигнато от правителството в Лондон с Европейския съюз, каза днес министър-председателката Тереза Мей, цитирана от Ройтерс. След като вчера беше постигнато споразумение за развода, сега Мей се опитва да се справи с критиците му в собствената си Консервативна партия и в опозиционните партии, които заплашиха да гласуват против, когато документът влезе за обсъждане в Камарата на общините. „Камарата трябва да направи избор – можем да подкрепим тази сделка, или Камарата да реши да отхвърли сделката и да се върнем на изходна позиция“, каза Мей пред парламента. „Тъй като никой не знае какво ще се случи, ако тази сделка не бъде одобрена, това ще отвори вратата за още разделение и още несигурност, с всички рискове, които крие това“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.26", "title": " Несигурност очаква Обединеното кралство, ако парламентът отхвърли сделката за Брекзит, предупреди Тереза Мей"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd-%d1%86%d0%b2%d0%b5%d1%82%d0%b0%d0%bd%d0%be%d0%b2-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81%d1%8a%d1%81-%d0%b7%d0%b0%d0%bc-%d0%bf%d1%80%d0%b5%d0%b4-2/", "text": "Председателят на ПГ на ГЕРБ и зам.-председател на партията Цветан Цветанов се срещна със зам.-председателя на ЕНП Дара Мърфи, съобщиха от партията. Това се случи в Брюксел в рамките на 28-та Среща на върха на председателите на парламентарни групи от ЕНП в националните парламенти на ЕС и в Европейския парламент. Дара Мърфи, който е и директор на кампанията на ЕНП за европейските избори през 2019 г., запозна Цветанов с основните теми, които се очертават като акценти в общественото мнение за кампанията догодина. Двамата се обединиха около становището, че ЕНП и правителствата на ЕНП в държавите-членки са свършили много работа в интерес на европейските граждани и най-важният инструмент за противодействие на фалшивите новини е именно запознаването на гражданите с тези постижения. „Фалшивите новини като феномен са заплаха за демокрацията на европейско и национално ниво. Необходимо е системните политически партии да проявят разум и да не се подават на популизма, а да продължават да противодействат на пропагандата с реални резултати и директен контакт с избирателите“, отбеляза Мърфи, като подчерта, че ГЕРБ е пример за подражание в това отношение. На свой ред Цветан Цветанов отбеляза, че е ключово на предстоящите избори ЕНП да демонстрира силата, която е показвала до момента като мотор на европейския проект. Дара Мърфи допълни, че ЕНП е едно от малкото политически семейства на европейско ниво, което не задава въпроса колко Европа, а пита гражданите каква Европа желаят и след това работи за изпълняването на поетите ангажименти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.26", "title": " Цветан Цветанов се срещна със зам.-председателя на ЕНП и директор на кампанията на ЕНП за европейските избори през 2019 г. Дара Мърфи"}
{"url": "https://trud.bg/%d0%bf%d0%bb%d0%b0%d1%89%d0%b0%d0%bc%d0%b5-%d0%b8-%d0%bd%d1%8f%d0%bc%d0%b0%d0%bc%d0%b5-%d0%bc%d0%b0%d0%bb%d1%83%d1%81-%d0%bf%d0%be-%d0%b3%d1%80%d0%b0%d0%b6%d0%b4%d0%b0%d0%bd%d1%81%d0%ba%d0%b0/", "text": "Леките нарушения няма да се зачитат Да плащаш, за да изчистиш досието на автомобила си при застрахователя. Това е една от идеите, които обсъждат от Комисията по финансов надзор (КФН) при внедряването на системата “бонус-малус” за “Гражданска отговорност”, за да може кола с много наказателни точки да се продаде, без застраховката й да струва 1200 лв. Все още няма разчети каква трябва да е сумата, която системен нарушител на пътя да плати, за да изчисти лошото досие на автомобила си, уточниха за “Труд” от комисията. “Ако собственикът на един автомобил иска да намали натрупаните си малус класове, ще му трябват години, за да ги изчисти, в зависимост от степента на допуснатите нарушения. Например, ако колата е в най-високия клас на малус класовете, ще са необходими 12 години шофиране без нарушение, докато започне да плаща застраховката на базисното ниво. При безаварийно каране за година ще се махат по 30% от цената, след това по 10% до нулиране на малус класовете”, коментира ръководителят на управление “Застрахователен надзор” в КФН Владимир Савов. Изрядните водачи през първите две години от стартирането на системата “бонус-малус” ще получават по 10% отстъпка от цената. Но за да стигнат максималното намаление от 25%, ще трябва да шофират без нарушения поне седем години. Нарушенията, които ще доведат до по-скъпа застрахователна полица, са такива, които водят до опасни ситуации на пътя – отнемане на предимство, шофиране в насрещното, превишаване на скоростта, отнемане на предимство и др. Нарушения като шофиране без фарове или в бус лентата, както и неправилно паркиране, няма да се отчитат при формиране на цената на задължителната застраховка “Гражданска отговорност”. “Най-леките нарушения, които ще се отчитат, са в първа категория и носят една наказателна точка. Например, ако превишите скоростта с 10 км/ч от разрешеното в населено място, и получите акт, ще ви се брои и една наказателна точка. А застраховката на колата ще се оскъпи с 10%”, обясни юристът от КФН Николай Петков. Но малус точките ще се добавят с натрупване и така при пет минимални превишения на скоростта, дори да са станали за 2-3 години, полицата ще стане с 50% по-скъпа. Все още не е ясно кога системата ще влезе в сила и комисията не се ангажира със срок.   Проверка по номера на рамата За да се избегнат измамите със смяна на регистрационния номер на автомобилите с лоши досиета, всеки ще може да провери дали дадена кола има малус класове по номера на рамата, обявиха от КФН. За спорната част с наследяването на малус точките при продажба на автомобил от комисията коментираха, че се обсъжда прецизиране на текстовете, но по начин, който да не допуска възможността да си прехвърлиш колата на някой близък или роднина и отново да продължиш да шофираш рисково. При нарушение „малус“ ще се отчита и за колата и за шофьора. Така, ако даден водач направи нарушение и не е собственик на автомобила, ако си купи и регистрира на собствено име кола, ще се появят автоматично малус точките в досието му. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.11.26", "title": " Плащаме и нямаме малус по Гражданска\t\t\t"}
{"url": "https://trud.bg/%d1%81-600-%d0%b4%d1%83%d1%88%d0%b8-%d0%b3%d0%be%d0%b4%d0%b8%d1%88%d0%bd%d0%be-%d0%be%d1%80%d0%b5%d0%b4%d1%8f%d0%b2%d0%b0-%d0%b2%d0%be%d0%b9%d1%81%d0%ba%d0%b0%d1%82%d0%b0/", "text": "С около 500-600 души оредяват армейските редици всяка година, научи “Труд”. В тази бройка влизат военните, които се пенсионират по възраст, и подалите рапорти да се уволнят предсрочно. В последната категория най-много са войниците, които напускат казармите, за да търсят по-добре платена работа. За да е армейският строй поне на нула, толкова трябва да постъпват всяка година. От висшите военните училища обаче излизат около 150 лейтенанти, не стигат и мераклиите за професионални бойци. “Трябва да инвестираме повече в подготовката на бъдещите военни лидери на България. Съвременното оръжие и технологии не могат да компенсират липсата на хора, защото професионално подготвените офицери, сержанти и войници са в основата на модерната армия, от която България има нужда. В тази сложна обстановка армията продължава да се топи, а все още не намираме необходимата политическа воля и ресурси да се прекрати отливът на хора”, заяви президентът и върховен главнокомандващ на Въоръжените сили Румен Радев на церемонията във Велико Търново по случай 140 г. от началото на военното образование у нас и откриването на първото военно училище.   Министър Красимир Каракачанов: 28 години се правят експерименти с армията „Трудните времена за армията ни са от 28 г., през които се правят експерименти – съкращават се средства, личен състав и не се полага уважение към онези хора, които отдадоха живота си за изграждането на модерни и силни Въоръжени сили“, заяви министър Красимир Каракачанов във Велико Търново. Според него това няма да се промени, ако не започнем да променяме образователната ни система, защото, ако не си възпитан в дух на родолюбие и патриотизъм още в основното училище – да наваксаш това във висшето образование, е късно. Той и началникът на отбраната ген. Андрей Боцев пристигнаха в Националния военен университет за тържеството по повод 140 г. от създаването на първото военно училище у нас. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.26", "title": " С 600 души годишно оредява войската\t\t\t"}
{"url": "https://trud.bg/65-%d0%be%d1%82-%d0%b4%d0%b5%d1%86%d0%b0%d1%82%d0%b0-%d0%b8%d0%bc%d0%b0%d1%82-%d0%bf%d1%80%d0%be%d0%b1%d0%bb%d0%b5%d0%bc-%d1%81%d1%8a%d1%81-%d0%b7%d0%b4%d1%80%d0%b0%d0%b2%d0%b5%d1%82%d0%be/", "text": "Специализирана медицинска помощ и в забавачки и училища При около 65% от малчуганите, посетили профилактични прегледи по време на кампания, обхванала 8000 деца, са открити някакви здравни проблеми. Само 35% не са диагностицирани с увреда или заболяване, съобщи д-р Асен Меджидиев, председател на Столичната лекарска колегия. Наблюденията са на лекарите, провеждали 6 години прегледи в цялата страна в рамките на кампанията “Детско здраве”. Само тази година те са прегледали 2500 малчугани от 10 града. “Повечето деца идват с вече установени заболявания. Поради липса на специалисти в регионите те идват на тези прегледи. Освен за профилактика, децата идват и за диагностично доуточняване”, обясни д-р Меджидиев. Той подчерта, че откриването на заболяване в по-ранен етап прави много по-вероятно пълното му излекуване. Той присъства на пресконференция, посветена на първата в София инициатива за безплатни профилактични прегледи на децата от самостоятелните ясли. Тя се организира от Столичната община и Столичната лекарска колегия на Българския лекарски съюз и започва от 5 декември. До края на февруари ще бъдат обхванати над 2500 малчугани от 24 ясли, в които ще преглеждат 6 екипа. Те ще включват специалисти по уши-нос-гърло, очни болести, травматолог, детски кардиолог и педиатър от общинските и университетските болници в София. Ако те открият заболяване на някое дете, ще го препращат към джипитата или болниците. Този вид високоспециализирани прегледи не се покриват от НЗОК, трудът на лекарите е безвъзмезден. Родителите дават своето съгласие и приемат добре кампанията. Тя ще обхване децата от яслените групи на забавачките веднага след прегледите в самостоятелните ясли. В такива групи са над 5000 от 44 000 малчугани в общинските детски градини. Градската управа обмисля след това да разшири инициативата като включи и по-големите деца в забавачките, а след това и училищата. За тази цел може да се ангажират Диагностично-консултативните центрове, където родителите да водят децата си в определени дни.   Столичният кмет Йорданка Фандъкова: Подпомагаме със 100 хил. лв. социални иновации Нова програма стартира през 2019 г. През 2019 г. Столичната общината стартира пилотна програма за частична финансова подкрепа за социални иновации. Това каза кметът на София Йорданка Фандъкова по време на откриването на Международна конференция за социални иновации “Партньорство за промяна”. Програмата е насочена към предприемчивите хора и организации, които да получат частична финансова подкрепа от бюджета на Столична община. Тя е пилотна, стартира от 1 януари и кандидатите ще имат три месеца да подадат своите проектни предложения. Пилотният бюджет на програмата е 100 хил. лв. за 2019 г., но той може да бъде увеличен, каза Фандъкова. По думите є през годините Столичната община е създала и финансови инструменти за подпомагане. “Първият е програма “Европа”, чрез която финансираме много интересни проекти”, посочи кметът. В присъствието на Фандъкова вчера беше открит и консултантски офис за подкрепа на иновативни, стартиращи и социални предприемачи. Инициативата се реализира от Столична община чрез Общинският гаранционен фонд за малки и средни предприятия и “София Тех Парк” АД.", "date": "2018.11.26", "title": " 65% от децата имат проблем със здравето\t\t\t"}
{"url": "https://trud.bg/%d0%bc%d0%b8%d1%82%d0%bd%d0%b8%d1%87%d0%b0%d1%80%d0%b8-%d1%81%d0%bf%d0%b8%d0%bf%d0%b0%d1%85%d0%b0-%d0%bd%d0%b0%d0%b4-1-%d0%ba%d0%b3-%d0%b1%d0%b8%d0%b6%d1%83%d1%82%d0%b0-%d1%83%d0%ba%d1%80%d0%b8%d1%82/", "text": "1217,60 грама контрабандно пренасяни златни и сребърни изделия на стойност близо 50 000 лева откриха митническите служители на МП Капитан Андреево при проверка на два автомобила. Накитите са намерени по телата на трима пътници, пътуващи от Турция за Румъния. При първия случай митническите служители проверяват лек автомобил марка „Opel“ с румънска регистрация. Автомобилът пристигнал на границата на 20 ноември, около 18 часа и е селектиран за митническа проверка. Шофьорът и неговата спътница – румънски граждани, заявили, че не пренасят вещи, стоки, благородни метали или парични средства за деклариране. При личен преглед на жената митническа служителка открила връв, увита около тялото на пътничката. На връвта били закрепени три черни торбички, пълни със общо 188 изделия от жълт и бял метал. Открити са 91 пръстена, синджира, гривни, медальони и обеци с общо тегло 244,30 грама, които според експертиза на вещо лице са от 14-каратово злато на стойност 13 925 лева. Останалите 97 накита от бял метал с общо тегло 394,60 грама представляват сребро проба 925 на стойност 1576 лева. В същия ден, малко преди 19 часа, при проверка на друг лек автомобил с марка „Citroen“, отново с румънска регистрация, митническите служители установяват недекларирани 578,7 грама златни бижута. В автомобила, управляван от румънски гражданин, пътувала и негова сънародница. Двамата заявили пред митническите служители, че нямат стоки за деклариране. Превозното средство е селектирано за щателна митническа проверка. При личен преглед на мъжа, митнически служител установява, че под дрехите му и в ръчната му чанта са укрити 188,70 изделия от жълт метал. При личен преглед на жената, митническата служителка открива по тялото, в областта на кръста, укрити 390 грама изделия от жълт метал. Откритите пръстени, обеци, медальони, гривни, синджири с общо тегло 578,7 грама представляват според експертизата на вещото лице 14-каратово злато на стойност 32 985 лева. Бижутата са задържани. Срещу нарушителите са съставени актове по Валутния закон и Закона за митниците.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.26", "title": " Митничари спипаха над 1 кг бижута, укрити по телата на пътници, пътуващи от Турция за Румъния"}
{"url": "https://trud.bg/%d1%82%d1%80%d1%8f%d0%b1%d0%b2%d0%b0-%d0%b8-%d0%b0%d0%ba%d1%8a%d0%bb-%d0%b7%d0%b0-%d0%bf%d0%b0%d1%80%d1%82%d0%b8%d0%b9%d0%bd%d0%b8%d1%82%d0%b5-%d1%81%d1%83%d0%b1%d1%81%d0%b8%d0%b4%d0%b8%d0%b8/", "text": "Над   лева годишно от държавните субсидии, показа проучване на „Труд“ по повод предстоящия дебат за намаляване на издръжката на партиите.  парламентарните формации, контролирани само по документи. И вече почти не се занимават нито да набират дарения (официални), нито да събират членски внос, защото постоянно   . Многократно описахме на страниците на вестника  , но депутатите си правят оглушки. Сега в Народното събрание  . Трябва и акъл, но е по-хубаво само с ядене, нали?", "date": "2018.11.26", "title": " Трябва и акъл за партийните субсидии"}
{"url": "https://trud.bg/%d0%bb%d0%b8%d0%b3%d0%b0%d1%82%d0%b0-%d0%bd%d0%b0-%d0%b0%d0%bd%d1%82%d0%b8%d0%b1%d1%8a%d0%bb%d0%b3%d0%b0%d1%80%d0%b8%d0%b7%d0%bc%d0%b0/", "text": "Общественият имунитет срещу грабителите По муцуни и бастуни, лъснала в розово, се точи Лигата на анти-българизма. Тя започва от подставени лица в тукашния политически живот, но води далеч извън страната ни, чак до търбуха на международната корпоративна престъпност. Чуждият интерес е да поглъща националното богатство на изпаднали в зависимост държави, оглавени от нововъзникнал „революционно-реформаторски елит“. Той е изкуствено селектиран и няма корени в естествената история на своя народ – той всъщност не възприема този народ като свой. Затова е напълно лишен от рефлексите на политическо родолюбие. Продуктът на такава антиселекция е много удобен посредник за плячкосване на активите на една преднамерено дестабилизирана страна. Не беше ли такава страна и България на няколко пъти през последните три десетилетия? Първият удар беше с така наречения Мораториум на Лукановото правителство по плащанията на външния дълг. Тогава много милиарди бяха придобити за жълти стотинки от кръгове, близки до инициаторите на въпросния мораториум. Страната обедня драстично и населението стана заложник на финансово-икономическа диверсия, която разедини фатално хората. Към емоционалните причини за противопоставянето им се добави бедността, от чиято хватка и до днес няма измъкване. И сега на протестите преобладава отчаянието от немотията, а не идеологически мантри на една или друга партия. Който разбира това – нека си спомни с омерзение за „дизайнерите“ на този перверзен преход. В него гномът на клептокрацията (властта на големите крадци) се прикри зад едва проходилата демокрация. Перверзията продължи и след това. В България имаше още много за крадене. На хоризонта се появи екип от чуждестранни консултанти именувани Ран и Ът, за които чухме много дитирамби. Техният план за оглозгване на страната имаше благоволението на високо правителствено и чуждоправителствено ниво. Затова и президентът, и премиерът на страната тогава агитираха в полза на пиратския план „Ран-Ът“. Но дързостта на младото гражданско общество беше фактор, който дори властта не можеше да заобиколи. Авторитетът на „Екогласност“ бе изключително висок. Той се допълваше и от експертизата на Групата за независими анализи и стратегии, ръководена от професор Ганчо Ганчев и пишещия тези редове. В крайна сметка, планът на прехвалените чуждестранни корифеи бе спрян, за чест на родолюбивата интелигенция. Тя бе свободна от чуждопоклонни комплекси. Презираше националните предатели и ги разпознаваше по делата им. Предвиждаше геополитическите трудности пред страната и се опитваше с мисъл и перо да предупреди обществото за тях. Плеяда от ярки личности се изявяваше в тази насока по онова време – от академик Сендов и архитект Христо Генчев до братята Пирин и Румен Воденичарови. Но от другата страна на барикадата вече се формираше корпусът на токсичния интернационализъм. В бедната ни страна, сякаш по силата на международно споразумение, започнаха да никнат богато финансираните клетки на антибългаризма. Съзнателно използвам аналогията с клетките на глобалния тероризъм – технологията за създаването им е една и съща! А може би и главният бенефициент… В страната от самото начало на прехода се бе настанил и друг играч – талантливият спекулант Джордж Сорос. Има твърдения, че той даже е получил „грант“ от правителството на Луканов – 8 милиона долара за създаване на местен филиал на „Отворено общество“. Няма как да уточним това след толкова години и унищожена при пожар документация… Но със сигурност знаем друг любопитен факт: след време председателят на Народното събрание академик Благовест Сендов лично изгони от кабинета си самия Сорос, който напористо искал още пари за дейностите си в България. Като доблестен български политик Сендов не се поколеба да покаже вратата на световния магнат, смятан за гуру на неолибералния глобализъм. Явно политическото родолюбие у нас имаше здрави традиции (и добри практики), които си струва да се помнят… За съжаление имаше и друга, напълно противоположна тенденция. Има сумрачни интереси, които развъждат в обществото нов изкуствен политически елит с не дотам родолюбиви ценности. Този ГМО-елит е удобен и податлив на външни внушения в името на глобалния нео-либерализъм. От неговите среди произлязоха либерал-фундаменталисти, с които даже Лео Троцки би се гордял. Всъщност троцкизмът вампиряса и излезе от ковчега си. Днес той обитава идейната щаб квартира на криворазбрания глобализъм. Проповядваната от Троцки перманентна революция сега се крие зад непрекъснати „реформаторски“ напъни. Но те прикриват стратегията за постоянна, т.е. перманентна дестабилизация която обезсилва националните държави и ги предава в ръцете на глобални спекуланти. Макар че дърдорят за реформи, всъщност иде реч за чудовищно много пари, откраднати от „революционно“ объркани държави. Става дума за национално богатство на страни, хвърлени в ада на братоубийствени раздори, които ги лишават и от реален суверенитет, и от обществения имунитет срещу грабителите. Не беше ли и България в подобно положение по време на голямото плячкосване в края на 90-те години от миналия век? Не беше ли това и поредно развихряне на дистанционно управляемия анти-българизъм? Спомням си как тогавашният премиер Костов заяви в Парламента, че бил забил последния пирон в ковчега на българския национализъм. Тогава само четирима депутати дръзнаха да се изправят в протест срещу този самодоволен изблик на токсичен интернационализъм. Начело на протеста беше Красимир Каракачанов, който веднага напусна управляващата по онова време коалиция. Това бе акт на политическо родолюбие от страна на ВМРО, за който се изискваше и доблест, и национално отговорно мислене. Две десетилетия по-късно българският патриотизъм е жив и здрав. Именно той опази страната и от Истанбулската конвенция, и от миграционен потоп който щеше фатално да дестабилизира България. И този път беше осуетен старият заговор, имащ за цел да изтика народа ни от земята, която вече 14 века носи неговото име. За оцеляването на този народ помага и Господ – сякаш е българин под прикритие… Но има и тъмни сили, които беснеят от поредния си провал. Бълват змии и гущери срещу ВМРО – организацията, която вече 125 години защитава българската кауза. Между другото, старите богомили казвали, че светът е бойно поле между Бога и дявола. Според богомилите Бог е създал природата и природното в самите човеци, а дяволът е отговорен за обществените злини и перверзии. Защото обществата винаги са били толкова несправедливи, че не може да са дело на божествена сила… Троцкизмът и съвременният либерал-фундаментализъм много си приличат по ненавистта към националните държави. Но към ресурсите на тези държави и единият, и другият изпитват неутолимо влечение. Чудно ли е, че освен като шеф на болшевишкия Революционен военен съвет Троцки се е подвизавал и като Народен комисар по концесиите. И успял да задели достатъчно от благодарностите на чуждестранните концесионери. Така че, когато бяга от изтерзаната Русия чак в Мексико, той заживява в имение, чиято поддръжка е струвала повече от поддръжката на Белия дом по онова време. Дали пък не е разчитал и на „грантове“?… Кой е бил негов спонсор през различните етапи на кървавата му кариера? Каква роля има транснационалното задкулисие на парите в развоя на големите и по-малки революции? Талейран казва, че революциите се замислят от идеалисти, правят се от палачи, а се използват от случайни минувачи…Колко елегантен мислител е този френски дипломат от епохата след Великата френска революция. Но мисля, че подценява факторите, които плащат за подготовката и печелят от резултатите на световните трагедии. Нещата там изобщо не са случайни и нямат нищо общо с идеализма. Нямат общо и с филантропията. По-скоро имат меркантилно, а също и властово обяснение. Човечеството е на прицела на сили, заинтересовани от обратна еволюция. Да се сведе до минимум хуманистичният ефект на християнската цивилизация в общата сложност на съвременния свят. Защо неолибералният глобализъм се стреми да ерозира националните държави? Защото активите им по-лесно да се присвоят, ако липсва национална идея и съответната солидарност. Показателни са нападките срещу лидера на легендарния профсъюз „Солидарност“ в Полша. Валенса защити народния интерес на поляците и в икономическо, и в чисто ценностно отношение. И тъкмо поради това стана обект на системни, дирижирани отвън нападки. Не се ли случва нещо подобно и в България? По същите причини се вихри истерия срещу Красимир Каракачанов и ВМРО. На прицел е не само политическото родолюбие, а и инстинктът за самосъхранение на нацията. Лигата на антибългаризма се е активизирала, колкото и фарсово да звучат изфабрикуваните от нея фалшиви новини. Тя е обезпечена финансово и медийно от сили, стремящи се към националното ни обезличаване. Те са готови да жертват страната в полза либерал-фундаментализма. Има ги по света и у нас, влиятелни са и са богати. Имат интерес от перманентна дестабилизация на България и на Балканите. Но тук помага древният библейски критерий: по делата им (т.е. по нападките) ще ги познаете. Ще успее ли заговорът им? Не – защото Господ е българин под прикритие.                    ", "date": "2018.11.26", "title": " Лигата на антибългаризма\t\t\t"}
{"url": "https://trud.bg/%d0%b2%d0%bb%d0%b0%d1%81%d1%82%d1%82%d0%b0-%d1%81%d1%80%d0%b5%d1%89%d0%b0-%d0%bd%d0%b0%d1%80%d0%be%d0%b4%d0%b0-%d0%b8-%d0%ba%d0%b0%d0%ba%d0%b2%d0%be-%d0%be%d1%82-%d1%82%d0%be%d0%b2%d0%b0/", "text": "Добре, че още в началото на интервюто с премиера Борисов, Слави Трифонов направи уговорката, че не е в ролята на политик, нито дори на журналист, а на телевизионен водещ, който просто ще представи въпросите на зрителите, зададени предварително. А по всяка вероятност и съгласувани предварително с гостуващия премиер. Аз не съм и очаквал, че водещият ще се нахвърли агресивно върху своя гост, каквито очаквания или опасения имаха мнозина. Трифонов е с достатъчно опит, за да знае , че такива „геройства“ не носят кой знае какви лаври. По-скоро разчитах, че той ще подтикне Борисов към човешки разговор, към откровения и размисли, които да извадят Борисов от сухата схема на предварително подготвените отговори и да направят един реален диалог на народа с властта. От такъв диалог можеха да спечелят всички, а най-вече да се проясни накъде вървим—към разбиране и доверие или към раздяла. За да се постигне този диалог беше необходимо водещият да излезе от схемата и да навлезе в същността на въпросите, да ги разчепка, да извади на показ каква е мотивацията на управляващите. За съжаление това не се получи. И все пак някой нещо спечели, някой нещо загуби, а има и един сигурен печеливш. Нека ги изброим. Властта постигна частичен пиар успех дори само с факта, че прие да участва в тези интервюта, което поне предварително изглеждаше като немислима смелост и самочувствие. Да отидеш при Слави, където си бил подложен на унищожителна критика изглеждаше като лудост. Успехът бе частичен, защото премиерът остана вторачен в предварително подготвените отговори. Не е проблемът само в изваденото листче, а в пропуснатата възможност за откровен диалог с хората, което Борисов е правил толкова пъти. Да се убеждават хората с куп цифри, които ти самият не си запомнил, след като ги четеш, е елементарна грешка. По-голямата грешка е, че след като си седнал на червеното диванче да общуваш със зрителите, няма нужда да оборваш някакви мними опоненти. -В очите на мнозина от своите фенове Слави загуби част от ореола си на мъжкар, защитник на народа. Но запази достойнството си на коректен домакин, отговорен в общуването си с високопоставените, ако държи на това. Някои от коментаторите твърдят, че е погребал и илюзията да бъде водач на нова политическа формация, че не му достига компетентност и т.н. Аз лично никога не съм смятал, че има такива намерения. Големият печеливш от цялата тази история може да се окаже най-неочаквано президентът Румен Радев, защото той си спести участието в един вероятно режисиран спектакъл. С този си ход напомни за отказа на Георги Първанов да участва навремето в предизборния дебат редом с Петър Стоянов и Богомил Бонев и по този начин ги остави те да си поделят негативите от спора. Припомням, че тогава изненадващо Георги Първанов спечели президентските избори. Все пак Борисов направи някои обещания, между които и да предложи радикалното намаляването на субсидията за партиите с уговорката, че по този начин те могат да попаднат в зависимост от олигарсите. Показателно признание за морала на партиите, което води до извода, че те и сега са в отлични отношения. На следващата вечер главният прокурор Сотир Цацаров също направи някои обещания, които няма да му струват много. Ще има още обвинени висши политици. Ще бъде проверен министърът на финансите Горанов във връзка с твърденията, че ползва безплатен апартамент. Ще бъде потърсено обяснение от Министерския съвет по случая „Юлен.“ Да водиш разговор с главния прокурор на правни теми е все едно да си Криско и да се надпяваш с Павароти. Цацаров отговаряше уверено и аргументирано. Пренебрегнати бяха такива трудни въпроси към него, като ролята му в Костинбродския скандал и в събарянето на КТБ. Равносметката: Цацаров демонстрира интелигентност и компетентност, но не и искреност. Самият главен прокурор призна, че няма да бъде избран за втори мандат, ако хората можеха да гласуват пряко за този пост. Според него няма главен прокурор , който да изпълни с магическа пръчка очакванията на хората за бърза справедливост. Що се отнася да Слави Трифонов, той със сигурност би направил още по-мощно и ефективно шоу, ако беше поканил да задават въпроси и колеги от другите медии. Но законите на конкуренцията диктуват друга логика. Последва интервюто с Мая Манолова, предстои още едно интервю довечера. Излизаме ли обогатени от този маратон? И какво спечелиха хората, които чакаха пред телевизорите някаква надежда за своето бъдеще? Получиха ли успокоението, че някой мисли за тях, за ежедневието им, че разбира болките им, тревогите им, отчаянието? Според мен тази среща не се състоя.   Българската Евита Перон Във вечерта на Черния петък в Шоуто на Слави изгря слънчевата фигура на Мая Манолова. На фона на предишните участници тя напомни позитивната поява на синоптичката на БТВ Натали Трифонова. Тук двамата със Слави бяха в коренно различни позиции от разговорите с представителите на реалната власт. Мая Манолова, която може да бъде наречена българската Евита Перон, нямаше необходимост да трупа нови пиар точки, а по-скоро да разсее подозренията , че използва поста си за тази цел. А водещият – да не бъде обвинен , че е прекалено мек към русата дама , защото я подкрепя в нейната мисия. Смятам, че и двамата се справиха добре с променената си роля.    ", "date": "2018.11.26", "title": " Властта среща народа – и какво от това\t\t\t"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-40-%d0%bd%d0%b5%d0%bb%d0%b5%d0%b3%d0%b0%d0%bb%d0%bd%d0%b8-%d0%bc%d0%b8%d0%b3%d1%80%d0%b0%d0%bd%d1%82%d0%b8-%d0%bf%d1%80%d0%b5%d0%b7-%d1%83%d0%b8/", "text": "40 нелегално пребиваващи чужденци са установени през почивните дни на територията на Софийска област, съобщиха от пресслужбата на ОД на МВР – София. Два от сигналите за забелязани мигранти били подадени в РУ-Елин Пелин на 24 и 25 ноември. При първия случай полицейските служители установили на главен път 1-8, на разклона в посока вилната зона „Побит камък“, четирима мъже, от които трима непълнолетни, без документи за самоличност, представили се за афганистанци. Още шестима, от които двама непълнолетни, самоопределили се като афганистанци и пакистанци, елинпелинските полицаи задържали на същото място и в неделния ден. Други 30 нелегално пребиваващи чужденци били установени от служители на РУ-Ихтиман в предиобедните часове в неделя, в гориста местност в района на пътен възел „Вакарел“. След приключване на работата с тях от служители на група „Миграция“ към областната дирекция, всичките 40-ма са транспортирани в специализираните за целта домове.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.11.26", "title": " Задържаха 40 нелегални мигранти през уикенда край Елин Пелин и Ихтиман"}
{"url": "https://trud.bg/%d0%b2-%d0%be%d1%80%d0%b3%d0%b0%d0%bd%d0%be%d0%b2-%d0%ba%d0%be%d0%bd%d1%86%d0%b5%d1%80%d1%82-%d0%b2-%d0%b4%d0%be%d0%b1%d1%80%d0%b8%d1%87-%d0%b7%d0%b2%d1%83%d1%87%d0%b0%d1%82-%d0%bf%d1%80%d0%be%d0%b8/", "text": "In  dulci jubilo е първият стих от една средновековна рождественска песен, в която се казва :“В сладка радост да възпеем Лежащия в своето сияние!” Това е надслова на органовия концерт, с който тази година Добрич ще отбележи два празника –  Рождество Христово, и 30 годишнината от построяването на органа в града от немската фирма „Alexander Shuke Orgelbau”. Концертът е на 10 декември, а на органа е Мария Славова. В програмата са подбрани едни от най-представителните произведения за този инструмент, създадени през епохата на Барока. Концертът ще започне с емблематичната Токата и фуга в ре минор от Йохан Себастиан Бах, чието ултимативно начало е добре познато. Ще прозвучат широко популярните и обичани Ария от Бах и Канон от Йохан Пахелбел с участието на великолепната цигуларка Красимира Султанова. Несъмнено публиката ще бъде любопитна да чуе и музиката на друг интересен представител на северногерманската органова школа, какъвто е Винцент Любек, автор на малко, но извънредно ярки пиеси. Ще бъде изпълнена Преамбулум и фуга в ми мажор, характерна с типичната барокова патетика и реторична свобода. Входът на органовия концерт в духа на европейските коледни традиции е свободен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.26", "title": " В органов концерт в Добрич звучат произведения от епохата на Барока"}
{"url": "https://trud.bg/%d1%82%d0%b5%d0%bc%d0%b5%d0%bd%d1%83%d0%b6%d0%ba%d0%b0-%d0%bf%d0%b5%d1%82%d0%ba%d0%be%d0%b2%d0%b0-%d0%b5%d0%bd%d0%b5%d1%80%d0%b3%d0%b8%d0%b9%d0%bd%d0%b0%d1%82%d0%b0-%d1%81%d0%b8%d0%b3%d1%83%d1%80/", "text": "Енергийната сигурност на България е гарантирана и към този момент няма никакви притеснения заради ситуацията в Азовско море. Това каза пред журналисти министърът на енергетиката Теменужка Петкова. „Към настоящия момент доставките на природен газ са в обичайния си режим и няма абсолютно никакви притеснения и основания за такива. Но, разбира се, всяка една държава-членка, съгласно регламентите за енергийната сигурност в рамките на ЕС, е длъжна да предприема съответни действия и да има план за такива. И ние имаме план за действие. Имаме договор за обратен реверсивен поток от страна на Гърция, имаме и необходимите количества в Чирен, така че българските граждани трябва да бъдат спокойни – енергийната ни сигурност е гарантирана“, заяви Петкова. На въпрос колко ще струва влизането на „Булгарстрансгаз“ в проекта „Александруполис“, тя отговори, че това предстои да се анализира. „20% ще бъде делът, който „Булгартрансгаз“ ще придобие в тази компания“, каза още тя и обясни, че държавата няма да има участие в този проект. Попитана дали има опасения, че „Турски поток“ може да последва съдбата на „Южен поток“, Петкова отговори, че няма такива притеснения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.26", "title": " Теменужка Петкова: Енергийната сигурност на България е гарантирана\t\t\t"}
{"url": "https://trud.bg/%d1%80%d0%b8%d0%b0%d0%bd%d0%b0-%d0%bf%d0%be-%d1%81%d0%b5%d0%ba%d1%81%d0%b8-%d0%b1%d0%b5%d0%bb%d1%8c%d0%be-%d0%b2-%d0%b8%d0%bd%d1%81%d1%82%d0%b0%d0%b3%d1%80%d0%b0%d0%bc-%d1%81%d0%bd%d0%b8%d0%bc%d0%ba/", "text": "Риана знае как да внесе празнично настроение и да повдигне коледния дух преди предстоящите празници. Тя публикува снимки само по бикини и чорапи в инстаграм. 30-годишната певица реши да покаже модел от празничната колекция на бранда си за бельо Savage x Fenty. Това предизвика бурната реакция на феновете, но не само заради сексапила на Риана, а заради намесата на бившия й приятел Крис Браун, който преди почти 10 години бе арестуван за нападение над тогавашната си приятелка. Цялата статия и всички снимки вижте в", "date": "2018.11.26", "title": " Риана по секси бельо в инстаграм (СНИМКИ)\t\t\t"}
{"url": "https://trud.bg/200-%d0%b3%d1%80%d0%b0%d0%bc%d0%b0-%d0%b7%d0%bb%d0%b0%d1%82%d0%bd%d0%b8-%d0%be%d0%b1%d0%b5%d1%86%d0%b8-%d0%b7%d0%b0%d0%b4%d0%b8%d0%b3%d0%bd%d0%b0%d1%82%d0%b8-%d0%bf%d1%80%d0%b8-%d0%b2%d0%b7%d0%bb/", "text": "200 грама златни накити, основно обеци, са откраднати от златарско ателие в Попово. Маскирани лица проникнали там в неделя към 21,30 часа, показали камерите в обекта. Крадците напуснали ателието към 22,15 часа. Обектът, който е в центъра на град, е бил със сигнално-охранителна техника. Дали апашите са успели да я изключат, или е имало технически проблем, ще се изяснява тепърва. Крадците, които по неофициална информация са били трима, успели да съберат накитите от едната метална витрина преди да се наложи да напуснат мястото. Вероятно са били стреснати от преминаващи или им се е появил друг проблем, но по витрините в съседство останали още златни накити, като пръстени, колиета, гривни, които те не успели да приберат. От полицията се въздържат да дават информация по случая, тъй като тече досъдебно и се издирват извършителите. Към момента версията е, че маскираните лица, които са набелязали обекта и проучили внимателно ателието, са външни за региона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.26", "title": " 200 грама златни обеци задигнати при взлом на ателие в Попово\t\t\t"}
{"url": "https://trud.bg/%d0%bb%d0%b0%d0%b2%d1%80%d0%be%d0%b2-%d1%80%d1%83%d1%81%d0%b8%d1%8f-%d0%b2%d0%b5%d1%87%d0%b5-%d0%bd%d0%b5-%d1%81%d0%b5-%d0%b2%d1%8a%d0%bb%d0%bd%d1%83%d0%b2%d0%b0-%d0%be%d1%82-%d0%b5%d0%b2%d0%b5%d0%bd/", "text": "Русия вече не се вълнува от възможни санкции заради ситуацията около Керченския пролив, заяви в понеделник на пресконференция министърът на външните работи на страната Сергей Лавров, цитиран от ТАСС. „Това отдавна престана да ни вълнува. Разбира се, санкциите винаги са лоши, но, когато заради инциденти, подобни на вчерашния, страната, чийто суверенитет е бил нарушен, може да се разглежда като обект на нови санкции, на нас ни е трудно да коментираме такава политика. Много е трудно да разчитаме, че ще можем да повлияем на хора, които са подвластни единствено на желанието да търсят нови и нови поводи за натиск над Русия“, заяви Лавров. Външният министър определи като провокация нарушаването на границите на Русия от украинските кораби. „Това със сигурност беше провокация. Всичко, което трябва да бъде казано по този повод, беше казано и в заявленията на граничната служба на ФСБ (Федералната служба за сигурност), и в заявленията на МВнР, и в коментарите на нашия официален представител. Бяха нарушени ключови положения на международното право, включително уставът на ООН, включително конвенцията за морското право от 1982 година и други международно-правови инструменти, които многократно изискват от всички държави да уважават суверенитета на другите страни“, обясни Лавров. Както отбеляза той, действията на корабите нарушители са заплашвали безопасността на движението по акваторията. „Това стана с доста опасни методи – маневриране в тесен пролив. Това създаде заплахи и рискове за нормалното движение на съдове по тази акватория“, подчерта първият дипломат на Русия. Министърът счита, че провокацията очевидно е била извършена по пряко нареждане на висшето ръководство на Украйна. „Че това беше направено с благоволението, ако не и с прякото нареждане на висшето ръководство, не предизвиква съмнения за никого“, посочи Лавров.  „Когато украинската страна е планирала тази провокация, навярно е разчитала на допълнителни изгоди, които иска да извлече от тази ситуация, в светлината на това, че САЩ и Европа, както винаги, безогледно ще застанат на страната на провокатора“, добави той. Сергей Лавров добави, че му е трудно да каже какви са били целите на киевското ръководство. Срещата на Г-20 в Буенос Айрес приближава. Паралелно на Общото събрание на ООН преди седмица и половина украинците са внесли проекторезолюция за милитаризацията на Азовско море и, най-вероятно, на тях им е било важно под тази празна декларация, която са разпространили в ООН, да прибавят някакви факти, заключи министърът на външните работи на Русия.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.11.26", "title": " Лавров: Русия вече не се вълнува от евентуални санкции заради ситуацията около Керченския пролив"}
{"url": "https://trud.bg/%d0%be%d0%b1%d0%b2%d0%b8%d0%bd%d0%b8%d1%85%d0%b0-%d1%80%d0%b5%d1%86%d0%b8%d0%b4%d0%b8%d0%b2%d0%b8%d1%81%d1%82-%d0%bf%d1%80%d0%b5%d0%b1%d0%b8%d0%bb-%d1%81%d0%b2%d0%b8%d1%89%d0%be%d0%b2%d0%bb%d0%b8/", "text": "Районна прокуратура – Свищов внесе в съда обвинителен акт срещу рецидивист, нанесъл побой на мъж, като му причинил телесна повреда. Обвинението срещу Л. М. е за това, че на 04.06.2018г. в гр. Свищов, действайки при условията на опасен рецидив и по хулигански подбуди, нанесъл удари с метална тръба в областта на дясната ръка на С. О., с което му причинил средна телесна повреда. Обвиняемият е осъждан десет пъти за извършени тежки умишлени престъпление. Вечерта на 04.06.2018 г. пострадалият и синът му били в кафе – аперитив  в централната част на гр. Свищов. Около 23,15 часа двамата напуснали питейното заведение и се насочили към техния автомобил,  паркиран  на ул. „Ц. Церковски”. В момента, в който се качили в автомобила, обвиняемият изскочил от градинските храсти, отворил рязко предната дясна врата и нанесъл с метален прът удар в дясната ръка на С. О. Пострадалият усетил силна болка, излязъл от колата, предпазвайки се с ръце от последващите удари. Едновременно с него от колата излязъл и синът му, който се втурнал към баща си. Обвиняемият бил с ръкавици и маска на главата и нанасял удари с метален прът. На помощ се притекли и други хора, успели да издърпат металния прът от нападателя, като се опитвали да го задържат, но той избягал. По искане на прокуратурата обвиняемият е с мярка за неотклонение „задържане под стража“. Предстои насрочване на делото за разглеждане от съда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.26", "title": " Обвиниха рецидивист, пребил свищовлия с метален прът"}
{"url": "https://trud.bg/%d0%bc%d1%80%d1%80%d0%b1-%d0%b4%d0%b0%d0%b4%d0%b5-%d0%b7%d0%b5%d0%bb%d0%b5%d0%bd%d0%b0-%d1%81%d0%b2%d0%b5%d1%82%d0%bb%d0%b8%d0%bd%d0%b0-%d0%b7%d0%b0-%d0%be%d0%b1%d1%89%d0%b8%d1%8f-%d1%83%d1%81%d1%82/", "text": "Министерството на регионалното развитие и благоустройството е одобрило предложението за нов общ устройствен план на Поморие. Сега действащият е стар, създаден в периода 1996 – 1997 г. при условията на различна законова и нормативна рамка и различно състояние на българското Черноморско крайбрежие. Това създава пречки за развитието на общината и за привличане на инвеститори- примерно за построяване на нови хотели и обекти, заводи, цехове и др. „Общият устройствен план е дългосрочен документ, без който няма как да отговорим нито на инвестиционните интереси, нито можем да постигнем устойчиво и балансирано развитие на общината.”, каза кметът Иван Алексиев. Сега с издадената от МРРБ заповед, се разрешава той да възложи изработването на проекта на ОУП за цялата община и екологичната оценка към него. Зелената свтлина за ОУП- а се бави близо 13 години, защото през 2005 г. МРРБ възлага изработването на проект за изменението му. След необходимите съгласувателни действия, две години по-късно планът е приет, но не е одобрен от тогавашния общински съвет. Промени в Закона за Черноморското крайбрежие и въвеждането на екологичната мрежа „Натура 2000” завишават изискванията и налагат актуализация на вече изработения план. Следва четирикратна отрицателна оценка от МОСВ и през 2015 г. е взето решение за прекратяване на процедурата. Това налага кметът Иван Алексиев да стартира нова процедура за разработване на ОУП, подкрепен с решение на Общинския съвет от юни 2017 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.26", "title": " МРРБ даде зелена светлина за общия устройствен план на Поморие"}
{"url": "https://trud.bg/%d0%b4%d0%b0-%d1%81%d0%b5-%d0%b3%d0%bc%d1%83%d1%80%d0%bd%d0%b5%d1%88-%d1%87%d0%b0%d0%ba-%d0%b4%d0%be-%d1%80%d0%b0%d0%bd%d0%bd%d0%b0%d1%82%d0%b0-%d0%b1%d1%80%d0%be%d0%bd%d0%b7%d0%be%d0%b2%d0%b0-%d0%b5/", "text": "Какво ли е да се потопиш в Черно море през ноември? На този въпрос биха могли да отговорят археолозите от Центъра за подводни проучвания в Созопол, които тъкмо приключват сезона след серия гмуркания в ледената вода заради изследване на укрепителната система на антична Месамбрия. Пред екипа на   директорът на Центъра д-р Калин Димитров разказа и за резултатите от проучванията в устието на Ропотамо, където тази година под вода бяха открити следи от селище от ранната бронзова епоха. Междувременно камера на медийната платформа за археология засне интересни кадри на новия кораб „Христина“, построен за археологическа работа в българската акватория в Черно море. Още един филм на тема подводна археология е готов за гледане, но той ще бъде показан само на 27 ноември в НАИМ пред журналисти, специалисти и участници в най-мащабния морски проект в света Black Sea MAP (2015 –2018 г.), по който беше картирана площ от над 1200 кв. км и бяха проучени 61 корабокрушения от всички исторически епохи на дълбочини между 80 и 2100 м. Прожекцията на Lost worlds. Deep into the Black sea („Изгубени светове. В дълбините на Черно море“) е част от „морската“ седмица в НАИМ, посветена на Black Sea MAP и на подробния отчет за свършеното по него от Центъра за подводна археология в Созопол и Центъра за морска археология на Университета Саутхемптън в сътрудничество с НАИМ – БАН, с Университета на Кънектикът, САЩ и Университета Сьодертьорн, Швеция. На събитието ще се влиза само с покани. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.26", "title": " Да се гмурнеш чак до ранната бронзова епоха (ВИДЕО)\t\t\t"}
{"url": "https://trud.bg/%d0%b2%d0%b0%d0%bd%d0%b4%d0%b0%d0%bb-%d1%82%d1%80%d0%be%d1%88%d0%b8-%d0%b0%d1%81%d0%b0%d0%bd%d1%81%d1%8c%d0%be%d1%80%d0%b8%d1%82%d0%b5-%d0%bd%d0%b0-%d0%bf%d0%b0%d1%81%d0%b0%d1%80%d0%b5%d0%bb%d0%ba/", "text": "Ученик троши асдансьорите на пасарелките в Бургас. Камери са запечанали как само за седмица той е атакувал асансьорите на пасарелката при кръговото кръстовище до хотел „Мираж“. В разстояние на една седмица той вилнее там два пъти, нанасяйки щети за около 200 лева – единият път със силен ритник е повредена електрониката и механиката на асансьорната врата, а вторият път агресията е насочена към вътрешната камера, съобщиха от общината. Всичко това е запечатано от околните видеокамери и сега родителите на момчето ще бъдат глобени, като актът може да е до 5 бона. Посегателствата върху обновени или ремонтирани елементи на инфраструктурата в Бургас са чести. Когато в края на годината щетите се сумират, се оказва, че възстановяването им струва стотици хиляди левове, коментираха общинарите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.26", "title": " Вандал троши асансьорите на пасарелка"}
{"url": "https://trud.bg/%d1%81-%d0%bd%d0%b0%d0%b4-5-%d0%b3%d1%80%d0%b0%d0%b4%d1%83%d1%81%d0%b0-%d1%81%d0%ba%d0%b0%d1%87%d0%b0-%d1%82%d0%b5%d0%bc%d0%bf%d0%b5%d1%80%d0%b0%d1%82%d1%83%d1%80%d0%b0%d1%82%d0%b0-%d0%b2%d1%8a%d0%b2/", "text": "Национална метеорологична служба на Великобритания предупреди за значително повишаване на температурите през идните десетилетия, съобщи Би Би Си. Летните температури може да се покачат с до 5.4 градуса по Целзий до 2070 г. , сочат резултатите от изследване за промените на климата в Обединеното кралство до края на века. Тази промяна в климата може да се случи, ако в световен мащаб емисиите на въглероден диоксид продължат да се увеличават, вместо да се намаляват, за което настояват повечето правителства. Освен, че ще бъдат по-топли, летата през следващите десетилетия се очаква да стават и по-сухи, като средното количество дъжд през летния сезон ще се намали с около 47% до 2070. Повишаване на нивата на моретата също е едно от последствията на глобалното затопляне, като нивата им може да се покачат с до 1.15 метра в Лондон до 2100, според Националната  метеорологична служба на Великобритания.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.26", "title": " С над 5 градуса скача температурата във Великобритания до 2070 г."}
{"url": "https://trud.bg/%d0%bc%d1%8a%d0%b6-%d0%b5-%d0%b7%d0%b0%d0%b3%d0%b8%d0%bd%d0%b0%d0%bb-%d1%81%d0%b5%d0%bc%d0%b5%d0%b9%d1%81%d1%82%d0%b2%d0%be-%d1%81-%d0%bc%d0%b0%d0%bb%d0%ba%d0%b8-%d0%b4%d0%b5%d1%86%d0%b0-%d1%81/", "text": "Мъж е загинал, а двама млади и двете им мънички деца са с опасност за живота след тежка катастрофа на пътя Разград-Шумен близо до разклона за село Гороцвет. Произшествието е станало към 12,20 часа в понеделник, когато „Мерцедес” с разградска регистрация предприел изпреварване и се ударил челно в камионче с добричка регистрация, съобщиха от полицията. Водачът на леката кола е загинал на място. С него пътувало младо семейство с две дечица, на 3 годинки и бебе. По първоначални данни четиричленното семейство е с опасност за живота, а загиналият бил техен родственик. В камиончето пътували двама души ,които били с леки травми, допълниха от полицията в Разград. Движението в района на катастрофата се регулира и колите се пропускат в едната лента. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.26", "title": " Мъж е загинал, семейство с малки деца с опасност за живота\t\t\t"}
{"url": "https://trud.bg/%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d1%82%d0%b5%d0%b6%d0%ba%d0%b8%d1%82%d0%b5-%d0%b2%d1%80%d0%b5%d0%bc%d0%b5%d0%bd%d0%b0-%d0%ba%d0%be%d0%b8%d1%82%d0%be-%d0%b8%d0%b7/", "text": "Офицерите трябва да живеят със съзнанието, че са лидери в българското общество. Това заяви вицепремиерът и министър на отбраната Красимир Каракачанов в поздравлението си по случай празника на НВУ „Васил Левски” и по повод 140 години от създаването на първото военно училище у нас. „Трудните времена за Българската армия са от 28 години, през които се правят експерименти – съкращават се средства, личен състав и не се полага нужното уважение на онези хора, които отдадоха живота си за изграждането на едни модерни, силни Въоръжени сили, които да защитават Република България. И това няма как да се промени, ако не започнем да променяме цялата ни образователна система, защото, ако не си възпитан в дух на родолюбие и патриотизъм още в основното училище – да наваксаш това във висшето образование, е малко късно”, каза Каракачанов. „Тежките времена, които изживява армията, ще бъдат изживени, защото голямата част от обществото и политическият елит, които смятаха, че след като сме член на НАТО, ще има кой да ни пази, ще има кой едва ли не да ни подарява въоръжение – тази илюзия започва да се изживява. Няма държава, която може да бъде силна, стабилна и просперираща, ако чака някой друг да гарантира нейната сигурност. Сигурността на България, нейната териториална цялост, независимост е зависела и ще зависи от вас, господа офицери  от вас, господа бъдещи офицери”, подчерта вицепремиерът. Според министъра на отбраната какъв е днешният български идеал трудно може да бъде казано. „45 години обясняваха, че националният идеал е световна пролетарска революция и едва ли не създаването на световен социализъм, мир и справедливост по света, а 28 години обясняват, че едва ли не някакви нови европейски ценности са наш идеал. Идеологиите идват и си отиват. Българската нация е вървяла напред, когато е отстоявала своите национални идеали. Българският  офицер трябва да имат един национален идеал – силна, просперираща и благоденстваща България”, заяви Красимир Каракачанов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.11.26", "title": " Каракачанов: Тежките времена, които изживява армията, ще бъдат изживени"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%bf%d1%80%d0%be%d0%b2%d0%b5%d0%b4%d0%b5-%d1%80%d0%b0%d0%b1%d0%be%d1%82%d0%bd%d0%b0-%d1%81-6/", "text": "Министерството на туризма работи усилено за привличане на инвеститори в сектора и световни брандове от най-висок клас хотелски вериги като Four Seasons, Taj, Marriott и др. Това заяви министърът на туризма Николина Ангелкова по време на работна среща с Асоциацията на индустриалния капитал в България (АИКБ). Тя добави, че световни вериги като Hyatt и Marriott вече изграждат няколко нови луксозни обекта в София и предстои да насочат вниманието си към Черноморието и вътрешността на страната. Преди броени седмици бе официално открит в столицата и най-новият луксозен хотел от веригата InterContinental в Европа, който носи името на София, поясни министърът. Министър Ангелкова разясни, че една от основните цели на министерството е утвърждаването на България като търсена и конкурентна туристическа дестинация за четири сезона. „Фактът, че географски страната ни е разположена в непосредствена близост до едни от най-силните туристически държави в Европа и света, не ни обезкуражава, напротив – амбицира ни“, поясни тя. През последните три години след създаването на Министерството на туризма като самостоятелна институция в края на 2014 г. България отбелязва рекордни резултати в цялата история на отрасъла. За периода от януари до септември 2018 г. посещенията на чужди туристи у нас вече са с 31% повече от същия период на 2015, приходите пък са нараснали с 38%. Министърът цитира и данни, според които страната ни става все по-разпознаваем и привлекателен маршрут за милиони туристи, които превишават собственото й население. Статистиката на НСИ сочи, че общо над 7,9 млн. чуждестранни туристи са посетили България за периода януари-септември 2018 г., като ръстът е 5,5% спрямо същия период на миналата година.  Пред членовете на АИКБ тя спомена, че от януари до септември значителни ръстове се отбелязват на повечето от пазарите, включени в топ 50 за входящ туризъм у нас. Гостите от Великобритания са с 15,9% повече, от Украйна – 26,2 на сто увеличение, от Израел се отбелязва 22,4 на сто ръст. От САЩ нарастването на туристите е с 12,2 на сто, а от Испания и Финландия чуждестранните посещения нарастват съответно с 17,6% и 16,8%. Приходите от международен туризъм пък възлизат на 3,2 млрд. евро през периода януари-септември тази година, показват последните данни на БНБ. Ръстът спрямо същите месеци на 2017 г. е 7 на сто. Министър Ангелкова съобщи още, че в началото на следващата година се очаква да бъде пусната демоверсията на Единната система за туристическа информация (ЕСТИ), която ще свързва в реално време информационните регистри на местата за настаняване с Министерството на туризма, Националната агенция за приходите и Министерството на вътрешните работи. „Целта е да направим пребиваването на туристите още по-сигурно, но и да се изсветли секторът с отчитане на реалния брой нощувки. До тази информация ще имат достъп само оторизираните по закон лица“, заяви министърът на туризма. Тя поясни, че в помощ на бизнеса ще бъдат организирани информационни курсове, а специалисти и представители на фирмата изпълнител ще бъдат на разположение за въвеждане на промените. С измененията в Наредбата за категоризация въвеждаме възможност за електронно подаване на всички заявления до регистрите ни не само чрез електронен подпис, а и с лицево разпознаване. Министерството на туризма е сред първите администрации, които ще предлагат лицева идентификация на ползващите услугите му. Това ще става по електронен път и до дни ще го демонстрираме. С такава идентификация потребителите ще заявяват конкретна услуга и достъп до нашите регистрационни режими. Промяната ще улесни предприемачите и инвеститорите, а предоставянето на административни услуги ще става в много съкратени срокове, увери министър Ангелкова. Пред представителите на бизнеса министърът припомни, че министерството вече предприе мерки за намаляване на административната тежест в съответствие с правителствената програма. Вече са факт 19 вида по-малко на брой документи на хартиен носител по регистрационните ни режими, обясни министърът. Васил Велев, председател на УС на АИКБ заяви, че за асоциацията и за бизнеса въобще сектор туризъм е от изключително голямо значение и заради свързаните с туризма дейности и индустрии, производство, авиокомпании, пътища. Членовете на АИКБ и министър Ангелкова обсъдиха съвместни инициативи за осигуряване на кадри в туризма, за подобряване на транспортната инфраструктура към туристическите обекти, мерки и стимули за удължаване на летния сезон и др. И двете страни изразиха удовлетворението си от доброто сътрудничество след създаването на самостоятелно Министерство на туризма и увереност, че то ще бъде още по-ползотворно. Румен Драганов от Националния борд по туризъм заяви, че организацията на инвеститорите в туризма работи много добре с министерството. Той поздрави ведомството за проведения само преди дни Международен конгрес на световните цивилизации и историческите маршрути. Министър Ангелкова връчи грамота на г-н Велев за ползотворно сътрудничество в туризма с АИКБ и изказа удовлетворение за добрата съвместна работа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.26", "title": " Министър Ангелкова проведе работна среща с ръководството и членовете на АИКБ"}
{"url": "https://trud.bg/%d1%81%d1%80%d0%b5%d0%b1%d1%80%d0%be-%d0%b8-45-000-%d0%b7%d0%b0-%d0%b2%d0%b0%d0%bd%d0%b3%d0%b5%d0%bb%d0%be%d0%b2-%d0%b8-%d0%b5%d0%b2%d1%80%d0%be%d0%bf%d0%b5%d0%b9%d1%86%d0%b8%d1%82%d0%b5/", "text": "Георги Вангелов за втора поредна година бе в състава на Европа, а отборът отново се качи на призовата стълбичка на мемориала по свободна борба „Ахмат-Хаджи Кадиров” в Грозни (Чечня). Сега тимът на Стария континент заслужи сребро като записа 3 победи – над Монголия (9:1), Азербайджан (6:4) и Киргизстан (9:1) и допусна единствено поражение от домакините от „Ахмат“ с 1:9, които станаха и шампиони.  Българинът се отчете с победа и две загуби при най-леките до 57 кг. Състезанието бе първо за призьора ни от световни и европейски първенства от месец май, когато претърпя операция на коляното. Миналата година Вангелов също участва и изведе европейците до бронза, недопускайки поражение и в четирите срещи. И логично домакините го поканиха за изява и тази година.  За среброто тимът на Европа си подели 45 000 долара от наградния фонд, а домакините взеха чек за $75 000. Призовата тройка се допълва от азерите, заработили $22 000.  До 10 декември Вангелов ще остане на лагер в Хасавюрт (Дагестан) и ще участва на още един турнир в Русия.", "date": "2018.11.26", "title": " Сребро и $45 000 за Вангелов и европейците"}
{"url": "https://trud.bg/%d0%b3%d0%be%d1%80%d0%bd%d0%b0-%d0%be%d1%80%d1%8f%d1%85%d0%be%d0%b2%d0%b8%d1%86%d0%b0-%d0%b4%d0%be%d0%bc%d0%b0%d0%ba%d0%b8%d0%bd%d1%81%d1%82%d0%b2%d0%b0-%d0%bc%d0%b5%d0%b6%d0%b4%d1%83%d0%bd%d0%b0/", "text": "35 отбора от цялата страна са поканени за участие в Международния турнир по свободна борба, чийто домакин на 7 и 8 декември ще бъде Горна Оряховица. Състезанието се организира от СКБ „Локомотив“ и Община Горна Оряховица. Турнирът е за деца родени през 2006 г. , 2007 г. и 2008 г., и е посветен на 145 години от рождението на първия български световен шампион по борба Никола Петров. Непобедимият горнооряховчанин е провъзгласен за най-силния мъж на ХІХ век. Турнирът е посветен също и на 45 години от откриването на Спортна зала „Никола Петров“ и 25 години от създаването на Спортен клуб по борба „Локомотив“. До сега участие са потвърдили 24 отбора от страната. Заявки са подали и по един отбор от Румъния и Македония. На 7 декември ще се проведат техническата конференция и кантара за състезателите. Официалното откриване на турнира, схватките и награждаването на победителите ще бъдат на 8 декември. Класираните на призови места ще получат медали. Ще бъдат връчени купи за най-техничен и най-резултатен състезател и големия приз „Никола Петров“. На 19 декември в Зала 1 на Община Горна Оряховица ще бъде представен биографичен филм за Никола Петров. Никола Петров е роден в Горна Оряховица на 19 декември 1873 година. Като градинарски работник в Румъния се увлича в борбата и едва 25 годишен – на 20 юли 1898 г. спечелва в Ню Йорк званието „Шампион на Америка“. През следващата година във Виена става Европейски шампион по класическа борба. На първото световно изложение в Париж през 1900-та година побеждава дотогавашния световен шампион – французина Пол Понс и става първият българин световен шампион по класическа борба, спечелил званието „Най-силния човек на ХІХ век”. Носител е на копринена лента с надпис „Най-силния човек на ХІХ век”, значка на Почетен легион и награда от 30 хиляди франка. През 1909 г. е избран за почетен член на Горнооряховското гимнастическо дружество “Юнак”. През 1912 г. е преводач на фронта при щаба на І българска армия. От 1920 до 1922 г. има три срещи с министър председателя на България Александър Стамболийски за обсъждане проблемите на българския спорт. През 1921 г. основава частна школа по борба в столицата, която ръководи и лично обучава в нея младите борци. Умира твърде млад на 2 януари 1925 г. и два дни по-късно е погребан в родния си град Горна Оряховица. През 1962 г. получава посмъртно званието „Заслужил майстор на спорта“. В негова чест от 1963 г. в страната ни започва ежегодно провеждане на международни турнири по класическа борба, като на победителите от 1971 г. се връчва и “Златен пояс на Никола Петров”. По случай 100 годишнината от рождението му в Горна Оряховица му е издигнат паметник и е построена Спортна зала, носеща неговото име. През 1998 година Никола Петров е обявен за Почетен гражданин на Горна Оряховица. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.26", "title": " Горна Оряховица домакинства Международен турнир по свободна борба в чест на Никола Петров"}
{"url": "https://trud.bg/%d1%83%d0%ba%d1%80%d0%b0%d0%b8%d0%bd%d1%81%d0%ba%d0%b8-%d0%b0%d0%ba%d1%82%d0%b8%d0%b2%d0%b8%d1%81%d1%82%d0%b8-%d0%be%d0%bf%d0%b8%d1%82%d0%b0%d0%bb%d0%b8-%d0%b4%d0%b0-%d0%bf%d0%be%d0%b4%d0%bf%d0%b0/", "text": "Неспокойно е било в нощта срещу понеделник край генералното консулство на Русия в Лвов, където около 50 души са горили гуми в знак на протест срещу „нападението на Русия над украинските кораби“, се казва в съобщение на Националния корпус на Лвов в социалните мрежи, предава украинският електронен портал „Страна“. „Активистите на „Националният корпус на Лвовщина“ протестират под стените на консулството на Русия в Лвов против откритата агресия на Москва и се обявяват в подкрепа на пленените украински моряци“, се казва в съобщението. Освен това радикалите, както ги определя медията, са излезли с призив към жителите на Лвов да отидат в Киев на протестна акция и да поискат от властите адекватна реакция на действията на Русия. В същото време в Харков около петдесет души са излезли на демонстрация пред сградата на Генералното консулство на Русия, съобщава агенция УНИАН. Участниците в акцията са запалили огньове, а след това са се опитали да подпалят сградата на консулството, в резултат от което се е запалила елха в двора на дипломатическото учреждение. Освен това активистите са изгорили знаме на Русия. Участниците в митинга са искали от властите да прекъснат дипломатическите отношения с Москва, договора за съвместно използване на Азовско море и Керченския пролив, да се национализират всички руски бизнеси на територията на Украйна и да се въведе визов режим за руснаците. Това е третият подобен инцидент в понеделник: преди това огън и димки бяха метнати в посолството на Русия в Киев, а в Лвов пред сградата на руското консулство бяха запалени гуми. Акциите се провеждат на фона на инцидента в Черно море. Целият Военно-морски флот на Украйна е вдигнат под тревога. Бойните кораби, базирани в Одеса са вдигнали котва и са излезли тази нощ в открито море, предава украйнската телевизия ТСН. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.26", "title": " Украински активисти опитали да подпалят руското консулство в Харков, изгорили и знаме"}
{"url": "https://trud.bg/%d0%bf%d1%80%d0%b0%d0%b2%d0%be%d1%81%d1%8a%d0%b4%d0%bd%d0%be%d1%82%d0%be-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be-%d0%b7%d0%b0-%d0%bd%d1%83%d0%b6%d0%b4%d0%b8%d1%82/", "text": "Арестите на бул. „Г. М. Димитров“ 42 и ул. „М-р Г. Векилски“ 2 отговарят на условията за пребиваване на задържани лица, в съответствие със Закона, съобщиха от Министерството на правосъдието във връзка с постъпили до запитвания, отнасящи си до условията и реда в ареста на ул. „Майор Г. Векилски“, Областна служба „Изпълнение на наказанията“ – София, която ръководи и контролира изпълнението на мярката за неотклонение „Задържане под стража“ на територията на град София и София-област. От храната, условията и отношението в арестите се оплакаха Десислава Иванчева и Биляна Петрова. От Министерството уточняват, че арестът на бул. „Г. М. Димитров“ 42 и арестът на ул. „М-р Г. Векилски“ 2 са съобразени и отговарят на условията за пребиваване на задържани лица, в съответствие с чл.43 от Закона за изпълнение на наказанията и задържането под стража (ЗИНЗС). Всички задържани лица в двата ареста са поставени в еднакви условия за пребиваване, които са необходими за поддържане на физическото и психическото им здраве, и уважаване на човешкото им достойнство. Според Министерството спалните помещения (килии) в арест „М-р Г. Векилски“ 2 са еднотипни като изграждане и оборудване. Те отговарят на изискванията за минимална жилищна площ от 4 кв. м. в спално помещение за всяко задържано лице и са оборудвани със самостоятелни легла за настаняване, метални маса и столове, метални шкафчета за съхранение на разрешени вещи и предмети. Във всяка килия има достъп до дневна светлина чрез два прозореца, укрепени със защитни решетки, които се демонтират през лятото, а през зимата достъпът до свеж въздух се осъществява чрез метални клапи. Във всички спални помещения се осигурява изкуствено осветление – постоянно и резервно. Изградена е аспирационна система, която осигурява непрекъсната циркулация на въздуха в килиите и общите помещения. От Министерството на правосъдието посочват, че всички помещения разполагат със собствен санитарен възел с непрекъснат достъп до течаща вода. Санитарният възел е отделен от останалата част на килията с масивна преградна стена с височина 1,2 м. Подът на санитарния възел е с трайно подово покритие – плочки теракота, а стените са облицовани с фаянсови плочки, което дава възможност хигиената в помещението да се поддържа на необходимото ниво. Хигиената в килиите се поддържа от задържаните под стража лица, на които се предоставят необходимите препарати и средства за поддържане – кофи, метли, парцали и др.  На всяко задържано лице най-малко два пъти седмично се осигурява време за къпане. Всекидневно, при тяхно желание, се осигурява достъп до топла вода за хигиенизиране на помещенията, в които пребивават, личен тоалет и пране на дрехи и бельо, както и други нужди по тяхно искане. Всяко задържано лице има право на храна – закуска, обяд и вечеря, като в двата ареста тя се доставя три пъти на ден от Затвора – София. Храната отговаря на разпоредбите на ЗИНЗС, според които следва да е достатъчна по химически и калориен състав, съгласно таблици, утвърдени от министъра на правосъдието, съгласувани с министъра на здравеопазването и министъра на финансите. За нуждите на задържаните лица в двата ареста има обособени лавки, в които е предоставена възможност с лични средства да пазаруват хранителни и битови продукти по избор. Задържаните под стража лица могат да получават хранителни пратки и други разрешени вещи ц, които могат да съдържат до 5 кг. хранителни продукти и до 5 кг. плодове и зеленчуци. Според нормативната уредба, те биват подлагани на проверка от надзорно-охранителния състав на ареста. В двата ареста се осигурява ежедневен престой на открито на задържаните лица през светлата част на денонощието. В ареста на ул. „М-р Г. Векилски“ 2, престоят на открито се осъществява в обособени три отделни заграждения във вътрешния двор на ареста, с цялостен достъп до външна среда с пряка слънчева светлина, естествен достъп и циркулация на свеж въздух, гимнастически уреди. Задържаните под стража лица имат право на телефонни разговори за времето от 08:30 часа до 17:00 часа на определените за целта места – престой на открито и арестните коридори.  Обискът на задържаните лица и претърсване на помещенията, съгласно ЗИНЗС, се извършва планово и извънредно при наличие на основания за откриване на неразрешени вещи и предмети. Обискът на задържаните лица се извършва от длъжностни и поемни лица от същия пол, по начин, който не уронва достойнството на задържаните лица. Към двата ареста има обособен Медицински център, който осъществява медицинска помощ и грижа за всяко задържано лице. Центърът се състои от директор, който се намира в ареста на ул. „М-р Г.Векилски“ №2, лекар ординатор, отговарящ за задържаните лица в ареста на бул. „Г. М. Димитров“ 42, лекар по дентална медицина, който обслужва задържаните лица от двата ареста, фелдшер и медицинска сестра. Към Медицинския център са привлечени външни специалисти-консултанти: невролог, кардиолог и дерматолог, които осъществяват консултации на място, без да е необходимо допълнително извеждане на задържаните лица. На задържаните лица всяка седмица се осъществява амбулаторен медицински преглед. При спешна необходимост, прегледът е незабавен. Задържаните лица при необходимост и по съответен законоустановен ред биват настанявани за лечение във външни болнични заведения. Всяка жалба и сигнал на задържано в ареста лица се проверява от административен ръководител. За последните шест месеца в ареста на ул. „М-р Г. Векилски“ 2 са постъпили 109 жалби и сигнали само от три задържани лица с претенции относно битовите условия в ареста. Задържаните лица са уведомени по надлежния ред за резултатите от проверките. Проверки се извършват и от Инспектората по чл.46 от Закона за администрацията към министъра на правосъдието. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.26", "title": " Правосъдното министерство: За нуждите на задържаните в ареста има лавки, могат да получават до 10 кг храна на свиждане"}
{"url": "https://trud.bg/%d1%88%d0%b5%d0%b9%d1%85-%d0%bd%d0%b0%d0%bf%d1%83%d1%81%d0%bd%d0%b0-%d0%be%d0%bb%d0%b8%d0%bc%d0%bf%d0%b8%d0%b9%d1%81%d0%ba%d0%b8-%d0%bf%d0%be%d1%81%d1%82/", "text": "Кувейтският шейх Ахмад ал-Фахад ал-Сабах напусна временно поста си на президент на Асоциацията на националните олимпийски комитети (АНОК) по молба на шефа на МОК Томас Бах. В момента срещу шейха върви разследване за компрометиращи видеоклипове срещу чиновници от правителството на Кувейт.  Очаква се той да бъде преизбран по време на Генералната асамблея в Токио (28-29 ноември), тъй като е единствен кандидат за поста. Ал Сабах оглавява организацията, в която членуват 206 федерации, от 2012 г. По-рано той бе принуден на освободи и председателското място в Комисията по олимпийска солидарност на МОК, както и членството си в МОК до окончателното приключване на разследването.", "date": "2018.11.26", "title": " Шейх напусна олимпийски пост"}
{"url": "https://trud.bg/%d0%bf%d0%b5%d1%82%d1%80%d0%be-%d0%bf%d0%be%d1%80%d0%be%d1%88%d0%b5%d0%bd%d0%ba%d0%be-%d0%b2%d1%8a%d0%b2%d0%b5%d0%b6%d0%b4%d0%b0-%d0%b2%d0%be%d0%b5%d0%bd%d0%bd%d0%be-%d0%bf%d0%be%d0%bb%d0%be%d0%b6/", "text": "На 26 ноември е обнародван указ за въвеждане в действие на решението на СНБО (Съветът за национална сигурност и отбрана на Украйна) „За извънредни мерки по осигуряването на държавния суверенитет и независимостта на Украйна и въвеждане на военно положение в Украйна“, предава местният портал „Страна“, като се позовава на съобщение в сайта на държавния глава Петро Порошенко. Решението на СНБО е от 12 точки, от които последната е секретна. Сега указът на президента трябва да бъде разгледан на заседание на Върховната рада на 26 ноември от 17:00 часа българско време, което ще бъде закрито за медиите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.26", "title": " Петро Порошенко въвежда военно положение в Украйна"}
{"url": "https://trud.bg/%d1%88%d0%b2%d0%b5%d0%b9%d1%86%d0%b0%d1%80%d1%81%d0%ba%d0%b0-%d1%84%d0%b8%d1%80%d0%bc%d0%b0-%d1%80%d1%83%d1%88%d0%b8-%d0%bf%d1%80%d0%b8%d1%80%d0%be%d0%b4%d0%b0%d1%82%d0%b0-%d0%bd%d0%b8/", "text": "„Дълбоко сме изненадани как една швейцарска компания си позволява да вреди на екологията и здравето“, това пише в специално обръщение от ПК „Екогласност“, което ще бъде връчено утре на посланика на Швейцария у нас Негово превъзходителство Мюриел Берсе Коен. В текста, подписан от председателя на ПК „Екогласност“ Емил Георгиев, е разказано проблема с дейността на българския клон на швейцарската „Холсим“, която държи концесията за находище „Белащица“, област Пловдив. Там компанията копае за инертни материали. Според ПК „Екогласност“ в резултат на дейността й. „в последните години рязко са се увеличили респираторните заболявания сред населението, включително деца“. Досега от селата край кариерата излизаха на няколко протеста, но никой не чу оплакванията на хората. Обръщението ще бъде връчено на Негово превъзходителство Мюриел Берсе Коен утре от 11 ч в сградата на посолството на столичната ул. Шипка 33. Ето пълния текст: ВАШЕ ПРЕВЪЗХОДИТЕЛСТВО, Обръщаме се към вас по повод наболели проблеми в следствие на дейността на компанията „Холсим кариерни материали Пловдив”АД, която е част от световния лидер в производството на цимент, инертни материали и бетон Лафарж Холсим със съдебна регистрация на територията на Конфедерация Швейцария. Компанията е известна със 180-годишен опит в производството на цимент, инертни материали и бетон. Българският клон на световноизвестната фирма за съжаление поставя под съмнение старателно градените с упорит труд в продължение на повече от век имидж и репутация на компанията – майка и хвърля тъмни сенки върху репутацията на представляваната от вас Конфедерация Швейцария.  Обръщаме се към вас за да ви запознаем  с тежката ситуация, в която са поставени жителите на 9 населени места с.Гълъбово, с.Белащица, с.Марково, с.Брани Поле, с.Брестник, гр.Куклен, с.Цар Калоян, с.Руен и с.Крумово в резултат на действията на бългаския клон на въпросната швейцарска компания и с огромна молба за съдействие за разрешаване на този животозастрашаващ проблем. В непосредствена близост до изброените селища е разположена кариера за добив на скални материали. Концесионното находище е предоставено за ескплоатация с договор за концесия, а именно: Концесия с партиден № D – 000131: „Държавна концесия за добив за находище „Белащица“, област Пловдив, община Родопи, населено място Белащица с орган, представляващ концедента – министъра на енергетиката, предоставена на „ХОЛСИМ КАРИЕРНИ МАТЕРИАЛИ ПЛОВДИВ“ АД, с БУЛСТАТ 825255714 за срок от 20 години от 01.02.2001 г.”. В резултат на производствената дейност на компанията и незаинтересоваността й относно опазването на околната среда и чистотата на въздуха, в последните години рязко са се увеличили респираторните заболявания сред населението, включително деца. Лекари от региона разполагат с данни за повишаване на респираторните и астматични заболявания вследствие на разпространението на вредните за здравето нокси от дейността на концесионера при осъществяване на взривните работи и наднормени емисии на вредности в атмосферния въздух. Констатирани са изключителни вреди за здравето на местните жители поради несъобразяването със здравните, екологични и етични норми от страна на концесионера.  Ние сме запознати с усилията на Конфедерация Швейцария за опазване на околната среда в България чрез Българо-швейцарската програма за сътрудничество. И сме дълбоко изненадани как така точно една швейцарска компания си позволява да вреди на екологията и здравето на хората в този район.  Това определено руши доверието и хвърля сянка върху реалните желания на двете страни да правят нещо добро за бъдещите поколения. Концесионерът „Холсим кариерни материали Пловдив”АД бездейства по отношение възстановяване на нарушените територии и ландшафт по източните била на Калояновите възвишения, в северните части на централните Родопи и това е видно за всеки, който е посетил района. Концесионерът не само, че не върши нищо за опазване на околната среда и рекултивацията на почвата, но и към настоящия момент иска да му бъде разрешено да добива скални материали на още по-голяма площ, създавайки предпоставки за истинска екологична разруха! От началото на дейността и до момента Концесионерът не е извършил на нито един квадратен метър рекултивация на концесионните площи. А както е видно , че срокът на концесията изтича съвсем скоро. И най – нагло в новото искане на Концесионера за отдаване на допълнителна площ за добив се посочва, че тя е необходима, за да може той да рекултивира старата разкопана и превърната в лунен пейзаж площ! С тези свои действия „Холсим” поставя в риск опазването на естествените природни ресурси и здравето на хората в региона.  Реално това, с което всеки човек, пребиваващ в района, се сблъсква е: – редовно превишаване на показателите на емисиите прах във въздуха при преработване на суровината, най-вече заради неизползването на изискваните по договор хидрофорни уредби за подтискане на прахоотделянето;  – липса на ежедневно оросяване на използваните пътища и площадки;  – не се осъществява почистване и измиване на пътя от републиканската пътна мрежжа в района на кариерата, което е задължение на инвеститора;  – шум, прах и замърсявания на почвите са констатирани от жителите на района;  – изключително шумни и създаващи облаци бял прах пробивно-взривни работи, чиято взривна вълна и импулсен шум водят до замърсяване и дискомфорт за живущите в района;  – нанасят се щети на биологичното разнообразие от флората и фауната на района, които не се компенсират чрез задължителната поетапна биологична култивация на отработените площи;  – камионите, които излизат от предприятието замърсяват пътната настилка с кал, прах, малки и големи камъни, като по този начин създават реална предпоставка за пътни произшествия, каквито има немалко случили се;  – 4 водоизточника са в близост до кариерата, която е на по-малко от 800 м до най-близките къщи в Белащица. Дейностите свързани с добива на подземни богатства могат да доведат до рязко спадане на подпочвените води, до нарушаване функционирането на изградени помпени станции и намаляване дебита на помпените машини за питейна вода;  – изключително тежко нарушение на Закона за концесиите е излизането извън границите на концесията, констатирано с нарочен протокол от съвместната проверка на Министерство на енергетиката, ПК „Екогласност” и жители от региона, извършена на 20.07.2018 г.  Ние вярваме и Вие сте на същото мнение, че е недопустимо името на швейцарска компания да се свързва с погазване на законови режими, унищожаване на природата и увреждане здравето на хора на територията на България!  Изброените проблеми накараха жителите на  населените места с.Гълъбово, с.Белащица, с.Марково, с.Брани Поле, с.Брестник, гр.Куклен, с.Цар Калоян, с.Руен и с.Крумово да излязат няколко пъти в последните месеци на протести срещу действията на „Холсим” и в защита живота и здравето си. В тази връзка прилагаме справки с медийните публикации. ВАШЕ ПРЕВЪЗХОДИТЕЛСТВО, Обръщаме се към Вас настоятелно с молба да се запознаете с посочените нередности ръководството на швейцарската компания Лафарж Холсим и да посредничите за разрешаване на проблема. Смятаме, че най-добри резултати ще има при осъществяване на среща между ръководни лица от компанията и наши специалисти на територията на швейцарското посолство или най-добре на територията на въпросната кариера, където на място всеки може да види какво реално се случва. Швейцария е известна в България с прекрасната си природа, нека и нашата българска природа да остане чиста и привлекателна, нека швейцарските компании да не бъдат свързвани с разрушителни действия на наша родна земя. Ние сме сигурни, че в Швейцария не е възможно концесионер да заграбва територия извън определената му по договор? Но това реално се случва при нас. А тези и подобни действия на тази швейцарска компания разколебават вярата и смисъла на 102-годишните двустранни дипломатически отношения, които имат България и Швейцария. Призоваваме Ви да положите всички усилия погазването на здравните и екологични норми в района на Западните Родопи да се прекрати.  Изразяваме своята решимост за защита живота и здравето на  жителите на  населените места с.Гълъбово, с.Белащица, с.Марково, с.Брани Поле, с.Брестник, гр.Куклен, с.Цар Калоян, с.Руен и с.Крумово и опазване на околната среда на уникалните централни Родопи. Вашата лична ангажираност е от изключителна важност за нас и се надяваме на вашата подкрепа и разбиране, за да можем по-скоро да започнем да живеем като нормални хора в нашата прекрасна страна! В тази връзка най-сърдечно Ви отправяме покана в удобно за Вас време да посетите красивия район на Централните Родопи, в който оперира „Холсим кариерни материали Пловдив”АД и да се убедите на място в разрушителните последици от дейността на концесионера.  ", "date": "2018.11.26", "title": " Швейцарска фирма руши природата ни"}
{"url": "https://trud.bg/%d0%b1%d0%bb%d0%b8%d0%b7%d0%be-83-000-%d0%b4%d1%83%d1%88%d0%b8-%d1%81%d0%b0-%d0%b7%d0%b0%d0%b3%d1%83%d0%b1%d0%b8%d0%bb%d0%b8-%d0%b6%d0%b8%d0%b2%d0%be%d1%82%d0%b0-%d1%81%d0%b8-%d0%b7%d0%b0%d1%80%d0%b0/", "text": "Разследване на стотици журналисти срещу глобалната медицинска индустрия беше публикувано в големите световни медии, начело с британските „Гардиън“ и Би Би Си. Резултатите на Implant Files („Имплантни досиета“,  ) вадят на показ милиони случаи, при които на пациенти от различни държави са били поставяни дефектни импланти. Много от протезите и останалите медицински устройства са пускани на пазара без да са преминали тестове, регулациите върху индустрията са слаби, а прозрачността липсва, пише „Гардиън“. Пейсмейкъри, изкуствени стави, контрацептиви и силиконови гърди са сред проблемните импланти, които са причинили увреждания и смърт. В някои от случаите поставените устройства са били пуснати на пазара, без въобще да са тествани върху хора. Между 2015 г. и 2018 г., само в Обединеното кралство са получени 62 000 доклада за „неблагоприятни инциденти“, свързани с дефектните медицински изделия. Една трета от инцидентите имат сериозни последици за пациентите, а 1004 завършват със смърт. През последното десетилетие Агенцията по храните и лекарствата в САЩ е събрала 5.4 милиона доклада за „нежелани събития“, свързани с дефектни импланти. Някои от производителите, са съобщили за инциденти и в други части на света. Съобщава се за 1.7 милиона травми и почти 83 000 смъртни случая вследствие на дефектните импланти. В близо 500 000 от случаите е била извършена експлантация – операция за премахване на устройство. Данните идват от разследванията на 252 журналисти от 59 медийни организации в 36 страни. Те откриват редица проблеми в глобалната медицинска индустрия, която генерира 400 милиарда долара на година. Ето и някои примери от направените разкрития: -Изкуствени стави са продавани на болници, без да са преминали клинични изпитания  -Дефектни пейсмейкъри са продавани, въпреки че производителите са били наясно с проблемите им  -Усложнения с поставянето на мрежа при херния, като един от множеството пострадали е един от най-добрите британски атлети, който не може да се състезава от години заради причинените проблеми  -Одобрени от регулаторите изкуствени междупрешленни хрущялни дискове, които по-късно са се дезинтегрирали, разложили или измествали след операция  -Липса на централизиран регистър, благодарение на който хирурзите да знаят за рисковете от имплантите и да могат да ги съобщят на пациента  -На пациентите в Австралия са имплантирани устройства, които регулаторът е одобрил за безопасни само защото те са били одобрени в Европа  -Разкритията повдигат въпроси относно занижените нива на контрол и липсата на действия от страна на регулаторните органи. В много страни информацията относно дефектиралите импланти е трудно достъпна или дори тайна, което затруднява пациентите да търсят адекватна информация за устройствата, които са им предложени от лекарите. Професор Дерек Алдерсън, президент на Кралския колеж по хирургия във Великобритания, заявява, че има достатъчно инциденти, включващи дефектни устройства, за да се „подчертае необходимостта от драстични регулаторни промени“, включително въвеждането на задължителни национални регистри за всички имплантируеми устройства. „За разлика от лекарствата, много хирургични нововъведения излизат на пазара без каквито и да е било надеждни доказателства или данни от клинични изпитвания. Това е риск за безопасността на пациентите и общественото доверие“, казва професорът. Вестник „Гардиън“, Би Би Си, „Льо Монд“ и „Зюддойче Цайтунг“, координирани от Международния консорциум на разследващите журналисти (ICIJ), са прегледали хиляди документи, много от които са получени чрез заявки за свобода на информацията, за да открият някои от най-големите проблеми. Наред с интервютата с пациенти и лекари, те разкриват недостатъци в начина, по който се регулира медицинската индустрия. За сега обаче няма изгледи правилата да станат по-строги и надеждни. Журналистите са открили, че производителите на устройствата сами отговарят за тестването на имплантите. Доктори, имащи връзки с производителите, са показали „странна нетърпеливост“ да имплантират най-новите продукти на компаниите. От документите става ясно, че лобистите на корпорациите са повлияли на ЕС, за да не бъдат приети по-строги регулации. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.26", "title": " Близо 83 000 души са загубили живота си заради дефектни импланти\t\t\t"}
{"url": "https://trud.bg/%d0%b2%d0%b0%d1%80%d0%bd%d0%b0-%d0%bf%d0%be%d1%81%d1%80%d0%b5%d1%89%d0%b0-%d0%b4%d0%b2%d0%b5-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b8-%d0%b2%d0%b5%d1%82%d1%80%d0%be%d1%85%d0%be/", "text": "Варна става домакин на две големи ветроходни събития – на Европейската купа по ветроходство в клас „Лазер“ за 2019 г. и на Европейското първенство в клас „Лазер“ за мъже и жени праз 2021 г. Кандидатурата на града бе одобрена на годишната среща във Варшава на Европейската класна асоциация на клас „Лазер“, където бе защитена от Тодор Иванов, секретар СК „Черно Море Бриз“. Голяма роля за спечелване на тези домакинства изигра добрата организация при провеждането в морския град на Европейска купа България клас „Лазер“ през 2018 г. и положителната оценка на EURILCA за това събитие. Организатор на проявите е Българската федерация по ветроходство, домакини са Община Варна и СК „Черно Море Бриз“. Председателят на „EURILCA“ Жан Люк Мишон поздрави Варна за домакинствата и обеща пълна подкрепа от страна на асоциацията за провеждане на тези значими спортни морски събития. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.26", "title": " Варна посреща две европейски ветроходни състезания"}
{"url": "https://trud.bg/%d0%bf%d0%b5%d1%82%d1%8a%d1%80-%d1%81%d1%82%d0%be%d0%b9%d1%87%d0%b5%d0%b2-%d1%80%d0%b0%d0%b7%d0%bf%d1%83%d1%81%d0%ba%d0%b0-%d0%b2-%d0%b4%d0%b6%d0%b0%d0%ba%d1%83%d0%b7%d0%b8/", "text": "Петър Стойчев си даде заслужена почивка след победата в ледените води на Антарктида. Световният рекордьор в плувния маратон се потопи в джакузито на кораба заедно с други двама свои колеги, предава Би Ти Ви. Българинът и останалите 14 състезатели ги очаква тридневен път обратно до Аржентина, където ще вземат полет до Европа. Очаква ги обаче ново предизвикателство – времето на протока Дрейк, през който трябва да преминат, е лошо и има силно вълнение.  В неделя Стойчев спечели първото състезание в Антарктида, като преодоля 1000 метра свободен стил с повече от минута аванс пред конкурентите си. А температурите бяха доста мразовите – на водата минус 8, а на въздух – минус 2. Снегът също не спираше да вали. Но явно това студът не успя да стресира Стойчев, който последните метри завърши с атрактивен бътерфлай за радост на публиката.", "date": "2018.11.26", "title": " Петър Стойчев  разпуска в джакузи"}
{"url": "https://trud.bg/%d0%b4%d0%b5%d1%86%d0%b0-%d1%89%d0%b5-%d1%83%d1%87%d0%b0%d1%82-%d0%b2-%d0%ba%d0%bb%d0%b0%d1%81-%d0%b7%d0%b0-%d0%b2%d1%80%d0%b5%d0%b4%d0%b0%d1%82%d0%b0-%d0%be%d1%82-%d0%b4%d1%80%d0%be%d0%b3%d0%b0%d1%82/", "text": "Нова програма за превенция на употребата на наркотици започва в 13 варненски училища. Тя ще обхване прогимназиалния курс и ще се осъществява в часовете на класния, съобщи Светлана Коева, шеф на общинската дирекция „Превенции“. Програмата е разработена съвместно с доц. Пенка Кожухарова от катедра „Педагогика“ в Шуменския университет и е одобрена от Националния център по наркомании. „За учителите са подготвени методически ръководства, а за децата от пети до седми клас – учебни тетрадки, чрез които ще се запознаят с вредата не само от наркотичните вещества, но и от алкохола и тютюна“, разясни Коева. Според нея превенцията в прогимназиалния курс е наложителна, за да се намали броя на учениците в гимназиите, които посягат към дрогата. Изследвания на дирекцията сочат, че близо 1/4 от тийнейджърите в горния курс екпериментират с наркотици. „Целта ни е децата да са наясно с рисковете от по-ранна възраст. Такова е желанието на учителите и родителите, които ни провокираха да започнем програмата. Предстои в нея да се включат още училища“, разясни Коева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.26", "title": " Деца ще учат в клас за вредата от дрогата"}
{"url": "https://trud.bg/%d0%bb%d0%b5%d0%ba%d0%b8%d1%82%d0%b5-%d0%bd%d0%b0%d1%80%d1%83%d1%88%d0%b5%d0%bd%d0%b8%d1%8f-%d0%bd%d1%8f%d0%bc%d0%b0-%d0%b4%d0%b0-%d1%81%d0%b5-%d0%b7%d0%b0%d1%87%d0%b8%d1%82%d0%b0%d1%82-%d0%b2-%d1%81/", "text": "Нарушенията, които ще доведат до по-скъпа застрахователна полица, са такива, които водят до опасни ситуации на пътя – отнемане на предимство, шофиране в насрещното, превишаване на скоростта, отнемане на предимство и др. Нарушения като шофиране без фарове или в бус лентата, както и неправилно паркиране, няма да се считат при формиране на цената на „Гражданска отговорност“, коментираха експерти от Комисията по финансов надзор (КФН). „Най-леките нарушения, които ще се считат, са в първа категория и носят една наказателна точка. Например, ако превишите скоростта с 10 км/ч от разрешеното в населено място, и получите акт или наказателно постановление, ще ви се брои и една наказателна точка. А застраховката на колата ще се оскъпи с 10%“, даде за пример членът на управление „Застрахователен надзор“ Николай Петков. Но малус точките ще се събират за година и така при пет минимални превишения на скоростта, полицата ще стане с 50% по-скъпа. За спорната част с наследяването на малус точките при продажба на автомобил от комисията коментираха, че не се обсъжда отпадането й, а по-скоро прецизиране на текстовете, но по начин, който да не допуска възможността да си прехвърлиш колата на някой близък или роднина и отново да продължиш да шофираш рисково. „Ако собственикът на един автомобил иска да намали натрупаните си малус-класове, ще му трябват години, за да ги изчисти, в зависимост от степента на допуснатите нарушения. Например, ако колата е в най-високия клас на малус-класовете, ще са необходими 12 години, докато започне да се плаща застраховка на базисно ниво. При безаварийно каране за година ще се махат по 30%, след това по 10% до нулиране на малус-класовете“, коментира ръководителят на управление „Застрахователен надзор“ в КФН Владимир Савов. Изрядните водачи от друга страна ще получават за всяка година 10% по-евтина застраховка. Но за да стигнат максималното намаление от 25%, те ще трябва да шофират без нарушения поне три, четири години. А ефектът от намаление ще се постигне чак след шест години от стартиране на системата, коментираха от КФН.  ", "date": "2018.11.26", "title": " Леките нарушения няма да се зачитат в системата бонус-малус"}
{"url": "https://trud.bg/%d0%b2%d1%8a%d0%bd%d1%88%d0%bd%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bd%d0%b0-%d1%83%d0%ba%d1%80%d0%b0%d0%b9%d0%bd%d0%b0-%d0%ba%d0%b8%d0%b5%d0%b2-%d1%81%d0%b8-%d0%b7/", "text": "Украйна ще търси дипломатическо разрешаване на ситуацията в Азовско море, но си запазва правото на самозащита, заяви на пресконференция министърът на външните работи на Украйна Павел Климкин, цитиран от агенция УНИАН. „Искам да отбележа една много важна теза: в съответствие с Устава на ООН, Украйна ще търси начини за мирно разрешаване на спора, както е предвидено в член 33 на Устава на ООН, но, безусловно, си запазва правото за възможно прилагане на правото на самозащита, както това е определено в член 51 на Устава на ООН“, заяви Климкин. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.26", "title": " Външният министър на Украйна: Киев си запазва правото на самозащита"}
{"url": "https://trud.bg/%d0%b7%d0%b0%d0%ba%d1%80%d0%b8%d0%b2%d0%b0%d1%82-%d0%b0%d0%b3%d0%b5%d0%bd%d1%86%d0%b8%d1%8f%d1%82%d0%b0-%d0%b7%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%82%d0%b5-%d0%b2-%d1%87%d1%83%d0%b6/", "text": "Да бъде закрита Държавната агенция за българите в чужбина (ДАБЧ) предлага премиерът Бойко Борисов. Това става ясно от стенограмата на последното заседание на МС. „Възложил съм и на няколко от колегите да мислят как да закрием Агенцията за българите в чужбина, има си МВР, Министерство на правосъдието и Президентство. Това са трите институции, които се произнасят по този въпрос. Така че, сега работим по тази тема. Външно министерство ще се занимава с културата, заедно с Боил Банов, с образованието и с всичко останало. Ние така или иначе сега го правим“, заявява пред министрите Борисов. Дебатите по темата предстоят, но от ВМРО обявиха, че остават на позицията си, заявявана неведнъж. Според тях трябва да има министерство на българите в чужбина. Депутати коментираха пред „Труд“, че най-вероятния повод за решението на премиера за закриване на Агенцията е скандалът с продажбата на документи за българско гражданство и арестите на шефовете на ДАБЧ. Миналата седмица се оказа, че в банкова касета на главния секретар Красимир Томов са открити над 500 000 лв. Парите били в различни валути. На 7 ноември в отворено писмо до премиера Борисов наши сънародници от временните обществени съвети на българите в чужбина поискаха Държавната агенция за българите в чужбина да бъде закрита.“Тази агенция няма отношение към българските граждани в чужбина, тя служи като смокинов лист, за да закрива липсата на държавна политика към българите в чужбина“, коментира преподавателят по математика в университета в Тулуза проф. Любомир Гаврилов. Различно е мнението на евродепутата от ВМРО Ангел Джамбазки. Пред „Труд“ той заяви, че не е редно агенцията да се занимава с документите за българско гражданство, но тя има далеч по-важни функции като поддържането на връзка с българите зад граница. „Историческата ни диаспора е над един милион, още толкова е икономическата ни диаспора. Това е един добър потенциал срещу демографската криза“. Според евродепутата преди да се закрие агенцията трябва да има гаранции за дългосрочната политика на страната ни за българите в чужбина.  заяви, че добре би било с документите за българско гражданство да се занимават консулските служби. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.26", "title": " Закриват агенцията за българите в чужбина\t\t\t"}
{"url": "https://trud.bg/%d0%b0%d0%bc%d0%bd%d0%b8%d1%81%d1%82%d0%b8%d1%80%d0%b0%d1%82-%d1%81%d0%b2%d0%b0%d1%82%d0%b1%d0%b0%d1%82%d0%b0-%d0%b7%d0%b0-%d0%bb%d0%b8%d0%b3%d0%b0-%d0%b5%d0%b2%d1%80%d0%be%d0%bf%d0%b0/", "text": "Амнистират българския рефер Ивайло Стоянов за наряд в Лига Европа. Съдията, известен с прякора си Сватбата, бе оставен без елитни мачове у нас след осминафиналния мач за Купата на България между „Черно море“ и „Левски“, спечелен от варненци след дузпи. Близо месец по-късно Стоянов се завърна с мач във Втора професионална лига. Ръководи „Локомотив“ (Сф) – ЦСКА 1948 (0:1). Вчера дори му бе гласувано по-голямо доверие – получи наряд за срещата от петия кръг в група „J“ в Лига Европа между „Краснодар“ (Русия) и „Акхисарспор“ (Турция) на 29 ноември. Негови помощници ще са Иво Колев и Георги Дойнов. Допълнителни асистент рефери са Волен Чинков и Николай Йорданов. За четвърти съдия е определен Петър Джугански. Това е първо назначение за Стоянов в груповата фаза на Лига Европа през този сезон. През август той ръководи по една среща от втория и от третия квалификационен кръг на надпреварата.", "date": "2018.11.26", "title": " Амнистират Сватбата за Лига Европа"}
{"url": "https://trud.bg/%d0%bb%d1%83%d0%b4%d0%be%d0%b3%d0%be%d1%80%d0%b5%d1%86-%d0%be%d1%82%d0%bc%d1%8a%d0%ba%d0%b2%d0%b0-%d1%84%d1%80%d0%b5%d0%bd%d1%81%d0%ba%d0%be-%d0%ba%d1%80%d0%b8%d0%bb%d0%be/", "text": "„Лудогорец“ има сериозен интерес към френски футболист и дори е влязъл в преговори с настоящия му клуб. Информациите е на румънските медии, а според тях се касае за крилото Жюлиен Бег, който е съотборник на национала Пламен Илиев в „Астра“ (Гюргево). Интересното е, че за пореден път „орлите“ влизат в конкуренция за играч с местния гранд „Стяуа“. Досега те успяха да отмъкнат под носа на клуба на Джиджи Бекали имена като Мей Махлангу и Юнес Хамза, а сега се очаква и Бег да акостира при шампионите. Ръководствата на „Лудогорец“ и „Астра“ вече имат допирни точки по разговорите за трансфера, твърди изданието „Диги Спорт“. Очаква се да има развръзка до началните дни на декември, за да може французинът да е на линия за зимната подготовка на „орлите“, ако се стигне до сделка. Най-големият връх в кариерата на 25-годишния Жюлиен Бег е спечелването на Купата на Франция през 2014 г. с екипа на „Гингам“. До лятото на тази година той се е подвизавал само в родината си, но вече оставя добри впечатления в Румъния и нищо чудно да акостира и в България.", "date": "2018.11.26", "title": " „Лудогорец“ отмъква френско крило"}
{"url": "https://trud.bg/%d0%b2%d0%be%d0%bd-%d0%bf%d0%be%d0%bc%d0%b0%d0%b3%d0%b0-%d0%b7%d0%b0-%d0%bf%d0%be%d0%b1%d0%b5%d0%b4%d0%b0-%d0%bd%d0%b0-%d0%bd%d0%be%d1%80%d0%b2%d0%b5%d0%b6%d0%b5%d1%86/", "text": "Киетил Янсруд и Микаела Шифрин  ( САЩ )  показаха, че имат сили да защитават малките световни купи в супер г при мъжете и женския слалом. Норвежецът показа, че съвместните тренировки със звездата при жените Линдзи Вон са му помогнали да влезе във форма и спечели първият старт от дисциплината през новият сезон в Лейк Луис  ( Канада )  като остави на 14 стотни зад себе си Винсент Крийхмайр (Австрия). Американката пък зарадва 15 000 свои сънародници край на финала на пистата в Килингтън като бе най-бърза и в двата манша, за да остави на повече от половин секунда Петра Влъхова  ( Словакия ).  С 34-ата си победа в слалома 23-годишната Шифрин се изравни с легендата Врени Шнайдер на второто място в историята и изостава само с една от рекордьорката Марлис Шилд .", "date": "2018.11.26", "title": " Вон помага за победа на норвежец"}
{"url": "https://trud.bg/%d1%80%d0%b5%d0%b0%d0%bb-%d0%b3%d1%83%d0%b1%d0%b8-%d1%82%d1%8a%d1%80%d0%bf%d0%b5%d0%bd%d0%b8%d0%b5-%d1%81-%d0%b1%d0%b5%d0%b9%d0%bb/", "text": "Лятната мечта на Гарет Бейл е на път да се сбъдне. Уелсецът е загубил тотално доверието на ръководството на „Реал“. През лятото Бейл поиска трансфер, защото не бил в сметките на Зинедин Зидан. След като французинът напусна, а Кристиано Роналдо бе продаден, от нападателя се очакваше да е лидер на европейския шампион. „ Президентът Флорентино Перес вече преглежда оферти за Бейл – твърди вестник „Ас“. – През лятото той ще навърши 30 години и ако формата му драстично не се подобри, ще бъде продаден. Сега е шансът да покаже, че може да бъде като Роналдо.“ През този сезон Бейл има само три гола в Примера дивисион и един от рицарите на печалния образ в кошмарния сезон на „кралете“. Последното от попаденията датира от 1 септември в мача срещу „Леганес“. Всички водещи клубове от Англия биха се заинтересували от Бейл, който ще може да си тръгне на значително намалена цена. Първи в списъка е „Манчестър Юнайтед“. „ Ювентус“ пък е на път да атакува „Реал“ с оферта за Марко Асенсио. А и германецът Тони Кроос е в графата на звездите, които са на път да напуснат „Сантяго Бернабеу“.", "date": "2018.11.26", "title": " “Реал“ губи търпение с Бейл"}
{"url": "https://trud.bg/%d0%be%d1%82%d0%b2%d0%be%d1%80%d0%b5%d0%bd%d0%be-%d0%be%d0%b1%d1%89%d0%b5%d1%81%d1%82%d0%b2%d0%be-%d0%bd%d0%b0-%d0%b4%d0%b6%d0%be%d1%80%d0%b4%d0%b6-%d1%81%d0%be%d1%80%d0%be%d1%81/", "text": "От фондацията „Отворено общество“ на интернационалиста Джордж Сорос обявиха в понеделник, че спират всичките си операции в Турция, няколко дни, след като президентът Реджеп Таийп Ердоган обвини американския милиардер, че се опитва да предизвика разделение в държавите и да ги унищожи, предаде Ройтерс. Фондацията заяви, че е мишена на „недоказани твърдения“ от турските медии, което е направило невъзможно продължаването на работата й в тази страна. Фондацията е предмет на разследване от Вътрешното министерство на Турция, което иска да докаже връзката между нея и демонстрациите в истанбулския парк Гези през 2013 година. Един от основателите на „Отворено общество“ в Турция Хакан Алтинай е сред 13-те задържани преди 10 дни. Те са обвинени, че са защитавали Осман Кавала, за когото британската агенция пише, че е „активист за човешките права“, който е арестуван за опит за сваляне на правителството чрез масови протести.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.26", "title": " „Отворено общество“ на Джордж Сорос спира операциите си в Турция"}
{"url": "https://trud.bg/%d1%88%d0%b5%d0%b3%d0%b8-%d0%b8-%d0%b7%d0%b0%d0%ba%d0%b0%d1%87%d0%ba%d0%b8-%d0%bd%d0%b0-%d0%bf%d0%be%d1%81%d0%bb%d0%b5%d0%b4%d0%bd%d0%b0%d1%82%d0%b0-%d1%81%d0%bf%d0%b8%d1%80%d0%ba%d0%b0-%d0%b2%d1%8a/", "text": "Сезонът във Формула 1 завърши и сякаш всички са щастливи. Поне такъв вид дават дори тези, на които годината не беше от най-успешните. А за шампиона е най-лесно – Люис Хамилтън не можеше да си събере усмивката на подиума в Абу Даби. Дори намери време да се изяви като актьор в компанията на професионалиста Уил Смит, който бе един от високите гости на състезанието. „ Човече, сега аз ще карам – заяви твърдо звездата от „Лоши момчета“, след като върза шампиона за един стол. – И двата сме черни, никой няма да забележи разликата.“ Разбира се, това беше само едно забавно видео, но по всичко изглежда, че британецът може да си позволи да даде колата на друг и да не се притеснява за изхода на състезанието. Превъзходството на „сребърните стрели“ беше поставено под въпрос до средата на сезона, но в решителните гонки през есента шампионите отново показаха, че няма кой да ги бутне от върха. А Хамилтън е решен да не спира дотук. Той вече е петкратен шампион като се изравни с Хуан Мануел Фанджо – първия велик майстор в историята на Формула 1. Изпревари легенда от миналото като Ален Прост и настоящия си съперник Себастиан Фетел, а пред него е само Михаел Шумахер. Все още… „ Продължавам нагоре“, пък гласи най-новата татуировка на гърба на шампиона. Тя беше причината Хамилтън да се съблече на подиума, за да я покаже на камерите. Вдъхновена е от съдбата на 19-годишния Били Монгър, който преди година загуби краката си при инцидент във Формула 4, но сега завърши 6-и в британската Формула 3. „ Тогава се срещнах с него и му казах, че трябва да продължи да следва мечтите си – разказа Люис. – Но и той ми повлия. Историята му подхранва и собствените ми амбиции.“ След финала шампионът спечели и „битката на енергийните напитки“. Първо с широка усмивка предложи на седящия до него Фетел да се ободри с „Монстър“, един от спонсорите на „Мерцедес“, а след това събори с кенчето си редбула на Макс Верстапен, опита. да „хване ръка“ в рекламната битка на пресконференцията. Хамилтън  обаче  спечели дори и нея.", "date": "2018.11.26", "title": " Шеги и закачки на последната спирка във Формула 1"}
{"url": "https://trud.bg/14-%d1%85%d0%b8%d0%bb%d1%8f%d0%b4%d0%b8-%d0%bb%d0%b5%d0%b2%d0%b0-%d0%b7%d0%b0-%d0%be%d0%bd%d0%ba%d0%be%d0%b1%d0%be%d0%bb%d0%bd%d0%b8-%d0%b4%d0%b0%d1%80%d0%b8%d1%85%d0%b0-%d1%85%d0%be%d1%80%d0%b0/", "text": "14 000 лева бяха събрани на традиционната благотворителна вечер, която всяка година през ноември организира Сдружение “Хроника срещу рака”. Средствата ще бъдат използвани за финансова подкрепа на материално затруднени онкоболни жени от общините Гоце Делчев, Гърмен, Сатовча и Хаджидимово, а така също и за организиране на профилактични прегледи. За шеста поредна година добри хора в региона се събират, обединени около благородната кауза. С диплом на Сдружение “Хроника срещу рака” – „ДОБРОВОЛЕЦ НА ГОДИНАТА“ беше отличена адвокат Мария Икономова, като отличието беше връчено от кмета на община Гоце Делчев – Владимир Москов. Продуктите за базара и търга осигуриха заведения, хотели, ресторанти, магазини, читалища, училища, детски градини, социални центрове, майстори кулинари и творци от региона. Представители на бизнеса, активни обществени личности и традиционни дарители – всички те приятели на Сдружение «Хроника срещу рака», имаха възможност да изберат и да наддават за уникални торти, домашни баници, оригинални ястия, авторски бижута, козметика, арт изделия, отбрани питиета, рекламни тениски на гостуващата група, художествени произведения. Сдружение „Хроника срещу рака“ и тази година ще изненада жителите на региона с календар за 2019 г. с художествени фотографии от най-красиви кътчета в родния край, с автор Кръстьо Шилев. Той отново дари фотосите и дизайна на календара, който е в стил органайзер. Разпространението му също е за набиране на дарения в подкрепа на онкоболните жени. В тази община заболяването е доста разпространено, особено сред жените. Там броя на болните от рак е многократно по-висок ,отколкото в останалите общини от региона. Затова и сдружението всяка година организира различни мероприятия в подкрепа на онкоболните. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.26", "title": " 14 хиляди лева за онкоболни дариха хора с добри сърца от Гоце Делчев"}
{"url": "https://trud.bg/%d0%b2%d1%80%d1%8a%d1%87%d0%b8%d1%85%d0%b0-%d0%ba%d0%bb%d1%8e%d1%87%d0%be%d0%b2%d0%b5-%d0%bd%d0%b0-%d0%b2%d1%81%d0%b8%d1%87%d0%ba%d0%b8-%d0%bd%d0%be%d0%b2%d0%be%d0%b4%d0%be%d0%bc%d1%86%d0%b8-%d0%b2/", "text": "Още 12 нови къщи бяха изградени в Хитрино за 1,5 млн. лв. държавни средства от фонд „Социална закрила“, а собствениците им получиха тържествено ключовете си в понеделник. С тях изградените нови домове в населеното място, взривено и опожарено при адската жп. катастрофа на 10 декември 2016 г., стават 23. Както „Труд“ писа, десет къщи /за над 2 млн.лв. б.а./ издигнаха частни фирми, членове на Камарата на строителите, а една за двете сестри, останали сираци, бе построена със средства на партия ГЕРБ. На тържеството ритуално получиха ключове и техните стопани, макар че от година вече ги обитават. „С цялата отговорност мога да заявя, че в Хитрино вече са обхванати всички щети. Направи се много, дори в повече. Частните имоти са възстановени на 100%. Получи се това, за което хората мечтаеха“, каза кметът на селото Нуридин Исмаил. На първо място благодари на държавата и на премиера Бойко Борисов, който беше редом да хората в първите най-страшни дни, не подмина институциите, нито пък хората от цяла България, плакали и дарявали средства. На тържеството присъства зам.-социалният министър Лазар Лазаров, който обяви, че „по-публичен процес на възстановяване на населено място от Хитрино не е имало“. По думите му в най-новата история на България подобен процес – партньорство по възстановяване между институции е прецедент. Лазаров даде пълен отчет за 5-те млн. лв., отпуснати от държавата за ликвидиране на бедствието в Хитрино. На близките на 7-те жертви са били изплатени по 10 000 лв. За ежедневни разходи постъпили 53 заявления и са отпуснати над 15 000 лв. За смяна на потрошена дограма и прозорци 244 заявления за 428 000 лв. За разрушаване на опасни сгради 38 446 лв. За лечение и рехабилитация, които продължават, е имало 13 заявления и досега са похарчени 17 058 лв. За строежи и ремонти по 125 сгради /в това число новите къщи/ над 2,210 млн. лв. Лазаров бе категоричен, че всякакви спекулации за цени на строителството и отчитане на неизвършени дейности са неоснователни. Председателят на УС на Камарата на строителите инж. Илиян Терзиев благодари на всички фирми, които са станали съпричастни към бедствието. Председателят на БЧК-Шумен д-р Николай Чобанов, напомни, че призивът на организацията е накарал цяла България да застане зад бедата на Хитрино. Хората отделяха по лев по два и събраха над 2 млн.лв. „Хитрино е образец как да се реагира при кризисна ситуация“, каза Чобанов. Материалните щети се възстановяват, но хората не се връщат, коментираха тъжно хитринчани, докато вървеше тържеството. Селото чака съдебно възмездие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.26", "title": " Връчиха ключове на всички новодомци в Хитрино\t\t\t"}
{"url": "https://trud.bg/%d0%b3%d1%80%d0%b0%d0%bd%d0%b8%d1%87%d0%bd%d0%b8-%d0%bf%d0%be%d0%bb%d0%b8%d1%86%d0%b0%d0%b8-%d0%be%d1%82%d0%ba%d1%80%d0%b8%d1%85%d0%b0-%d0%bd%d0%b5%d0%bb%d0%b5%d0%b3%d0%b0%d0%bb%d0%bd%d0%b0-%d1%80/", "text": "Вчера служители от ГПУ Благоевград и ГПУ Гоце Делчев извършили проверка на помещение за варене на ракия в местността Чифлика в района на град Симитли, съобщиха от МВР. Там те установили трима мъже, които режели тютюн с машина, както и три метални варела, приспособени с газови горелки и свързани към газови бутилки, пълни с овлажнена нарязана жълтокафява листна маса тютюн. Разследващ граничен полицай е извършил претърсване и изземване в сградата и в три автомобила, паркирани пред нея. По надлежния ред са иззети машина за рязане на тютюн с електромотор и трансформатор, листа тютюн, намиращи се върху машината и в метални казани, чували ситно нарязана листна маса и бали – общо количество 707 кг тютюн. Последвало задържането на тримата мъже. По случая в ГПУ-Благоевград е образувано досъдебно производство за извършено престъпление по чл. 234 от НК, а работата по него продължава под наблюдението на Окръжна прокуратура-Благоевград. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.26", "title": " Гранични полицаи откриха нелегална работилница за обработка на тютюн в Симитли"}
{"url": "https://trud.bg/16-%d0%bd%d0%b0%d1%81%d0%b5%d0%bb%d0%b5%d0%bd%d0%b8-%d0%bc%d0%b5%d1%81%d1%82%d0%b0-%d0%bd%d0%b0-%d1%80%d0%b5%d0%b6%d0%b8%d0%bc%d0%b8-%d0%b2-%d1%82%d1%8a%d1%80%d0%b3%d0%be%d0%b2%d0%b8%d1%89%d0%ba%d0%be/", "text": "В очакване на обилни дъждове и снегове са десетина села в Търговищко, които са на тежки режими заради недостиг на вода в местните източници. Дебитите там са силно ограничени или изчерпани. В Чернокапци и Кестеняво в община Омуртаг вода няма заради пресъхнали източници след лятото и снабдяването на населението става с водоноски. В село Презвитер Козма пък чешмите текат по 72 часа през 8 сушави дни. В Кестеняво се радват на течащата вода по 8 часа веднъж седмично. В Могилец през 5 дни имат 48 часа с водоснабдяване. Общо 16 са населените места в общините Търговище, Омуртаг и Антоново, които са на ограничено водоподаване през ноември. Самият град Омуртаг също е на по-затегнат режим този месец, като часовете за ползване на вода от чешмите са от 5 до 9 сутрин, по обед от 11 до 13 и от 16 до 22 часа. Там освен компрометирания водопровод до града, както и пробитата мрежа по улиците, има проблем и с количествата от карстовия водоизточник.  Заради много течове и загуби на вода по трасето, целогодишно на почасово водоподаване са и селата Пайдушко, Божурка, Цветница в община Търговище. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.26", "title": " 16 населени места на режими в Търговищко, две села без вода\t\t\t"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0-%d0%b8%d0%b7%d1%81%d0%bb%d1%83%d1%88%d0%b2%d0%b0%d0%bd%d0%b5%d1%82%d0%be-%d0%b7%d0%b0-%d1%84%d0%b0%d0%bb%d0%b8%d1%82%d0%b0-%d0%bd%d0%b0-%d0%b7%d0%b0%d1%81/", "text": "В четвъртък, 29 ноември 2018 г. от 9.00 ч., Надзирателя по застраховки г-жа Виктория Натар, председателят на MIF Cyprus и други кипърски длъжностни лица ще се явят пред парламентарната комисия за контрол на публичните разходи, за да дадат обяснение във връзка с фалита на застрахователната компанията и ролята на кипърските служители по този въпрос. Припомняме, че кипърската компания, която имаше клон и у България, е с отнет лиценз след решение на Комисията за финансов надзор (оповестено на 10 май). От него се разбира, че причината за наложената мярка е неплатежоспособността на дружеството. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.26", "title": " Започва изслушването за фалита на застрахователна компания „Олимпик“ в Кипър"}
{"url": "https://trud.bg/%d1%80%d0%b8%d0%b2%d1%8a%d1%80-%d0%b1%d0%be%d0%ba%d0%b0-%d0%be%d1%82%d0%b8%d0%b2%d0%b0-%d0%b2-%d0%ba%d0%b0%d1%82%d0%b0%d1%80/", "text": "Вторият финал за Копа Либертадорес, голямото дерби „Ривър Плейт“ – „Бока Хуниорс“, може да се играе в Катар. Сблъсъкът в Буенос Айрес бе отложен за втори път в рамките на 24 часа след кървавия инцидент в събота. Тогава привърженици на домакините атакуваха автобуса на „сините“ с камъни и бомби в резултат на което пострадаха трима футболисти. В неделя двубой отново нямаше, а медийният гигант ESPN разкри, че Суперкласико може да се премести в Обединените арабски емирства, позовавайки се на свой източник в КОНМЕБОЛ – южноамериканският еквивалент на УЕФА.  Идеята е срещата да се изиграе в дните преди световното клубно първенство, домакин на което ще бъде именно Катар. А победителят от Копа Либертадорес ще се включи директно от 1/2-финалите на турнира като по този начин ще бъдат вместени двете събития. Крайното решение трябва да бъде взето вторник на среща между президентите на двата аржентински гранда в централата на КОНМЕБОЛ в Парагвай.  В същото време Орасио Ларета, кмет на Буенос Айрес, разкри причината зад жестокия инцидент. Според градоначалника в основата на нападението стои мафия Бара-брава, съставена от фенове на водещите клубове в страната. Ден преди мача полицията е атакувала няколко барове в града, където били лидери на въпросната организация. Арестите са над 20, иззети са над 250 00 долара, наркотици и 300 билета за двубоя. Именно това отключило агресията в часовете преди дългоочаквания мач.", "date": "2018.11.26", "title": " Ривър“ – „Бока“ отива в Катар"}
{"url": "https://trud.bg/%d0%bd%d0%b0%d0%b4-7-000-%d0%b8%d0%bc%d0%b5%d0%bd%d0%bd%d0%b8%d1%86%d0%b8-%d1%89%d0%b5-%d1%81%d0%b5-%d1%81%d0%bd%d0%b8%d0%bc%d0%b0%d1%82-%d0%b7%d0%b0%d0%b5%d0%b4%d0%bd%d0%be-%d0%bf%d1%80%d0%b5%d0%b4/", "text": "7083 са именниците, които тази година ще се снимат заедно с кмета на Бургас Димитър Николов пред сградата на общината. Общото фото ще е навръх Никулден, когато градът чества празника на своя патрон Свети Николай Чудотворец. От няколко години бургазли, носещи имената Никола, Николай, Николина, Никол и др., ще се подредят на пъпа на морския град, а снимката им ще бъде запазена за поколенията във фонда на Държавния архив. Любопитна експозиция на Никулден ще покаже хората, оставили ярка следа в развитието и духовния живот на Бургас. Изложбата „Бургазлии завинаги“ ще бъде експонирана във витрините срещу Часовника и ще остане там до 6-ти февруари. В нея бургазлии и гости на града ще могат да видят реплика на тефтерчето на Петя Дубарова, тромпета на Тончо Русев, ловния билет на Георги Шагунов и различни предмети, които най-именитите бургазлии са носили винаги в себе си. 17 портретни снимки пък показват благодетеля на Бургас Александър Георгиев – Коджакафалията, първия лекар на частна практика в града д-р Андреа Нидер, архитектите, придали облика на съвременен Бургас – Рикардо Тоскани и Мария-Луиза Досева, създателя на Морската градина гл. арх. Георги Духтев, капелмайстора на 24-ти Черноморски пехотен полк и автор на химна на „Независимостта“ от 1908 г. Георги Шагунов, определяния за един от „големите хуманисти на Европа и света“ художник Георги Баев. Сред „вечните бургазлии“ в експозицията са още индустриалецът Иван Хаджипетров, обществените деятели Ганка Хаджипетрова и Жени Патева, актьорите Апостол Карамитев и Георги Калоянчев, писателят Петко Росен, поетите Христо Фотев и Петя Дубарова, музикалните дейци Върбан Върбанов и Тончо Русев. Общината обяви и вълнуващ фотоконкурс- всеки може да прати до три снимки, запечатали най- емоционалните моменти от тазгодишния Никулден. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.26", "title": " Над 7 000 именници ще се снимат заедно пред общината\t\t\t"}
{"url": "https://trud.bg/%d0%b1%d1%83%d1%80%d1%8f%d1%82%d0%b0-%d0%bf%d0%b5%d0%bd%d0%b5%d0%bb%d0%be%d0%bf%d0%b8-%d0%bd%d0%b0%d1%81%d1%82%d1%8a%d0%bf%d0%b2%d0%b0-%d0%ba%d1%8a%d0%bc-%d0%b3%d1%8a%d1%80%d1%86%d0%b8%d1%8f-%d1%81/", "text": "Метеорологичната служба на Гърция издаде предупреждение за времето относно система с ниско налягане, която ще донесе сняг и градушка в много райони. Според службата, системата „Пенелопи“ се е образувала на юг от Италия в събота и се движи бавно към гръцка територия, съобщи в. „ „. Тежките дъждове започнаха в неделя следобед, като се очакват градушки и сняг в планините. Последиците от Пенелопи се очаква да са най-лоши на Йонийският архипелаг и Западна Гърция. В понеделник се очаква Пенелопи да се простира на изток, засягайки по-голямата част от страната, както и префектура Атика. Снеговалежите се очакват в централните и северните планини. Тежкият сняг ще засегне дори райони с ниска надморска височина в Северна Гърция. Опасните метеорологични условия се прогнозират да доминират до четвъртък. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.26", "title": " Бурята Пенелопи настъпва към Гърция със сняг и градушки"}
{"url": "https://trud.bg/%d1%81%d1%8a%d0%b2%d0%b5%d1%82%d0%b0-%d0%b7%d0%b0-%d1%81%d0%b8%d0%b3%d1%83%d1%80%d0%bd%d0%be%d1%81%d1%82-%d0%bd%d0%b0-%d0%be%d0%be%d0%bd-%d0%be%d1%82%d1%85%d0%b2%d1%8a%d1%80%d0%bb%d0%b8-%d1%80%d1%83/", "text": "Седем члена на Съвета за сигурност на ООН гласуваха против предложението на Москва за дневен ред на извънредното заседание по нарушаването на руската граница от украински кораби, „за“ се обявиха Китай, Русия, Казахстан и Боливия, а четири страни се въздържаха, съобщава ТАСС. В същото време СС все пак ще обсъди в понеделник ситуацията в Украйна на заседание, свикано по американска инициатива по предложения от Киев дневен ред „Писмо, изпратено от постоянния представител на Украйна при ООН на името на председателя на СС от 28 февруари 2014 година“. Първият заместник постоянен представител на Русия при ООН Дмитрий Полянски заяви, че с това решение „СС дискредитира своята работа, тъй като в момента украинците със своите провокационни схеми дискредитират Общото събрание“. „А вчера, след като Русия поиска свикването на това заседание на СС, нашите западни партньори се опитаха да представят нещата така, че все едно Украйна, а не Русия е поискала провеждането му. Малко, господа, малко. Мащабът е мизерен“, заяви той. При това дипломатът подчерта, че „никой не може да попречи на Русия, като постоянен член на СС, да повдига тук тези въпроси, които ние считаме за важни и под тези точки на дневния ред, към които те се отнасят“. Руската агенция припомня, че в неделя сутринта корабите от Военноморските сили на Украйна „Бердянск“, „Никопол“ и „Яни Капу“ в нарушение на членове 19 и 21 от Конвенцията на ООН по морското право пресякоха държавната граница на Русия. Плавателните съдове влязоха във временно закритата руска акватория и няколко часа извършваха опасни маневри, не реагирайки на съпровождащите ги руски катери и кораби. Тогава е взето решение за използване на оръжие. Всичките три кораба са задържани на около 20 километра от руското крайбрежие и на 50 км югозападно от обичайното място на преминаване на плавателните съдове през Керченския пролив под Кримския мост. По време на инцидента леки наранявания са получили трима украински военни. Оказана им е медицинска помощ и няма опасност за живота им. Русия е възбудила наказателно дело срещу извършителите за нарушаване на държавните граници. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.26", "title": " Съвета за сигурност на ООН отхвърли руския дневен ред на заседанието за нарушаване на украинската граница"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-291/", "text": "Нова дрога „Перник“ зарибява с ниска цена Дозата върви по 8-10 лв. Криминалисти хващат два пъти по-евтин синтетичен наркотик.         Предлагат нови ограничения за превозвачите И тировете трябва да се прибират у дома на 60 дни. Искат умни тахографи от 2022 г.         Могат ли да ме задължат да ползвам личен автомобил за служебни цели? Трудово-правна консултация на „Труд“.             Оставаме без лекари и сестри, ще затваряме болници Има огромна разлика между пазарните и реалните цени на лечението в клиниките, казва д-р Иван Иванов, управител на МБАЛ „Св. Иван Рилски“ в Горна Оряховица, в интервю за „Труд“.             Крушението на величията по скопски Ще променят ли бягството на Никола Груевски и арестът на братовчед му Сашо Миялков шансовете на премиера Зоран Заев да прокара конституционната реформа – коментар на Костадин Филипов.           Любимец 13 Силует на Николай Михайлов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.26", "title": " Вижте акцентите в броя на вестник „Труд“ във вторник, 27 ноември 2018"}
{"url": "https://trud.bg/%d0%bc%d0%be%d0%b3%d0%b0%d1%82-%d0%bb%d0%b8-%d0%b4%d0%b0-%d0%bc%d0%b5-%d0%b7%d0%b0%d0%b4%d1%8a%d0%bb%d0%b6%d0%b0%d1%82-%d0%b4%d0%b0-%d0%bf%d0%be%d0%bb%d0%b7%d0%b2%d0%b0%d0%bc-%d0%bb%d0%b8%d1%87%d0%b5/", "text": "Въпрос:  Работя по трудов договор. Работодателят ми иска да използвам личния си автомобил за изпълнение на служебни ангажименти. Служебен автомобил не ми е подсигурен. Имам ли право да откажа да дам съгласие, за да ползвам личния си автомобил за служебни цели. Г. Атанасов, гр. Ямбол Отговор:  Ваше лично право е да откажете да предоставите на разположение личния си автомобил за служебни цели, защото няма нормативно установено подобно задължение за работника или служителя. Задължение на работника е да изпълнява законните нареждания на работодателя, но понякога се злоупотребява с тълкуването на това задължение, защото някои работодатели си позволяват да издават нареждания, без те да бъдат в унисон със законовите разпоредби, възползвавайки се от властовите взаимоотношения работодател – работник. Пълният отговор четете в броя на вестник „Труд“ във вторник. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.26", "title": " Могат ли да ме задължат да ползвам личен автомобил за служебни цели?"}
{"url": "https://trud.bg/%d0%bd%d0%b0%d1%80%d0%b0%d1%81%d0%bd%d0%b0-%d0%b8%d0%bd%d1%82%d0%b5%d1%80%d0%b5%d1%81%d1%8a%d1%82-%d0%ba%d1%8a%d0%bc-%d0%bc%d0%be%d1%80%d1%81%d0%ba%d0%b8%d1%82%d0%b5-%d0%ba%d1%83%d1%80%d0%be%d1%80/", "text": "На места сделките се увеличиха с 30% През 2018 г. нарасна интересът към жилищата в морските курорти. Ваканционните имоти край морето преминаха през големи промени през последните няколко години. Спадът вече е преодолян и този сегмент от имотния пазар също премина във фаза на положително развитие, макар и много под динамиката на големите градове, сочи анализ на Полина Стойкова, изпълнителен директор на компания за недвижими имоти. Положителното през 2018 година е, че за първи път след оттеглянето на руските купувачи през 2014 г., регистрираме спиране на спада на цените на имотите по морето. Това се дължи на нарасналия интерес, който от своя страна доведе и до увеличение на продажбите. Най-осезаемо този ръст се усети в района на Слънчев бряг, където за третото тримесечие се реализираха с близо 30% повече продажби спрямо същия период на миналата година. Без особено изменение остава пазарът на юг от Бургас, където имотите са по-скъпи, а обемите на продажби са доста по-малки от тези в мегакурорта Слънчев бряг. На Северното Черноморие интерес има най-вече към Каварна и Бяла, но като цяло основното търсене е съсредоточено в град Варна. От средата на 2017 година българите се оформиха като основна група купувачи по морето. Към момента те вече съставляват около 50% от купувачите в района на Слънчев бряг. Останалата част са купувачи с разнообразни националности, сред които не се откроява доминираща група. На север около Варна и на юг от Бургас купувачите са почти на 100% българи.   На север цените са по-ниски Предпочитат комплекси с охрана Има голяма разлика в цените на имотите на Северното и на Южното Черноморие. На север цените са доста по-ниски от тези на юг. Средната цена на реализираните сделки в Каварна е 320 евро/кв.м., а на юг сделки се сключваха на нива от 600 евро до 800 евро/кв.м. Общото за курортите около Варна и на юг от Бургас е, че търсенето е основно от българи. Най-много имоти се търсят в морските курорти, които разполагат с опция за целогодишно живеене като Несебър, Слънчев бряг, Созопол, Черноморец, а от тази година и в Приморско. За по-луксозни имоти клиентите се насочват към Свети Влас или Лозенец. По-рано клиентите търсеха курортни имоти без такса поддръжка, докато не разбраха, че е много по-добре комплексът да има мениджмънт и адекватна такса за обслужване, която осигурява денонощна охрана, почистване на общите части, поддръжка на басейна и всякаква помощ от управителя по времето, когато собствениците отсъстват. 2018 година даде своеобразен рестарт на имотния пазар в морските ни курорти. Възвърна се интересът, разшири се контингентът от купувачи, а българите станаха най-многобройни – нетипично за пазара на ваканционни имоти, който преди години беше доминиран от чужденци. Това поставя пазара на съвсем друга основа и в съчетание с развитието и облагородяването на курортите в опитите им да бъдат конкурентни и да привличат повече туристи, дава доста добри перспективи за развитие.", "date": "2018.11.26", "title": " Нарасна интересът към морските курорти\t\t\t"}
{"url": "https://trud.bg/%d1%82%d1%83%d1%80%d1%81%d0%ba%d0%b0%d1%82%d0%b0-%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0-%d0%b4%d0%be%d0%bf%d1%83%d1%81%d0%ba%d0%b0-%d1%87%d0%b5-%d1%81%d0%b0%d1%83%d0%b4/", "text": "Турската прокуратура смята, че е възможно саудитски поданик да е унищожил останките от тялото на убития саудитски журналист Джамал Хашоги. Това стана ясно от публикувано от прокуратурата прессъобщение след проведени днес претърсвания. Истанбулските обвинители съобщават, че ден преди убийството на 2 октомври в саудитското консулство в града един от саудитските участници в групата, извършила убийството, е разговарял по телефон с друг саудитец, живеещ в турската провинция Ялова. Днес полицейски и разследващи екипи проведоха обиск и взеха проби от двора и кладенец на луксозна вила в област Ялова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.26", "title": " Турската прокуратура допуска, че саудитец е унищожил останките от Хашоги"}
{"url": "https://trud.bg/%d0%bf%d1%80%d0%b5%d0%b4%d0%bb%d0%b0%d0%b3%d0%b0%d1%82-%d0%bd%d0%be%d0%b2%d0%b8-%d0%be%d0%b3%d1%80%d0%b0%d0%bd%d0%b8%d1%87%d0%b5%d0%bd%d0%b8%d1%8f-%d0%b7%d0%b0-%d0%bf%d1%80%d0%b5%d0%b2%d0%be%d0%b7/", "text": "Искат умни тахографи от 2022 г. Австрийското председателство на ЕС е излязло с още по-тежки предложения за промени в пакет “Мобилност”, съобщи министърът на транспорта Росен Желязков след среща с български превозвачи и евродепутати. Новите ограничения ще бъдат обсъждани на 3-4 декември. Те предвиждат на 60 дни превозните средства също да се връщат у дома. Досегашната идея беше това да важи камо за шофьорите, които трябва да се прибират в собствената си държава на четвъртата седмица, обясни пред “Труд” Йордан Арабаджиев от Съюза на международните превозвачи. Друго ново предложение е да се промени заплащането на командировките. Предишната идея залагаше правилата за командироване да започват да важат след 3-ия или 5-ия ден от курса. Сега от тях се освобождават само двустранните превози, но се налагат нови изисквания при тези през 3 и повече страни, обясни Арабаджиев. Австрийското председателство иска да се намали срокът за въвеждане на интелигентните тахографи. Предвиждаше се те да влязат в сила от 2028 г., но новата идея е това да стане още през 2022 г. Тези тахографи дори ги няма на пазара и срокът не е изпълним, обясни Арабаджиев. Ако бъдат приети неблагоприятните промени в пакет „Мобилност“, България може да заведе дело в съда на ЕС, заяви министър Желязков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.26", "title": " Предлагат нови ограничения за превозвачите\t\t\t"}
{"url": "https://trud.bg/8-%d0%b3%d0%be%d0%b4%d0%b8%d0%bd%d0%b8-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%b1%d1%80%d0%b0%d1%82%d0%be%d1%83%d0%b1%d0%b8%d0%b5%d1%86/", "text": "78-годишния Петър Жеков от село Равда, който през 2016 г. уби с брадва брат си, ще лежи 8 години зад решетките. Върховният касационен съд остави в сила решението на Апелативен съд – Бургас, с което е  потвърдена ефективната първоинстанционната присъда. Възрастният мъж е признат за виновен в това, че на 27.06.2016- а гаденя, в землището на село Равда, крй Несебър чрез нанасяне на удари с брадва в тилната повърхност на шията умишлено е умъртвил брат си- Коста П. Убийството е извършено с особена жестокост. Спорът бил за делба на наследствена земя. Петър Жеков ще търпи наказанието си при първоначален строг режим.Решението на ВКС е окончателно и не подлежи на обжалване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.26", "title": " 8 години затвор за братоубиец"}
{"url": "https://trud.bg/%d1%80%d0%b5%d1%86%d0%b8%d0%b4%d0%b8%d0%b2%d0%b8%d1%81%d1%82-%d0%b2%d0%bb%d0%b8%d0%b7%d0%b0-%d0%b2-%d0%b7%d0%b0%d1%82%d0%b2%d0%be%d1%80%d0%b0-%d0%b7%d0%b0-%d0%b3%d1%80%d0%b0%d0%b1%d0%b5%d0%b6-%d0%bd/", "text": "31-годишен изпечен рецидивист отново влиза в затвора за грабеж на руски турист. След като си призна вината и сключи споразумение с прокуратурата, Муйдин Х. бе осъден от Варненския окръжен съд на 3 г. и половина лишаване от свобода при първоначален строг режим. Там е търпял и последната си ефективна присъда за грабеж, постановена през 2011 г. Поредното престъпление Муйдин извършил на 7 май в курорта Златни пясъци. Около полунощ се запознал с руснака Григорий Д., който го почерпил с бира. Грабителят забелязал, че новият му познат има солиден златен ланец и скроил план да го отмъкне. Предложил на руснака да го изпрати до хотела му и по пътя го нападнал. Ударил чужденеца с юмрук, повалил го на земята, грабнал ланеца и побягнал. На следващия ден дал накита в заложна къща, където посочил собствените си имена и ЕГН. Така бързо бил разкрит от органите на реда. От заложната къща доброволно върнали 5-грамовия ланец за над 300 лв. на собственика му, а Муйдин за пореден път станал клиент на Темида. Наложената му присъда е окончателна, уточниха от прокуратурата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.26", "title": " Рецидивист влиза в затвора за грабеж на руски турист"}
{"url": "https://trud.bg/%d0%be%d1%81%d1%82%d0%b0%d0%b2%d0%b8%d1%85%d0%b0-%d0%b2-%d0%b0%d1%80%d0%b5%d1%81%d1%82%d0%b0-%d0%b1%d0%b0%d1%89%d0%b0-%d0%b8-%d1%81%d0%b8%d0%bd-%d0%b7%d0%b0-%d0%b4%d1%8a%d1%80%d0%b6%d0%b0%d0%bd%d0%b5/", "text": "Окръжният съд в Сливен наложи най-тежката мярка за неотклонение „задържане под стража“ на баща и син, по три обвинения като съучастници за незаконно държане с цел разпространение на високорискови наркотични вещества и за производство на дрога, съобщиха от обвинението. Вангел С. и Стефан С. били заловени на 15 ноември с близо 4 грама метаамфетамин, 5 грама марихуана, хашишово масло. Представителят на Окръжната прокуратура е бил категоричен, че, ако не бъдат задържани под стража, съществува опасност двамата да се укрият или да извършат ново престъпление. Определението може да бъде обжалвано пред Апелативния съд в Бургас. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.26", "title": " Оставиха в ареста баща и син за държане и разпространение на дрога"}
{"url": "https://trud.bg/%d0%bf%d1%80%d0%be%d0%bc%d0%b5%d0%bd%d0%b8%d1%82%d0%b5-%d0%b2-%d0%bf%d1%80%d0%b0%d0%b2%d0%b8%d0%bb%d0%b0%d1%82%d0%b0-%d0%b7%d0%b0-%d0%b2%d1%8a%d0%b7%d0%bd%d0%b0%d0%b3%d1%80%d0%b0%d0%b6%d0%b4%d0%b5/", "text": "Инспекторатът по чл. 46 от Закона за администрацията към министъра на правосъдието приключи проверката в Агенция по вписванията (АВ) относно спазването на законовите, подзаконовите и вътрешноведомствените актове за организация на работата в Агенцията, съобщиха от Министерството на правосъдието.  по повод медийни публикации във връзка с изплатените допълнителни възнаграждения на служителите в Агенцията за третото тримесечие на тази годината. Условията за определяне и изплащане на допълнителните възнаграждения за постигнати резултати се уреждат с Наредба за заплатите на служителите в държавната администрация, приета с ПМС №129 от 26.06.2012 г. и Вътрешните правила за заплатите в Агенцията по вписванията. Конкретните правила и разработена методика за определяне на допълнително възнаграждение за постигнати резултати, въз основа на определените оценки, се посочват в утвърдените от изпълнителния директор на Агенцията Вътрешни правила за заплатите в агенцията. Инспекторатът е установил, че в Агенцията по вписванията се прилагат следните вътрешни правила, имащи отношение към „допълнителните възнаграждения за постигнати резултати“: Вътрешни правила за заплатите на АВ, Вътрешни правила за работните заплати на длъжностните лица по регистрация и Вътрешни правила за работните заплати на служителите в АВ, назначени по реда на Постановление на МС от 1996 г. Трите подзаконови нормативни акта са изготвени от Агенцията и утвърдени от изпълнителния й директор през 2013 г. От тогава до сега те са били променяни многократно. Проверяващите са разгледали детайлно и последните промени, утвърдени през тази година от изпълнителните директори Зорница Даскалова и Габриела Козарева. Последните промени се отнасят до контрола върху поставените оценки на служителите. За първи път е въведено и изискването служителите да са изработили реално поне 1/3 от оценявания период, с което се преодолява старата практиката да получават допълнително възнаграждение служители, които имат реално изработени дни под този срок. В заключение в доклада се сочи, че утвърдените изменения на Правилата не са незаконосъобразни, тъй като не противоречат на Наредбата за заплатите на служителите в държавната администрация. Многобройните промени през годините, както и три отделни правила за различните категории служители са оценени от Инспектората като пречка за създаване на трайна и ефективна практика, относно изчисляването на възнагражденията на различните категории служители. Предвид това в доклада се съдържа следната препоръка към изпълнителния директор на Агенцията: „Да се изготвят единни Вътрешни правила за заплатите в Агенцията по вписванията, касаещи и трите категории служители – служителите на агенцията; длъжностните лица по регистрация по Закона за търговския регистър в дирекция „Длъжностни лица по регистрация“ и служителите, назначени по реда на Постановление на МС№ 66/28.03.1996 г., при стриктно спазване на нормативните актове.“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.26", "title": " Промените в правилата за възнагражденията в Агенцията по вписванията са законосъобразни, констатира правосъдното министерство"}
