{"url": "https://trud.bg/%d1%80%d0%be%d0%bd%d0%b0%d0%bb%d0%b4%d0%be-%d0%b2%d0%b4%d0%b8%d0%b3%d0%bd%d0%b0-%d0%b7%d0%bb%d0%b0%d1%82%d0%bd%d0%b0%d1%82%d0%b0-%d1%82%d0%be%d0%bf%d0%ba%d0%b0-%d0%b7%d0%b0-%d0%bf%d0%b5%d1%82/", "text": "32-годишният нападател тази година изведе отбора на Реал до победи в Шампионската лига, първенството на Испания, Суперкупите на Европа и Испания, а това му бе достатъчно да настигне рекордьора по спечелени „Златни топки“ Лео Меси. Роналдо вдигна „Златната топка“ също през 2008, 2013, 2014 и 2016 г. Индикации и потвърждения за спечелването на „Петата“ от Кристиано не липсваха в последните дни и коронясването му е очаквано и логично, въпреки факта, че португалският ас не показва особено добри игри в Примера дивисион в последните месеци и отбеляза само два гола – а конкурентът му Меси е на върха при голмайсторите с 13 точни удара. Ето и подреждането в първата десетка за приза: 1. Кристиано Роналдо (Реал М/Португалия) 946 т.  2. Лионел Меси (Барселона/Аржентина)  3. Неймар (Барселона/ПСЖ/Бразилия)  4. Джанлуиджи Буфон (Юве/Италия) 221 т.  5. Лука Модрич (Реал М/Хърватия) 84 т.  6. Серхио Рамос (Реал М/Испания) 71 т.  7. Килиан Мбапе (Монако/ПСЖ/Франция) 48 т.  8. Н’Голо Канте (Челси/Франция) 47 т.  9. Роберт Левандовски (Байерн/Полша) 45 т.  10. Хари Кейн (Тотнъм/Англия) 36 т. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.07", "title": " Роналдо вдигна „Златната топка“ за пети път"}
{"url": "https://trud.bg/%d0%ba%d0%b0%d1%82%d0%b0%d1%80-%d0%ba%d1%83%d0%bf%d1%83%d0%b2%d0%b0-12-%d1%80%d0%b0%d1%84%d0%b0%d0%bb-%d0%b0-%d0%b8-50-%d0%bf%d1%8a%d1%82%d0%bd%d0%b8%d1%87%d0%b5%d1%81%d0%ba%d0%b8/", "text": "Катар подписа с Франция споразумения за покупката на 12 изтребителя „Рафал“ и 50 самолета „А 310 neо“ от концерна Еърбъс. Допълнително, страната от персийския залив може да купи още 30 пътнически самолета и още 36 изтребителя. Освен това Катар подписа с френската жп компания SNFC и оператора на парижкия транспорт RATP договори за строителството и експлоатацията на метро в столицата на емирството Доха, съобщава БГНЕС. Очаква се Катар да закупи от Париж и 490 бронирани машини, произведени от компанията Nexter. Президентът Стойността на сключените днес в емирството договори е около 12 млрд. евро. „Като цяло сумата по подписаните днес споразумения, е около 12 млрд. евро, което подчертава тесните взаимни връзки в нашите отношения“, каза Макрон на пресконференция с емира на Катар шейх Тамим бен Хамад ал-Тани. Сделките идват в момент, когато отношенията на Катар със страните от Персийския залив са доста напрегнати, след като през юни Саудитска Арабия, Обединените арабски емирства, Бахрейн и Египет прекратиха дипломатическите си отношения с Доха, обвинявайки емирството в подкрепа на тероризма. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.07", "title": " Катар Купува 12 „Рафал“-а и 50 пътнически самолета от Франция"}
{"url": "https://trud.bg/%d0%bc%d0%b0%d1%81%d0%ba%d0%b8%d1%80%d0%b0%d0%bd%d0%b8-%d0%b2%d0%b8%d0%bb%d0%bd%d1%8f%d1%85%d0%b0-%d1%81-%d0%bc%d0%b5%d1%82%d0%b0%d0%bb%d0%bd%d0%b8-%d1%82%d1%80%d1%8a%d0%b1%d0%b8-%d0%b2-%d1%83%d1%87/", "text": "Маскирани и въоръжени младежи с метални тръби са нахлули в сградата на Професионалната гимназия по механоелектротехника в София. По разкази на ученици те търсили десетокласник, който учи там – Любомир, но не успели да го намерят. Той е добре, но по-късно през деня е освободен от училище. Една от версиите е, че спорът възникнал, защото той е общувал с приятелката на един от нападателите във фейсбук. Други пък твърдят, че скандалът е заради футболни пристрастия. Случката се разиграла в сряда следобед по време на учебните часове. На входа на училището е имало само една жена портиер, която не е успяла да се противопостави на нападателите – група от осем души. Според разказите на учениците младежите изкъртили вратата, извадили я от пантите, и двама от тях влезли с палки в училището, където минавали по коридорите, отваряли класните стаи и търсели определен ученик. Не са посягали на останалите и пострадали няма. Директорът на училището Мардирос Зовикян коментира пред БНТ, че не е свидетел на събитието. Бил в час, когато са го извикали по телефона, че в сградата са влезли външни лица. Опитал се да ги пресрещне, и дори хванал единия, но той се изплъзнал. Видеокамерите на училището са заснели нападателите. Кадрите са предадени на полицията, от където са установили самоличността им, но повече подробности не бяха съобщени. По случая се води разследване. Според първоначалната информация само едно момче от групата е било непълнолетно. Очаква се семейството на Любомир, заедно с родители на други деца, да подадат жалба в 5-о РПУ в София. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.07", "title": " Маскирани вилняха с метални тръби в училище (обзор)\t\t\t"}
{"url": "https://trud.bg/%d0%b1%d0%b5%d0%b7-21-%d0%b6%d0%b8%d0%b2%d0%be%d1%82%d0%be%d1%81%d0%bf%d0%b0%d1%81%d1%8f%d0%b2%d0%b0%d1%89%d0%b8-%d0%bb%d0%b5%d0%ba%d0%b0%d1%80%d1%81%d1%82%d0%b2%d0%b0/", "text": "Недостъпни за българските пациенти са на път да станат 21 животоспасяващи и животоподдържащи лекарства през 2018 г. За това предупреждава Асоциацията на научноизследователските фармацевтични производители у нас в позиция относно мораториума за нови медикаменти (молекули), който депутатите приеха с бюджета на НЗОК за догодина. Поради заложената забрана широко прокламираното увеличение на средствата за здраве с 400 милиона лв. няма да доведе до подобряване на лекарственото лечение на българските пациенти, посочват фармапроизводителите. Сред новите терапии, до които пациентите няма да имат достъп, са и такива, които вече са препоръчани за заплащане на базата на оценка на здравните технологии и за които са сключени договори за отстъпки с изгодни за НЗОК условия. Недостъпни може да се окажат медикаменти за левкемии, метастази, различни видове тумори, белодробни болести,  ревматоиден артрит, множествена склероза и др. На фона на най-ниските цени на производител в Европейския съюз, през 2017 г. фармацевтичните компании предоставят на НЗОК компенсация на разходи за лекарства под формата на отстъпки на стойност 130 млн. лв. Общо за периода 2015, 2016 и 2017 г. отстъпките са в размер на 264 млн. лв. За 2018 г. НЗОК ще получи компенсация в размер на около 160 млн. лв.  Тази значителна компенсация на разходите за лекарства се обезсмисля, ако не помага на българските пациенти да получат навременен достъп до нови терапии.", "date": "2017.12.07", "title": " Без 21 животоспасяващи лекарства през 2018 г."}
{"url": "https://trud.bg/%d0%b2%d1%80%d0%b0%d1%87%d0%b0%d0%bd%d1%81%d0%ba%d0%b8-%d0%b4%d0%b6%d0%b8%d0%b3%d0%b8%d1%82-%d1%85%d0%b2%d1%8a%d1%80%d1%87%d0%b8-%d0%b2-%d0%bd%d0%b0%d1%81%d1%80%d0%b5%d1%89%d0%bd%d0%be%d1%82%d0%be/", "text": "Пореден случай на нагло шофиране в насрещната лента, и то на магистрала. В социалните мрежи се появи видео, което възмути потребителите. На клипа, публикуван от Venti Draganov, се вижда как лек автомобил кара в платното за насрещно движение по магистрала „Хемус“, в района на Ботевград, след тунелите в посока Варна. „Ауди“-то е с включени аварийни светлини и се движи в скоростната лента. За два дни клипът е събрал над 308 хиляди гледания и е споделен 4529 пъти. На част от кадрите ясно се вижда, че колата-нарушител е с врачански регистрационни номера. Не е ясно в продължение на колко километра се е движила по този начин. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.07", "title": " Врачански джигит хвърчи в насрещното по магистрала „Хемус“ (ВИДЕО)"}
{"url": "https://trud.bg/%d1%81%d0%b8%d0%b3%d0%bd%d0%b0%d0%bb-%d0%b7%d0%b0-%d0%b1%d0%be%d0%bc%d0%b1%d0%b0-%d0%b4%d0%be-%d1%81%d0%b3%d1%80%d0%b0%d0%b4%d0%b0%d1%82%d0%b0-%d0%bd%d0%b0-%d0%be%d0%b1%d1%89%d0%b8%d0%bd%d0%b0-%d0%b3/", "text": "Сигнал за поставено самоделно взривно устройство около сградата на Община Г. Оряховица е получен тази вечер на тел. 112 от анонимен мъжки глас. Това съобщиха от пресцентъра на Областната дирекция на МВР в Старата столица. Незабавно са предприети необходимите действия и районът е отцепен. В момента полицията извършва проверка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.07", "title": " Сигнал за бомба до сградата на община Горна Оряховица вдигна полицията на крак"}
{"url": "https://trud.bg/%d0%b1%d0%b0%d0%bd%d1%81%d0%ba%d0%be-%d1%82%d1%80%d1%8a%d0%b3%d0%b2%d0%b0-%d0%ba%d1%8a%d0%bc-%d1%81%d0%be%d1%84%d0%b8%d1%8f-%d1%81-%d0%b8%d1%81%d0%ba%d0%b0%d0%bd%d0%b5-%d0%b7%d0%b0-%d0%b2%d1%82-2/", "text": "На протест в София с искане за втори лифт излизат жители на Банско и още поне пет общини – това съобщи след въпрос на „Труд“ кметът на зимния курорт Георги Икономов по време на пресконференцията за откриването на ски сезона в пиринския край. Попитан кога хората от планинския регион ще са в столицата, за да се възпротивят на поредното огъване на правителството пред шепата зелени екоорганизации, кметът отговори: „Ще преценим кога. Но хората знаят, че това им е хлябът и поминъкът“. Повод за подготвяният протест е изтеглянето на точката за сключване на допълнително споразумение между държавата и концесионера на ски зоната „Юлен“ АД. Решението бе взето след активен дебат между министрите на заседанието на МС в сряда, в който се включи и премиерът Бойко Борисов. Половин час по-рано под прозорците на сградата на Министерския съвет се бяха събрали двайсетина души от коалицията „За да остане природа в България“. Те настояваха именно за спиране на проекторешението, което е един от етапите за достигане до отправянето на инвестиционно намерение за изграждане на втора кабинка. Още преди да е започнало заседанието, зелените се разотидоха, защото бяха разбрали, че текстът ще бъде изтеглен. Те демонстрираха своята информираност под формата на публикации в социалните мрежи още преди членовете на кабинета да са взели самото решение. Предната вечер, във вторник, цялото проекторешение се появи на сайта на „За да остане природа в България“, като до този формат на документа по принцип имат достъп само администрацията и членовете на кабинета. Крайният резултат от всичко това беше изтеглянето на точката, като министър-председателят обяви по време на заседанието, че иска всичко да мине обществено обсъждане и заинтересованите страни да могат да се изкажат. „По повод решението на МС от вчера (сряда – б.а.), да имало дискусия и прозрачност – от години има публични разговори и дебати, но зелените щом чуят Банско и веднага започват протест. Време е да се тръгне към реални действия и да се приеме промяната на концесията”, каза Георги Икономов. В брифинга за старта на зимния сезон (виж карето) взе участие и маркетинг директорът на „Юлен“ АД Иван Обрейков. Той също коментира поредното отстъпление на правителството от изграждането на втори лифт, което иначе е записано в управленската програма. „Твърдението на зелените, че ще излезем от границите на концесията, са пълни лъжи и глупости“, каза Обрейков.   На 16 декември Банско и концесионерът “Юлен” АД откриват ски сезона, съобщиха по време на пресконференцията кметът Георги Икономов и представителят на дружеството Иван Обрейков. Икономов направи кратък отчет, както и какви мерки се взимат за сигурността и удобството туристите, които идват от цял свят. “През последната година се наблюдава постоянна тенденция към увеличаване на посетителите на курорта и то не само през зимния сезон, а през цялата година”, обясни кметът. Той се похвали с ръст от над 10 процента на ранните резервации, като се позова на данни, предоставени на общината от туроператорите. Икономов цитира и статистика, според която през миналия зимен сезон Банско има 168 000 нощувки от българи, 91 000 от британци. След това са 64 000 от Румъния, 60 хиляди от Гърция. “До момента броят на реализираните нощувки в Банско е 775 000 за 2017 година и 820 хиляди за 2016 г.”, каза кметът.  Иван Обрейков обясни, че вече има монтирани две станции за зареждане на електромобили, които не са в границите на платения паркинг, а до него. В празничната програма за откриването на сезона за поредна година ще се включи легендата в ските Марк Жирардели, както и български знаменитости – Ути Бъчваров ще направи кулинарно представление, а певицата Михаела Филева ще пее на сцената. Вечерта ще има и празничен концерт, а през целия ден игри и забавления за гостите на курорта.", "date": "2017.12.07", "title": " Банско тръгва към София с искане за втори кабинков лифт (ОБЗОР)\t\t\t"}
{"url": "https://trud.bg/%d1%81%d0%b2%d0%b5%d1%82%d1%8a%d1%82-%d1%81%d1%80%d0%b5%d1%89%d1%83-%d1%82%d1%80%d1%8a%d0%bc%d0%bf-%d1%81%d0%bb%d0%b5%d0%b4-%d1%80%d0%b5%d1%87%d1%82%d0%b0-%d0%b7%d0%b0-%d0%b5%d1%80%d1%83%d1%81%d0%b0/", "text": "Палестински светски и ислямистки фракции призоваха за обща стачка и демонстрации в знак на протест срещу решението на президента на САЩ Доналд Тръмп да признае Ерусалим за столица на Израел, а радикалното движение “Хамас”, което контролира ивицата Газа, обяви петък за “ден на гнева” срещу Вашингтон и Тел Авив. Неговият лидер Исмаил Хания нарече действията на Тръмп “агресия срещу палестинците и война срещу светините им”. И призова за нова интифада срещу Израел, която да започне утре. Палестинското министерство на образованието обяви четвъртък за неучебен ден и също призова учители, ученици и студенти да се включат в протестите на Западния бряг, в Газа и в Ерусалим. Умерената партия “Фатах” на палестинския лидер Махмуд Абас се стреми към дипломатически протест и изпрати оплакване в Съвета за сигурност на ООН. Израелската армия обяви днес, че изпраща допълнителни части към Западния бряг, където стотици палестински демонстранти замеряха с камъни военните. Поне 15 души бяха ранени, повечето с гумени куршуми. Двама други палестинци бяха простреляни на оградата с Газа, където също бяха хвърлени камъни по войници. В знак на протест палестинците изключиха традиционното коледно осветление във Витлеем, където се смята, че е роден Исус Христос. Междувременно и традиционни американски съюзници се включиха към мащабния хор от критики срещу Тръмп. Франция, Великобритания, Германия заявиха, че не подкрепят подобна стъпка, а Саудитска Арабия, с която Тръмп затопли връзките през лятото, нарече действията му “неоправдани и безотговорни”. Йордания, чийто крал е попечител на мюсюлманските светини в Ерусалим, обяви решението за “невалидно” и в нарушение на резолюции на Съвета за сигурност на ООН. Към критиките се присъединиха Ирак, Иран, Ливан, а Катар обяви “смъртна присъда за мира”. Подкрепяна от Техеран иракска милиция допусна, че решението на Тръмп може да стане “легитимна причина за атаки срещу американски войници в Ирак”. Турският президент Реджеп Ердоган предупреди, че признаването от Вашингтон на Ерусалим за столица на Израел ще послужи на интересите на терористичните групировки и ще превърне региона в “пръстен от огън”. Говорителят на Кремъл Дмитрий Песков, че по този начин САЩ усложняват ситуацията в Близкия изток и всяват раздор в международната общност, а Китай изрази подкрепа към стремежите за палестинска независимост. Топ дипломатът на ЕС Федерика Могерини обяви, че Брюксел е “сериозно обезпокоен” от ситуацията, която може да се отрази на мирния процес. “Преговорите трябва да бъдат в основата на решаването на статута на Ерусалим като столица на две държави”, подчерта тя. В същия дух се обяви и генералният секретар на ООН Антониу Гутериш. “Няма алтернатива, нито план Б на двудържавното решение на конфликта”, отбеляза той. “Ерусалим е център на живота и за евреи, и за палестинци”, каза в сряда и спецпратеникът на ООН за близкоизточния конфликт Николай Младенов и подчерта, че двете страни трябва да договорят статута на града. Утре Съветът за сигурност на ООН ще се събере на извънредно заседание, на което ще дискутира признаването от Доналд Тръмп на Ерусалим за столица на Израел.   “Статутът на Ерусалим като свещен град на трите монотеистични религии следва да бъде договорен чрез израелско-палестински преговори за мир, които да доведат до споразумение за окончателния статут на палестинските територии”, се посочва в позиция на българското МВнР. “Всяка промяна на статута на Ерусалим, която не е постигната посредством израелско-палестински преговори, би могла да се отрази негативно на усилията за възобновяване на близкоизточния мирен процес. “България ще остане ангажирана с регионалните и международните партньори, в това число с “Квартета” за Близкия изток, в подкрепа на усилията за възобновяване на мирните преговори”, добавя Външно.   “Днешното ми становище бележи началото на нов подход към конфликта между Израел и палестинците”, заяви в сряда вечерта президентът на САЩ Доналд Тръмп в речта си, с която призна Ерусалим за столица на Израел. Той припомни, че още през 1995 г. Конгресът е приел решение US посолството да бъде преместено от Тел Авив в Ерусалим, но оттогава всеки президент е отлагал това. “След над две десетилетия не сме по-близо до трайно мирно решение между Израел и палестинците и би било глупаво да смятаме, че повтарянето на една и съща формула ще даде различен или по-добър резултат”, каза Тръмп. “Предишни президенти не изпълниха това свои обещания, за разлика от мен… Това е нито повече, нито по-малко от признаване на реалността”, обясни президентът. И подчерта, че решението му не означава оттегляне от ангажимента за трайно мирно споразумение. Нито предрешава въпроси за статута, като специфичните граници на израелския суверенитет в Ерусалим. Малко след изказването му чешкото външно министерство публикува позиция, с която обяви, че обмисля също да премести посолството си в Ерусалим. “Признаваме Ерусалим за столица на Израел в границите от 1967 г. и заедно с други страни от ЕС смятаме Ерусалим за бъдеща столица на две държави – Израел и бъдещата Палестина”, се казва в съобщението.   Израелският премиер Бенямин Нетаняху заяви днес, че много държави ще последват примера на САЩ в признаването на Ерусалим за столица. “Вече сме в контакт с тези страни, които ще предприемат такава стъпка”, каза Нетаняху, който е и външен министър. “Нямам съмнение, че в момента, в който американското посолство се премести в Ерусалим, а дори и преди това, много други дипломатически мисии ще направят същото”, подчерта премиерът. Нетаняху приветства “историческото, смело и оправдано” решение на Тръмп и го нарече “важна стъпка към мира, който не може да настъпи без Ерусалим да бъде признат за столица на Израел”.   Ерусалим е “вечна столица на държавата Палестина”, обяви в сряда палестинският лидер Махмуд Абас в реакция на съобщението, че САЩ признават града за столица на Израел. В реч, излъчена по палестинска телевизия, Абас осъди заявлението на Тръмп и остро разкритикува решението му. “Категорично отхвърляме тази спорна стъпка. САЩ вече не могат да бъдат посредник в израелско-палестинските мирни преговори”, подчерта той. И допълни, че действията на US президента са “награда за Израел, която го насърчава да продължи окупацията”. “Решението на Тръмп няма да даде легитимност на израелците в този спор”, предупреди Абас.       Ерусалим е свещен град за юдеи, мюсюлмани и християни и всяка от 3-те религии има значими символи в него. През вековете за града са водени битки от римляни, кръстоносци, османската и британската империя, а днес е в центъра на конфликта между израелци и палестинци. В Стария град е Храмовият хълм, наричан от арабите като Ал Харам ал Шариф. Евреите смятат, че там Господ е сътворил първия човек Адам, а според тълкуванията на корана оттам Мохамед се е възкачил на небето. В близост е и църквата “Възкресение Христово”, изградена над мястото, където според преданието е погребан, а след това възкръснал Христос. След края на британското управление през 1948 г. йордански сили окупират Стария град и арабския Източен Ерусалим, който Израел анексира след Шестдневната война през 1967 г. ООН зове в резолюция за изтеглянето на войските оттам, но Израел не се подчинява. Дотогава 13 държави, предимно от Латинска Америка, имат посолства там, но след това ги местят в Тел Авив. На 30 юли 1980 г. Ерусалим е обявен за “вечна и неделима” столица на Израел, което не е международно признато, а Съветът за сигурност на ООН отхвърля правото на евреите върху Източен Ерусалим. Осем години по-късно палестинците обявяват Източен Ерусалим за своя столица. Позицията на международната общност обаче е, че градът трябва да стане столица на базата на двудържавно решение на конфликта. Получаването на права върху Източен Ерусалим от палестинците ще се смята и за символичен край на спора. Но завоят в US политиката изглежда попарва надеждите за скорошно мирно решение.", "date": "2017.12.07", "title": " Светът срещу Тръмп след речта за Ерусалим\t\t\t"}
{"url": "https://trud.bg/%d0%ba%d0%b7%d0%ba-%d0%be%d0%b1%d1%80%d0%b0%d0%b7%d1%83%d0%b2%d0%b0-%d0%bf%d1%80%d0%be%d0%b8%d0%b7%d0%b2%d0%be%d0%b4%d1%81%d1%82%d0%b2%d0%be-%d0%b7%d0%b0-%d0%bd%d0%b5%d0%bb%d0%be%d1%8f%d0%bb%d0%bd/", "text": "Комисията за защита на конкуренцията е образувала производство за нелоялна конкуренция от страна „ТРЕЙДНЕТ ВАРНА“ ЕООД, която е собственост на семейството на лидера на „Воля“ Веселин Марешки. Това става ясно от проверка на сайта на КЗК. Производството под номер 1054 за 2017 г. е по искане на „ЛУКОЙЛ БЪЛГАРИЯ“ ЕООД; „ЕКО БЪЛГАРИЯ“ ЕАД; „НИС ПЕТРОЛ“ ЕООД; „ПЕТРОЛ“АД; СИНЕРГОН ПЕТРОЛЕУМ ЕООД; РОМПЕТРОЛ БЪЛГАРИЯ ЕАД; „ОМВ БЪЛГАРИЯ“ ООД и е по Закона за защита на конкуренцията. Миналия месец Българската петролна и газова асоциация внесе жалба в КЗК заради информация, с която разполага за двете фирми на Марешки за горива. „Едната е на 1,8 млн. загуба, другата – на 13,3 млн. Това е чист класически дъмпинг и аз ще поискам КЗК да се произнесе“, обясни тогава председателят на асоциацията Валентин Златев, генерален директор на „Лукойл България“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.07", "title": " КЗК образува производство за нелоялна конкуренция срещу фирма на Марешки"}
{"url": "https://trud.bg/%d1%81%d1%8a%d0%b4%d1%8a%d1%82-%d0%b2-%d0%b0%d1%80%d0%b6%d0%b5%d0%bd%d1%82%d0%b8%d0%bd%d0%b0-%d1%80%d0%b0%d0%b7%d0%bf%d0%be%d1%80%d0%b5%d0%b4%d0%b8-%d0%b0%d1%80%d0%b5%d1%81%d1%82-%d0%b7%d0%b0-%d0%b1/", "text": "Съдът в Аржентина разпореди арест за бившия държавен глава на латиноамериканската държава Кристина Кирхнер за предполагаемо прикриване на иранското участие в бомбен атентат от 1994 г. в еврейския център в столицата Буенос Айрес, при който загинаха 85 души, предаде АФП. Заповедта отменя съдебния имунитет на Кирхнер, която заемаше президентския пост в периода 2007-2015 г., а към настоящия момент е сенатор. По-рано тя нарече обвиненията срещу нея „абсурд“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.07", "title": " Съдът в Аржентина разпореди арест за бившия президент Кристина Кирхнер"}
{"url": "https://trud.bg/%d0%bf%d1%80%d0%be%d1%84-%d0%b0%d1%82%d0%b0%d0%bd%d0%b0%d1%81-%d1%81%d0%b5%d0%bc%d0%be%d0%b2-%d0%bf%d1%80%d0%b5%d0%b4-%d1%82%d1%80%d1%83%d0%b4-%d0%b1%d1%8a%d0%bb%d0%b3%d0%b0%d1%80/", "text": " – ЕС ври и кипи от създаването си – още през 1954 г. са предричали края му. Но ЕС се доказа като крепител на държавите. В Испания, Белгия, Обединеното Кралство или Италия отделянето на територии бе избегнато, защото Каталуня, Фламандска Белгия, Шотландия или Северна Италия повече от независимост искат да останат в ЕС. ЕС е най-силното достижение на политическата мисъл на човечеството. Но има смисъл и е възможен само като „Съюз на отечества”! Другото – прекомерната федерализация – е невъзможно за Европа поамериканчване. Европа е земя на националната идентичност и на националните държави. Изнасилването на европееца да се облече в пухкави федерални одежди предизвиква еврогняв, бюрократите му викат „европесимизъм”. Никой не вреди толкова на европейската идея, колкото европейската бюрокрация! Но важно е да се разбира и друго: ЕС не е „баща на народите”, нито „шефовете у Брюксел” – той има само предоставени компетенции и е безпомощен пред нежеланието на държави, като нашата, да се развиват нормално.  – Непознаването на Турция и неразбирането на особеностите на Балканите. А то също се дължи на брюкселското чиновническо невежество. На лъскавото втренчване в абстрактни ценности и почти загубените сетива за истинските опасности. Студентите ми в Париж миналата година ми казаха: „Спасете ни, господин професор от Балканите, на вас разчитаме – нашите политици не знаят за какво става дума, само вие, новите държави в ЕС, познавате и Русия, и Турция…” Но Европа не прочете (и дори не се опита) урока от огромните изборни резултати на Льо Пен във Франция, на новите националисти в Австрия, Холандия, в Германия дори. Не иска да разбере какво им казва Орбан в Унгария, а инерционно го класира като „недемократ”. Не поиска да разбере защо най-старите демократи в Европа – англичаните – не вярват на Брюксел. Уроците на Втората световна война (и особено на Първата, тръгнала именно от Сараево!) ми се виждат забравени, исконните граници между християнството и исляма – разградени, а имунната система на Европа – съсипана от бюрократичен антибиотик.  – Нямам светли очаквания. Късната Меркел направи съществени грешки, „Всички сте добре дошли” беше една от тях. Ранната Меркел – във валс със Саркози – дръпна много силно ЕС напред, те направиха възможен Договора от Лисабон, който спаси ЕС от щуротията с Конституцията за Европа. Но нейната роля в Европа от тук нататък ще зависи преди всичко от новия френски партньор – Еманюел Макрон.  – Решаваща! Не само заради проблемите на Германия, но и заради основополагащото за успеха на европейската идея френско разбиране за държавата нация, Франция на Макрон има историческа роля. Ако волтерският интелект на Макрон се облече в наполеонска смелост, европейският проект ще продължи да се надгражда – както се полага на Европа, като майка на съвременната цивилизация. Но неизбежно – на няколко скорости. Те отдавна са факт, разделението предстои да се задълбочи. ЕС никога не е бил единно пространство – гърците са част от него вече 36 години, но не станаха европейци, като холандците, да речем.  – „Българи – юнаци” днес в България са само учителите, които въпреки мизерията си, все още отглеждат нацията. Юначеството в днешна България минава само през училищата и читалищата – образованието трябва да стане стратегически конституционен приоритет, познанието – основна ценност, а насърчаването на образованата раждаемост – главна държавна политика. Само с развиване на интелекта на българина можем да се спасим от новото робство, в което вече икономически затънахме, а национално – приехме. Мигрантите ни са роби в западните пицарии, останалите тук – роби на мизерията и бездуховността. И всички заедно ставаме роби на неудържимата ислямизация и топуркаща след нея турцизация на Балканите. Затова и европейско юначество ще покажем, ако успеем наистина да наложим Балканската тема в Европа. Не само с ясна европейска подкрепа за присъединяване на Македония и Сърбия, но и с упоритото настояване за (най-сетне!) обща европейска отбрана, основата грижа на която очевидно ще бъде не границата между Хелзинки и Осло, а именно тук, на нашата югоизточна граница.  – Не се съмнявам в способността ни да се справяме в извънредни ситуации, каквато е изтегленото с 6 месеца по-рано председателство, и в инстинкта ни „да не се излагаме пред чужденците”. Не очаквам провал на българското председателство, но очаквам удавяне в самохвалство за относителния му успех. И преди последният млад българин да е тропнал куфарите си в Испания – още няколко години самозаблуждаване, че се развиваме добре.  – Веднъж защото т. нар. „преход” у нас бе замислен (от Юлския пленум на ЦК на БКП през 1987 г. и Указ 56, подготвили създаването на частни фирми и разграбването на държавното стопанство) и осъществен като грабителски. Второ, защото нашият манталитет е силно предразположен към „келепир в мътна вода” – ние сме народ, научен да се спасява по единично, без страх от Бога, за нас „законът е врата в полето”, а „от баща и от държава се краде”. Съчетано с изключителните български качества находчивост, комбинативност и липса на излишни притеснения кое е „редно” и кое – не.  – За мен изводът е категоричен и тъжен: не! Повече от половината от оцелелите българи днес живеят по-зле отколкото преди 30 години. Интелигенцията ни е обезглавена (икономически и политически) и сритана под миндера, образованието е презряно най-долу в таблицата със заплатите – и с ценностите. Църквата (и преди 1989-а самодоволна и откъсната от хората) бе разсипана от неграмотен антикомунизъм. Бизнесът ни – все пак с някои изключения – разчита на корупция и/или субсидии, напоследък и европейски. И най-вече: политическата ни система е дълбоко недемократична. Дългогодишните манипулации на изборните резултати – с корпоративен вот, с преправени протоколи, с купени гласове – лиши българина от усещане за смисъл на изборите. Затова и членството в ЕС, вместо да доведе – ако трябва и със силен натиск от Брюксел – до създаване на държава на реда и моженето, се превърна в съчетание от свободно пътуване (предимно еднопосочно) и свободно нарушаване на законите (вече двупосочно, отгоре надолу и обратно).  – Нашият преход бе осъществен предимно от посредствени или озлобени хора. Истински страдалите репресирани демократи много бързо бяха смълчани, надвикани от измислени площадни герои, сетне от мутри, по-късно от купения „елит” от Кобурга насетне. Истински способните водачи бяха старателно изолирани – способни мениджъри, почтени и работливи кметове, отговорни интелектуалци – за новия модел те бяха неудобни. Крадливият се бои от можещия, физкултурният интелект мачка истинския. Затова българската демокрация унищожава българската нация. И е виновна не демокрацията „въобще”, а нашият модел. Цяла Източна Европа тръгна по общ път, но различните национални характери го извървяха по съвсем различен начин. Затова толкова далеч пред нас вече са също бивши социалистически страни като Словения, Чехия, Унгария. Дори Сърбия, още непомирисала ЕС, вече е по-добре от нас. Затова ни унищожава и демографската катастрофа: генетично наученият да се спасява поединично българин бързо намери индивидуално спасение навън, загубил илюзиите от Орлов мост от 1990-а година.  – Професията на юриста не е срамна и не може да бъде. Всеки с проблем търси адвокат и спасение в закона. Но всеки с власт търси вратички в закона, за да се нахрани задълго. И преди 10-ти се крадеше – но като участие в „тотото”: с малки суми, редовно. Днес се краде като вдигане на щанги: кой колкото може наведнъж. Власт се взима трудно и за малко. Имане се отнема трудно и след много време. И съдебната ни система не е неефективна – дори по европейските критерии. Но упорито налаганото от началото на „прехода” внушение, че „всички са корумпирани”, поставя почтения съдия пред въпроса „Че само аз ли съм будала?” Непрекъснатото бръщолевене за корупция много допринася за увеличаването й.  – „Една от най-демократичните” е била Търновската конституция. Днешната българска конституция имитира демокрация – в нея няма никакви реални механизми за разделение на властите, абсолютно никакъв механизъм за граждански контрол, перверзно голям брой депутати. Тази конституция навярно би работила в някоя скандинавска страна, но нашият национален манталитет (а това е най-важният политически фактор) предполага максимално ограничаване на ролята на всички колективни органи – колективната власт у нас ражда безотговорност и безнаказаност: от общинските съвети до парламента.  – С политика не се занимавам от октомври 2011 г. Но мисленето си лесно не променям. „Уволнението” на Бойко Борисов стана факт през 2013 г. Но БСП и ДПС се постараха веднага да го върнат на власт. Струва ми се – за дълго… Не искам да отричам: в последната година България има несъмнени външнополитически постижения – и това е заслуга на премиера Борисов, но все на фона на задълбочаваща се мизерия вътре в страната. Затова продължавам да твърдя: важна е не личността, а моделът! Ако не сменим конституционния модел на държавата – отиваме си.  – „Отнемете на политиците привилегиите – и едва тогава ще се наложат можещите хора, а не некадърните кариеристи”. И още една „Търпението на българина го е спасило, то го и бастисва!”  – Път имаме от 14 века, поне. И единствената ми утеха – освен тази, че все още  раждаме будни, макар и вече неграмотни деца – е доказаната способност на българина да оцелява. Тревожи ме обаче, че вече не виждам признаци на воля за национално оцеляване, а само на индивидуално. Че българският дух вместо към връх Вола духна към Испания. И че дори през страшното робство сме показвали воля за съпротива, днес показваме съпротива срещу всякаква градивна воля.  – Сред днешните „ВИП-ове” – политически и медийни – вече няма мегдан за хора като Хайтов. Че вместо добра за живеене, България стана добра за напускане. Хайтов и татко ги няма отдавна, но задължението да спасим Отечеството остава – за да има смисъл, че ни има, сме длъжни да се опомним, да се върнем към корените си и да изправим снага, като мъдър, талантлив и жизнерадостен народ.", "date": "2017.12.07", "title": " Проф. Атанас Семов пред „Труд“: Българската  демокрация унищожава  българската нация"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%bd%d0%b0-%d1%81%d1%80%d0%b5%d1%89%d0%b0-%d1%81-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8%d1%82%d0%b5%d0%bb%d0%b8/", "text": "На среща с представители на Световната банка, държавният глава Румен Радев призова международната финансова институция да подкрепи със своята експертиза усилията на България да трансформира своята  икономика, така че двигатели на растежа да бъдат секторите с висока добавена стойност. По думите на държавния глава изострящите се демографски проблеми на страната ни и енергоемкостта на българската икономика, налагат търсенето на качествена промяна и развитие именно на икономическите сектори, използващи висока професионална експертиза и високотехнологични производства, съобщиха от прессекретариата на държавния глава. „През последните години страната ни неизменно отчита стабилни макроикономически показатели – икономически ръст, намаляваща безработица, и те трябва да бъдат използвани за постигането на реална промяна в ежедневието на хората и повишаване на тяхното благосъстояние“, заяви още президентът. Румен Радев подчерта също така, че коефициентът на конвергенция на България, спрямо другите държави от ЕС, е нисък и страната ни остава най-бедната държава членка на ЕС. „Най-важното за нас е да създадем привлекателни условия и високоплатени работни места за младите хора, така че те да избират да остават тук“, подчерта президентът. България може да се утвърди като страна с центрове за логистична поддръжка и ремонт на авиационна техника от гражданската авиация, посочи държавният глава. Страната ни разполага с много висококвалифицирани кадри в областта на авиацията, с висши училища, които обучават специалисти, и ще разчита на експертната оценка и на подкрепата на Световната банка за осъществяването на тази идея. Румен Радев добави, че успешното функциониране и постоянното разширяване на логистичния център на „Луфтханза-Техник“ в София, е доказателство за възможностите на България да затвърди позициите си в тази високотехнологична сфера. Президентът Радев запозна представителите на Световната банка и с инициативата за създаването у нас на международен институт за устойчиво развитие с научен център, в който да бъде изграден ускорител на ядрени частици с технология от ЦЕРН, и който да обединява на едно място наука, образование и медицина на изключително високо ниво. „Тази идея се подкрепя както от научните среди на Балканите, така и от държавни институции“, добави Румен Радев. При посещението на държавния глава в Париж подкрепа за идеята беше изразена и от страна на ЮНЕСКО. Президентът отново подчерта необходимостта от всеобхватен подход към Западните Балкани, в който освен за транспортна и енергийна свързаност, да се работи и за по-тясна интеграция в сферата на науката и образованието. Представителите на Световната банка изразиха готовността си да предоставят своята експертиза по представените от българския държавен глава проекти. Те откроиха и ролята на България като фактор на стабилност и за задълбочаване на регионалната интеграция в Югоизточна Европа. На срещата беше потвърдено и желанието на институцията да работи за постепенното преодоляване на пречките пред човешкия и икономически обмен в нашия регион и за постигането на реален напредък в регионалното сътрудничество. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.07", "title": " Президентът на среща с представители на Световната банка: Двигател на растежа трябва да са секторите с висока добавена стойност"}
{"url": "https://trud.bg/%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8%d1%85%d0%b0-%d0%bf%d1%80%d0%be%d0%b5%d0%ba%d1%82%d0%b0-%d0%b0%d0%ba%d1%82%d1%83%d0%b0%d0%bb%d0%b8%d0%b7%d0%b0%d1%86%d0%b8%d1%8f-%d0%bd/", "text": "Днес на пресконференция бе представен проектът „Актуализация на програмата за качеството на атмосферния въздух на територията на Община Благоевград“. На срещата присъстваха Зорница Кралева – заместник-кмет на Община Благоевград по европейски проекти и програми, инж. Емилия Тунева – заместник-кмет по строителство и сигурност на Община Благоевград, инж. Диана Стефанова главен експерт „Еколог“ на Община Благоевград и ръководител на проекта, Евгения Андреевска – представител на ДЗЗД „Еко Еър София“, фирмата изпълнител по проекта, Гергана Рабанова – представител на РИОСВ-Благоевград, представители на институции, медии и граждани. Срещата бе открита от заместник-кметът Зорница Кралева, която представи проекта, финансиращ се по ОП „Околна среда 2014-2020 г.“ , по приоритетна ос 5 „Подобряване качеството на атмосферния въздух“. „Срокът за изпълнение на проекта е 13 месеца, като началото бе поставено на 14 юни 2017 г. Общата стойност на проекта е 98 140,00 лв., от тях финансирането от Кохезионния фонд на ЕС е 83 419,00 лв., представляващи 85% от БФП и национално съфинансиране в размер на 14 721,00 лв., представляващи 15% от БФП “, допълни зам.-кметът Зорница Кралева. Целите на проекта разясни главният експерт „Еколог“ на Община Благоевград инж. Диана Стефанова. „Основната цел е да се актуализира съществуващата Програма за намаляване на вредни емисии в атмосферния въздух на фини прахови частици и полициклични ароматни въглеводороди на територията на Община Благоевград чрез изготвянето на комплексна програма за достигане на установените норми на замърсителите – фини прахови частици и полициклични ароматни въглеводороди. Специфичната цел на проектното предложение е намаляване замърсяването на атмосферния въздух чрез понижаване на количествата на ФПЧ10 и ПАВ.“, уточни инж. Диана Стефанова. Мерките, които се предвижда да бъдат взети на местно ниво са свързани с газифициране на битовия сектор – поетапно увеличаване броя на домакинствата отопляващи се с газ от централен източник. Също така подмяна на стационарни индивидуални и многофамилни домакински горивни устройства на твърдо гориво, поставяне на филтри за ФПЧ10 на комините на горивни инсталации на твърдо гориво. Предвижда се обновяване на автобусите от градския транспорт, с автобуси, отговарящи най-малко на стандарт за вредни емисии ЕВРО 5, автобуси на газ и/или електро- и хибридни автобуси. Сред мерките са включени и въвеждане на зони с ниски емисии, редовно измиване на основните пътни артерии, благоустройство на крайпътните и междублокови пространства, озеленяване на свободните площи, поддържане в добро състояние на пътната настилка, контрол на строителните дейности на територията на общината. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.07", "title": " Представиха проекта „Актуализация на програмата за качеството на атмосферния въздух на територията на Община Благоевград“"}
{"url": "https://trud.bg/%d0%b5%d0%b2%d0%b0%d0%ba%d1%83%d0%b8%d1%80%d0%b0%d1%85%d0%b0-%d0%bf%d0%be%d0%b4%d0%bb%d0%b5%d0%b7-%d0%bd%d0%b0-%d0%b1%d1%83%d0%bb-%d0%b1%d1%8a%d0%bb%d0%b3%d0%b0%d1%80%d0%b8%d1%8f/", "text": "Авария по време на строежa на новата метролиния в София наложи евакуация на хора вчера следобед в подлеза на бул. “България”. За щастие няма пострадали. Гражданите са били изведени превантивно от района. Шефът на столичния метрополитен Стоян Братоев обясни, че тунелопробивната машина е закачила водопроводни канали, които минават под подлеза. Инжекционен разтвор, който се използва при работата на машината, е проникнал през канализационен отвор. Разтворът е влязъл под настилката на северозападния изход на подлеза и е надигнал плочките. Няма опасност за хората и работата в тунела продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.07", "title": " Евакуираха подлез на бул. “България”"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%ba%d1%8a%d0%bc-%d1%81%d1%82%d1%83%d0%b4%d0%b5%d0%bd%d1%82%d0%b8%d1%82%d0%b5/", "text": "Уважаеми студенти,  Поздравявам Ви по повод 8 декември – празник на българските студенти! Вие сте тази част от обществото, която придава неповторим младежки облик и дух на Благоевград и България. Бъдете сигурни, че образованието е най-добрата инвестиция, която човек може да направи. Образованите хора са бъдещето на Благоевград, на България на света! Бъдете здрави! Бъдете смели! Мечтайте! Преследвайте и сбъдвайте тези мечти с лекота! Винаги бъдете устремени към  нови знания! Желая успешна реализация във всяко желано от Вас направление! На добър час! Д-р Атанас Камбитов  Кмет на община Благоевград АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.07", "title": " Кметът на Благоевград към студентите: Образованието е най-добрата инвестиция"}
{"url": "https://trud.bg/%d1%82%d0%b0%d0%b9%d0%bd%d0%b0-%d1%84%d0%b0%d0%b1%d1%80%d0%b8%d0%ba%d0%b0-%d0%b1%d1%8a%d0%bb%d0%b2%d0%b0-2-%d0%bc%d0%bb%d0%bd-%d1%86%d0%b8%d0%b3%d0%b0%d1%80%d0%b8-%d0%bd%d0%b0-%d0%b4%d0%b5%d0%bd/", "text": "Испанската полицейска служба Гуардия сивил разкри тайна цигарена фабрика, бълвала по над 2 млн. къса на ден в областта Андалусия. В операцията, координирана от Европол, били включени и спецченгета от България, Украйна, Молдова, Румъния и Гърция. Между тези страни и Испания били обменяни данни в реално време, докато тече акцията, съобщиха от МВР. Униформените нахлули в производствените халета на 5 ноември по време на работа на поточните линии. Задържани били 18 души, заподозрени като организатори на нелегалното производство и пласмента. 10 от арестите били в самата фабрика в Гранада, а останалите – в Малага. Според разследващите бандата е инвестирала близо 3 милиона евро за изграждането и оборудването на незаконната фабрика за тютюн. В нея са работили граждани, предимно от  Украйна и България, които живеели  в общежития. Те работели в робски условия повече от 12 часа всеки ден в изключително нездравословна среда. До момента не се съобщава дали сред задържаните има и българи, както и на колко души от какви народности ще бъдат повдигнати обвинения. Производството се доближавало до нивото на истинските тютюневи фабрики, а престъпната група създала дори своя собствена марка цигари. При последвалите претърсвания на осем адреса в Гранада и Малага, били иззети 10 тона тютюневи листа, 4 тона ситно нарязан тютюн, 4,5 милиона току-що произведени и опаковани цигари, филтри, хартия и лепило.   20 българи и испанци бяха арестувани през юли 2016 г. в Испания за организирането на три нелегални цигарени фабрики. Продукцията им не била за испанския пазар, а за износ в Белгия, Великобритания и Франция. Експерти тогава съобщиха, че за 9 дни били произведени цигари за над 9 млн. евро и тази сума покрива двойно направените инвестиции за машини и сгради. Българите са били предимно работници от наши фабрики, заминали на гурбет срещу високи надници. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.07", "title": " Тайна фабрика бълва 2 млн. цигари на ден в Испания (обзор)\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-87/", "text": "Имаме рядък шанс да убедим Брюксел, че носим мъдрост, а не проблеми, каза българският министър-председател на среща на върха в София.       Причината е решението на кабинета да изтегли точката, с която се гарантират инвестиции в ски зоната. В столицата ще протестират поне хора от поне пет общини.         Трима магистрати изчистиха името си, опетнено от провалилия се Христо Иванов и Лозан Панов – коментар на „Труд“.         Предлагам за 140-годишнината от 3 март да поканим държавни глави от цяла Европа, не само от Русия – анализът на Божидар Димитров в рубриката „Политически разкопки“.             Висшето образование е огледало на случващото се днес в България, казва политологът проф. Георги Манолов в интервю за „Труд“.           Една година след експлозията първи новодомци ще получат ключове за къщите си – репортаж на кореспондента на „Труд“ за Шуменско Цветелина Георгиева.       Силует на носителя на приза на КРИБ Димитър Димитров, изпълнителен директор на фармацевтичната компания “Софарма Трейдинг” АД. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.07", "title": " Вижте акцентите в броя на вестник „Труд“ в петък, 8 декември 2017"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d0%ba%d1%8a%d0%bc-%d1%82%d1%80%d1%8a%d0%bc%d0%bf-%d0%b7%d0%b0-%d0%b5%d1%80%d1%83%d1%81%d0%b0%d0%bb%d0%b8%d0%bc-%d0%ba%d0%b0%d0%ba%d0%b2%d0%be-%d0%b8%d1%81/", "text": "Държавният глава на Турция Реджеп Тайип Ердоган отхвърли решението на американския си колега Доналд Тръмп да признае Ерусалим за столица на Израел, заявявайки, че тази стъпка поставя региона в „огнен пръстен“, предава AFP. „Предприемането на подобен тип стъпка поставя света и най-вече региона в огнен пръстен. Тръмп,  Политическите лидери не предизвикват нещата, те се стремят към мир“, коментира Ердоган.", "date": "2017.12.07", "title": " Ердоган към Тръмп за Ерусалим: Какво искаш да направиш? Що за подход е това?"}
{"url": "https://trud.bg/%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%be%d1%82%d0%be-%d1%81%d0%b8-%d1%82%d1%8a%d1%80%d1%81%d0%b8-%d0%b1%d0%b5%d0%bb%d1%8f%d1%82%d0%b0/", "text": "За пореден път правителството клекна на трийсетина зеленясали протестуиращи  . Казвал съм, но пак да кажа! С тая гнила любов към екомошениците властта насила си търси белята. Искат ли на „Дондуков” 1 да видят под прозорците си не трийсетина, а три хиляди българи от Банско и пиринския край на истински протест за хляб и работа. Накрая това ще стане. Е, тогава ще питам госпожите и господата министри какви ще ги дъвчат.", "date": "2017.12.07", "title": " Правителството си търси белята"}
{"url": "https://trud.bg/%d1%80%d0%b8%d1%86%d0%b0%d1%80%d0%b8-%d1%81%d0%b5-%d1%81%d1%8a%d0%b1%d0%b8%d1%80%d0%b0%d1%82-%d0%bd%d0%b0-%d0%b1%d0%bb%d0%b0%d0%b3%d0%be%d1%82%d0%b2%d0%be%d1%80%d0%b8%d1%82%d0%b5%d0%bb%d0%b5%d0%bd/", "text": "Тамплиерите у нас се събират в събота на десетия си юбилеен благотворителен бал в София. Чрез събитието Орденът на Рицарите Тамплиери на Йерусалим-Велик Приорат България за поредна година набира средства за талантливи деца. Парите се раздават чрез специални програми на Ордена. Основните две от тях са националният конкурс за детска рисунка “Рицарят в мен” и националният литературен конкурс “Рицарска постъпка”. Първият е за деца до осми клас, вторият е за ученици от 9-12 клас. “Опитваме се да събудим у децата християнски и рицарски ценности като честност, доброта, състрадателност, воля, подпомагане на слабите”, коментира пред “Труд” Великият приор на Велик Приорат България генерал-майор проф. д-р Румен Ралчев. Част от средствата се набират от куверта за бала, а друга част ще дойде от благотворителен търг. “Разиграваме предмети, които са подарени на Великия Приорат от отделни рицари, командерии, наши симпатизанти или граждански организации. Тяхната продажба формира сума, с която ще работим през 2018 г.”, обясни проф. Ралчев. Нови допълнения в дейностите на тамплиерите у нас, свързани с подпомагане на талантливи деца се очакват през идната година. На бала в събота са поканени над 300 души. Ще присъстват рицари и дами от цялата страна, както и гости от чужбина. На празненството ще бъде награден и избраният от Ордена рицар на 2017 г. С честта е удостоена омбудсманът Мая Манолова. “Аргументите са, че тя даде ново съдържание на длъжността омбудсман”, коментира проф. Ралчев. На Манолова ще бъде връчена специална пластика, медал и сертификат. Сред предишните рицари на годината са проф. Генчо Начев, и столичният кмет Йорданка Фандъкова.", "date": "2017.12.07", "title": " Рицари се събират на благотворителен бал\t\t\t"}
{"url": "https://trud.bg/%d0%b7%d0%b0-%d0%be%d0%b1%d1%89%d0%b0%d1%82%d0%b0-%d0%be%d1%82%d0%b1%d1%80%d0%b0%d0%bd%d0%b0-%d0%b8-%d0%be%d0%b1%d1%89%d0%b8%d1%82%d0%b5-%d0%bf%d0%b0%d1%80%d0%b8-%d0%bd%d0%b0-%d0%b5%d1%81/", "text": "Световната история показва, че съюзите първо се създават с договор за сигурност и отбрана. Около това са се обединявали групата, племето, общността, нациите и държавите. При създаването на ЕС беше решено да не се използва положителният световен опит, „best practices“, а да се тръгне по нов, експериментален път, като европейците бяха обединени около въглищата и желязото, впоследствие в кошницата влязоха зърното и млякото. ЕС е първият геополитически проект, при който главна роля в отбраната беше поверена на държава, която не е член на проекта. Както е известно от практиката, експериментите биват успешни, но в много случаи и неуспешни. В нашия конкретно, концепцията – обединени около продуктите, като защитата на европейските интереси на международната арена, е предоставена на друг, не сработи. Не случайно се е наложил терминът международна арена. Това там е състезание с всички средства, включително и с военни. Ако се перифразира мисълта на Клаузевиц във вид: Съвременните международни отношения са продължение на войната с хибридни средства, ще се получи доста точно определение. А във войната, дори и хибридната, без армия, обща стратегия, командване и обединени ресурси не може. Може, но винаги губиш, а да се обединяваме в съюз, за да загубим, някак не върви. Така в годината на честванията на ЕС – 60 години от Римския договор, 25 години от Маастрихт, 15 години (13 декември) от Лисабонския договор, вече е съвсем ясно, че ЕС трябва да се преизгради. Този път по доказалата ефективността си конструкция за държавните съюзи – в основата стоят общата отбрана и общите пари. По готовността на всяка една страна да изпълни тези условия, ще се определи и нейното място в бъдещия структуриран ЕС. Това се вижда и в изявленията на лидерите на водещите страни в ЕС и председателят на ЕК. По време на официалното си посещение във Франция тази седмица, президентът Радев подкрепи предложенията на президента Макрон за единни отбранителни способности на ЕС. Същото становище нееднократно беше заявено и от премиера Борисов в Брюксел. По време на конференцията миналия месец в София „Ролята на България в Общата европейска отбрана“ с участието на президента Румен Радев, министър-председателя Бойко Борисов, министър Каракачанов, председателя на БСП Корнелия Нинова, лидера на ПЕС Сергей Станишев, всички основни политически и държавни фактори се обединиха около общото мнение, че България трябва да заложи като приоритет участието си в изграждането на реални отбранителни способности на Обединена Европа. Това вече е необходимост, защото иначе ние ще бъдем в ролята на статисти във важния момент за бъдещото реорганизиране на ЕС. Събитията в световен план също показват необходимостта от засилване на европейската интеграция в отбраната и постигане на ниво на самостоятелност в действията. Несъстоятелната изолация, в която попадна ЕС, като на практика остана извън случващото се в ключови региони като този на Близкия Изток и Северна Африка, поставя въпроса за нивото на оперативна готовност и реалните възможности пред силите и средствата на ЕС, ангажирани в Европейската отбрана. Виждаме,че оттогава много малко е направеното и проявлението на политическа воля, а особено когато е необходима директна намеса, на ЕС нещо все не му се получава. В същото време заплахите пред сигурността на европееца и новите реалности на войните около съюза налагат бързи и неотложни действия за промяна на сегашната ситуация. Според всички направени проучвания европейските граждани като свое най-голямо опасение поставят на първите места сигурността. Съгласно статистическо изследване на Евробарометър за периода 2002 -2016 г. европейците са категорични с между 70% и 76 % в мнението си за Общата политика за сигурност и отбрана , както и между 65% и 70% (период 2010-2015 г.) с това, че ролята на ЕС на световната сцена трябва да се засили. В тази връзка Европейската комисия тази година представи т.нар. Бяла книга за бъдещето на Европа, където съвсем ясно се обръща внимание, че бъдещето на ЕС ще се изгражда около общ валутен и общ отбранителен съюз. Времето на обединението около въглища, желязо, зърно и мляко, характерни за детско-юношеската възраст на ЕС, отмина. В тази връзка в Декларацията от Рим беше изложена визията за сигурността на Съюза и ангажимента за засилване интеграцията в областта на сигурността и отбраната.  Европейският съвет одобри Глобална стратегия в областта на отбраната, а през ноември беше подписано Постоянно структурирано сътрудничество в областта на отбраната на ЕС. България се присъедини към него, с което гарантира, че поема за изпълнение задълженията за изпълнение на Постоянно структурираното партньорство (Permanent Structured cooperation) – PESCO и на практика се включва в процеса за ускореното изграждане на обща европейска отбрана. На базата на дебатите и различните предложения, направени от 27-те държави членки на ЕС, без Великобритания, която е в процес на напускане, ЕК очерта три варианта за постигане на Общ съюз за сигурност и отбрана. За постигането на тази цел се изисква напредък в няколко области: Първо – съвсем ясно се вижда липсата на единна политика на ЕС в това направление. За това забавянето трябва да бъде преодоляно. Необходимо е ускорено интегриране в отбранителната политика на страните членки. Стартът на това е форсирането на механизма за Постоянно структурирано партньорство. На второ място това е изработването на единна и обща за ЕС рамка на степенуване на заплахите и предизвикателствата. Преди е имало различия във възприемането на степента на заплахите за различните страни. В момента с новите хибридни и киберспособи за атака на критичната инфраструктура е необходим единен и координиран подход от всички държави за общо разбиране на заплахите и съвместни обединени отговори, защото не е възможно една държава самостоятелно да се противопостави на такъв вид въздействие. На трето място, ЕК констатира, че трансатлантическите отношения се променят. Подчертава се, че повече от всякога европейците е нужно да поемат по-голяма отговорност за собствената си сигурност. Както и до момента НАТО и ЕС ще продължават да координират дейността си, но успоредно с това ЕС ще предостави рамка, в която 27-те държави ще засилят колективната си защита и ще отстранят досегашните съществуващи пропуски. Четвърто и основно, е наличието на неефективно харчене на средствата за отбрана. ЕС е втората структура на планетата след САЩ по разходи за отбрана, близо 230 млрд., като нивото на проявление на международната сцена и нивото на сигурност е несъразмерно ниско с разходите. Практиката да се спонсорират други структури и държави с възможности, които да ни осигуряват сигурност за сметка на изграждането на собствени европейски сили с необходимата екипираност и готовност, категорично се определя за грешна. Разнопосочността в разходите за отбрана на страните членки и дублирането им доведе до пълен хаос и на практика намалени под минимума европейски отбранителни способности. Доведоха до липса на подготовка и оперативна съвместимост на бойната техника и оборудването. В момента в ЕС има на въоръжение 17 вида среден боен танк и бойни транспортни машини. За сравнение в САЩ те за 1 вид боен танк и БМП. Притежаваме 20 типа бойни самолети, в САЩ са сведени до 6, европейският флот се състои от 29 вида бойни кораба, американският – от 4 вида. Неразборията и липсата на централизиран подход са в несравними величини. За да се предотврати тази тенденция разходите за отбрана на страните трябва да се координират по-добре. На първоначалния етап по-голямата част от финансирането ще продължава да идва от националните бюджети, но ще се засили координацията и общото планиране. Създава се Европейски фонд за отбрана с годишен бюджет от 5 млрд., като това е началото на единен отбранителен бюджет в структурата на бъдещото европейско „ядро“ в бъдещата структура на ЕС. Върви се към общо финансиране на военните аспекти на ЕС. Чрез засилена интеграция се стига и до петата необходимост за изграждане на единен пазар в областта на отбраната. Точно тук в закупуването досега на разнородно и дори несъвместимо въоръжение и бойна техника в голям процент от чужди производители, се намират резервите от 110 млрд., за които говори Юнкер. Следва да се създадат условия да се ускори собствената военна промишленост, да се насърчи вътрешно пазарната промишлена конкуренция, както и обединението и консолидирането в консорциуми по различни направления. Ако Европа иска да бъде конкурентна в световен мащаб, тя трябва да бъде единна и интегрирана във висшите си производства и технологии, а те всички идват от военните разработки. Както и фундамента на всеки един ефективен съюз – общата отбрана и общите пари. Такава е и основата на друг един съюз от обединени американски държави (States), махнете от този съюз общата им армия и общата им валута долара и си представете колко време ще останат единни – United, тези държави – States.  ##########", "date": "2017.12.07", "title": " За общата отбрана и общите пари на ЕС\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%ba%d1%80%d0%b0%d0%bb%d0%b5%d0%b2-%d0%b8-%d0%ba%d0%bc%d0%b5%d1%82%d1%8a%d1%82-%d0%b4-%d1%80-%d0%b0%d1%82%d0%b0%d0%bd%d0%b0%d1%81-%d0%ba%d0%b0%d0%bc/", "text": "Министърът на младежта и спорта Красен Кралев, кметът на община Благоевград д-р Атанас Камбитов и областният управител Бисер Михайлов откриха обучение на тема „Бъдеще в Европа- Какво предстои?“. Инициативата се проведе в зала „22 септември“ в Благоевград, като на форума бяха обсъдени ползите и предизвикателствата пред България  по повод председателството на  Съвета на Европейския съюз. Кметът д-р Камбитов приветства министър Кралев и присъстващите и изрази убеждение, че България ще изпълни мисията си успешно. „За нас е удоволствие да бъдем домакини на тази среща „Бъдеще в Европа – Какво предстои. Само след броени дни поемаме председателството на съвета на Европейския съюз. От една страна това е голяма отговорност, голямо предизвикателство, но в същото време ни дава и големи възможности. Отговорността я поехме, предизвикателствата ще ги преодолеем, възможностите трябва да ги реализираме. Благодаря на министър Кралев и екипа му, че избраха Благоевград за тази среща. Смятам, че за това е натежал фактът, че Благоевград е млад град, тук има и много добре изградена спортна инфраструктура. Само за последните 6 години, изградихме спортни зали, реновирахме интерната, направихме нов плувен комплекс, десетки спортни площадки. В момента изграждаме стадион. Стремим се да създаваме условия за всички желаещи да спортуват. Важно е да отбележим, че всички тези бази се поддържат и предоставят за ползване на спортните клубове безплатно. Смятам, че много малко общини в България имат такава практика“ каза в част от приветственото си слово кметът д-р Атанас Камбитов. Той допълни, че в Благоевград се организират множество турнири от национален и международен характер. В свое приветствие министър Красен Кралев потвърди, че е избрал Благоевград за това обучение, защото Благоевград е един от най-младите градове в България „Искам да благодаря на г-н Камбитов на областния управител, за сътрудничеството, което имаме през последните години. Бихме могли да направим още много неща, които да бъдат в помощ на спортните клубове. Смятам, че Община Благоевград е един от най-добрите ни партньори“, каза министърът на младежта и спорта Красен Кралев. На срещата присъстваха областният управител Бисер Михайлов, заместник – кметът по култура и хуманитарни дейности Христина Шопова, представители на спортни клубове, неправителствени организации и граждани. Модулите на обучението бяха представени от Виктория Славкова, бъдещ ръководител на РГ „Спорт“ – подробности за приоритетите на Българското председателство в сектор „Спорт“; събития в България, Веселина Георгиева, бъдещ секретар на РГ „Младеж“ – подробности за приоритетите на Българското председателство в сектор „Младеж“; събития в България. Водещ на срещата бе Ралица Мутафчиева. По време на обучението, бе засегната още и темата, свързана с добрите практики и възможностите за реализация чрез програма „Еразъм + Спорт“. В края на обучението се проведе дискусия за обсъждане на приоритетите в сферата на младежта и спорта за Българското председателство на Съвета на ЕС.", "date": "2017.12.07", "title": " Министър Кралев и кметът д-р Атанас Камбитов откриха обучение на тема „Бъдеще в Европа- Какво предстои?“ в Благоевград"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%be%d1%82%d0%bb%d0%b8%d1%87%d0%bd%d0%b8%d1%82%d0%b5-%d0%be%d1%82%d0%bd%d0%be%d1%88%d0%b5%d0%bd%d0%b8%d1%8f-%d0%bc%d0%b5%d0%b6%d0%b4/", "text": "„Между България и Китай има отлични политически отношения, основаващи се на взаимно доверие и уважение. Нашето желание е тези отношения да намерят израз и в практически измерения, включително и чрез осъществяването на големи инвестиционни проекти“. Това заяви държавният глава Румен Радев, който прие днес на „Дондуков“ 2 заместник-председателя на Китайската народна политическа консултативна конференция Чен Юан и водената от него делегация, съобщиха от президентството. Политическият консултативен съвет на китайския народ е държавен орган, който посредством политически консултации и сътрудничество участва активно в управлението на държавата. В България има консенсус и политическа воля за всестранното развитие и задълбочаване на приятелското партньорство и сътрудничество с Китай и изпълването им с конкретно съдържание. „България подкрепя инициативата на президента Си Дзинпин „Един пояс, един път”, която цели подобряване на свързаността между Европа и Азия и желае да бъде част от нея. Обща беше позицията, че е необходимо двустранният потенциал за сътрудничество да се реализира по прагматичен и ефективен начин чрез инвестиции в български индустриални и технологични зони, логистични бази, производствени мощности и научно-развойни центрове. По думите на държавния глава предстоящото Българско председателство на Съвета на ЕС е и възможност за задълбочаване на всеобхватното стратегическо партньорство ЕС-Китай. „България подкрепя и високо оценява инициативата за сътрудничеството между Китай и страните от Централна и Източна Европа „16+1” и участва в различните й формати“, каза Румен Радев и допълни, че нашата страна ще бъде домакин на следващата такава среща през 2018 г. Сред основните приоритети на двустранното сътрудничество държавният глава и Чен Юан откроиха и разширяването на туристическия обмен. „Желаем повече китайски туристи да посетят страната ни и вярваме, че ако китайската държава открие директна самолетна линия до България, това ще доведе до засилване на туристическия поток“, заяви още президентът. Румен Радев изрази задоволство от отпуснатите допълнителни 52 стипендии за обучение на български студенти в Китай и покани повече китайски студенти да изберат да се обучават в българските университети. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.07", "title": " Румен Радев: Отличните отношения между България и Китай трябва да намерят израз и в практически измерения"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%bf%d1%80%d0%b5%d0%b4%d0%b0%d0%b4%d0%b5-%d0%bd%d0%b0-%d1%81%d1%8a%d0%b4-%d0%bf%d0%b5%d1%82%d0%b8%d0%bc%d0%b0-%d0%b7/", "text": "Софийска градска прокуратура (СГП) внесе в Софийски градски съд (СГС) обвинителен акт срещу пет лица за извършения на 23 март 2016 г. грабеж от служител на дружество, извършващо дейност по инкасо. Грабежът е в особено големи размери и е извършен след предварителен сговор между лицата –Красимир Б.,Николай К.,Георги И.,Кирил М. и Борислав А. На двама от съучастниците – Красимир Б. и Николай К., е повдигнато обвинение за съизвършителство помежду им, а останалите трима са били помагачи. На 23 март 2016 г. около 11.50 часа служител на ЗБК „Балкан“ АД тръгнал от офиса на акционерното дружество, като носел в чанта сумата от 35 000 лв., която следвало да внесе в банка. На улицата, на около 20 метра от сградата, пострадалият бил нападнат от двама от обвиняемите. Единият от тях му нанесъл силен удар в задната област на главата и го повалил на земята. Другият опрял нож тип „пеперуда” до врата на пострадалия и го заплашил, след което издърпал чантата му. Извършителите напуснали местопроизшествието и на предварително уговорено място се срещнали с другите трима помагачи, за да си поделят сумата. Със своя дял от плячката единият извършител си закупил лек автомобил, а другият- велосипед. След задържане на извършителите част от противозаконно отнетата сума е открита у тях. Предстои Софийски градски съд (СГС) да насрочи разглеждането на делото. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.07", "title": " Прокуратурата предаде на съд петима за грабеж на 35 000 лв."}
