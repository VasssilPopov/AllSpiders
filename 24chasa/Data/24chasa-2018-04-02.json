{"url": "https://www.24chasa.bg/novini/article/6793920", "text": "Руският външен министър Сергей Лавров каза, че може би е било в интерес на Великобритания да отрови Скрипал, предава Ройтерс, цитирана от БТА. В събота Русия обяви, че експулсира над 50 британски дипломати в отговор на действията на британския премиер Тереза Мей, която изгони 23-ма руски дипломати от Лондон.", "date": "2018.04.02", "title": "Лавров: Може би е било в интерес на\nВеликобритания да отрови Скрипал"}
{"url": "https://www.24chasa.bg/novini/article/6793880", "text": "871 000 лв. ще струва на Община Варна изграждането на ново кръгово, чешма и зона за отдих в курорта \"Св. св. Константин и Елена\". Парите са заделени от бюджета на общината. За целта са започнати процедури по отчуждаването на два частни имота и част от собствеността на международния дом на учените \"Проф. Фредерик Жолио Кюри\". Около 400 кв.м. от двора на международния дом на учените ще бъдат отнети, за да се изгради кръговото кръстовище. Двата частни имота са по-малки. Тъй като в района има минерални извори, в проекта е заложено в зоната за отдих край кръстовището да има чешма с минерална вода. Ако собствениците на двата частни имота приемат офертата на общината не обжалват процедурата по одържавяване на имотите и не искат по-висока цена, от общината уверяват, че строежът на обекта може да започне още преди началото на активния туристически сезон. Тъй като в разгара му строителни дейности са забранени, ако процедурата се забави, изпълнението ще започне през есента.", "date": "2018.04.02", "title": "Община Варна прави кръгово в \"Св. св. Константин и Елена\" за 871 000 лв."}
{"url": "https://www.24chasa.bg/novini/article/6793876", "text": "Държавният глава на Руската федерация Владимир Путин ще направи двудневно посещение в Турция на 3-4 април, в рамките на което ще обсъди стратегически проекти в областта на енергетиката, а също и теми от международната сцена, включително ситуацията в Сирия, предават РИА Новости и \"Фокус\", като се позовават на съобщение от пресслужбата на Кремъл. „На 3 и 4 април президентът на Руската федерация Владимир Путин ще посети Анкара по покана на президента на Република Турция Реджеп Тайип Ердоган“, се казва в разпространения текст. Отбелязва се, че в Анкара ще се състои седмото заседание на руско-турския Съвет за сътрудничество на високо равнище. „Ще бъде разгледано състоянието и перспективите на двустранното търговско-икономическо сътрудничество, хода на реализацията на стратегическите проекти, в частност в областта на енергетиката. Планира се да бъдат засегнати актуални регионални и международни теми, включително съвместната борба с тероризма и ситуацията в Сирия“, съобщават още от Кремъл. Турция ще бъде домакин на тристранна среща за Сирия. На 4 април президентите на Турция - Реджеп Тайип Ердоган, на Русия - Владимир Путин и на Иран - Хасан Рохани ще обсъдят в Анкара развитието на ситуацията в региона и продължаващата война в Сирия.", "date": "2018.04.02", "title": "Кремъл потвърди визитата на Путин в Турция"}
{"url": "https://www.24chasa.bg/novini/article/6793882", "text": "Покачване на океанското ниво, загуба на биоразнообразие, повишена хранителна несигурност, влошено качество на живот - дори човечеството да успее да ограничи глобалното затопляне до 2 градуса Целзий спрямо прединдустриалната епоха, последствията могат да бъдат опостушителни, предупреждават учени, цитирани от Франс прес. Експертите не крият опасенията си, че светът няма да успее да постигне целта, заложена в Парижкото споразумение за климата за ограничаване на глобалното затопляне до края на века до 1,5 или максимум до 2 градуса Целзий, предаде БТА.  След подписването на Парижкото споразумение десетки изследвания сравняват ефектите от двата възможни сценария - оптималния от 1,5 градуса Целзий и пределния лимит от 2 градуса Целзий. От наученото дотук става ясно, че вторият сценарий ще се отрази неблагоприятно върху редица страни. Настоящото изследване, публикувано в сп. \"Philosophical Transactions of the Royal Society A\", проучва ефекта от двата сценария в 122 развиващи се и слабо развити страни в света. \"Свидетели сме на сериозни климатични изменения и трябва да се подготвим за последствията от тях\", казва ръководителят на изследването Дан Мичъл от университета на Бристол. Покачване на океанското ниво Дори повишението на температурата да бъде ограничено в рамките на между 1,5 и 2 градуса Целзий, океанското ниво ще продължи да се покачва \"поне още три века\" - с между 90 и 120 сантиметра до 2300 г. Колкото по-оптимистичен е сценарият, с толкова повече време ще разполагат жителите на тихоокеанските острови, делтата на река Ганг и крайбрежните градове да се подготвят за последствията. Експертите прогнозират, че ако не бъдат взети мерки за ограничаване на емисиите на въглеродния диоксид, океанското ниво ще се покачи средно със 72 сантиметра до 2100 г. Хранителна несигурност Повишението на температурите ще доведе до по-голяма хранителна несигурност по света в резултат на очакваните по-сериозни наводнения и суши. Някои промени вече са неизбежни, но ако глобалното затопляне бъде ограничено до 1,5 градуса Целзий, хората ще бъдат изправени пред по-малка заплаха от недостиг на храна и вода. Ако обаче светът се затопли с 2 градуса Целзий, ще бъдат засегнати 76 процента от развиващите се страни. Влошено качество на живот Ако светът се затопли с 2 градуса Целзий, вместо с 1,5 градуса Целзий, положението на бедните страни ще се влоши още повече. Биоразнообразие Ако покачването на температурите бъде овладяно до 1,5 градуса Целзий, вместо до 2 градуса Целзий, това ще позволи зоните по света, подходящи за \"климатично убежище\" за флората и фауната, да се увеличат от 5,5 на 14 процента.", "date": "2018.04.02", "title": "Глобално затопляне от два градуса Целзий \nще има сериозни последствия"}
{"url": "https://www.24chasa.bg/novini/article/6793891", "text": "При нападение снощи на ислямистката групировка \"Боко харам\" срещу големия град Майдугури в Североизточна Нигерия са убити най-малко 18 души, а 84 са ранени. Това съобщи днес местната служба за реагиране при извънредни ситуации СЕМА, предаде Франс прес, цитирана от БТА. До момента сме преброили 18 трупа в предградията Бале Шува и Бале Кура, съобщи за АФП Бело Дамбато, отговарящ за евакуацията в СЕМА. По думите му хората били убити, докато бягали от престрелки между бунтовници и военни. \"Сега отиваме в друго предградие, Аликарамти, където войската е убила две камикадзета, преди да задействат своите пояси\" с експлозиви, каза той. Мащабното нападение бе извършено към 20.30 ч. местно време (19.30 по Гринуич). Битките между военните и джихадистките бойци продължиха около час, заявиха военни източници за АФП. Според тях в редиците на бунтовниците имало най-малко 7 атентатори самоубийци. Използването на камикадзета е характерно за \"Боко харам\", оглавявана от Абубакар Шекау. Последният й опит за нахлуване в столицата на щата Борно, защитена с пясъчна стена и ров, датира от миналата Коледа.. В петък четири момичета - на външен вид между 13 и 18 години, извършиха самоубийствени атентати срещу лагер недалеч от Майдугури и убиха двама души. През март похитителите от \"Боко Харам\" върнаха над 100 ученички, отвлечени преди около месец от училище в нигерийския град Дапчи, щата Йобе. Нигерийските власти и армията неспирно повтарят, че \"Боко харам\", технически погледнато, е победена, но зачестилите мащабни атаки показват трагичното положение сигурността в Североизточна Нигерия, посочва АФП. В конфликта между групировката и въоръжените сили са загинали над 20 000 души от 2009 г. насам, а 1,6 милиона все още не могат да се върнат по домовете си.", "date": "2018.04.02", "title": "Най-малко 18 убити при нападение на \"Боко харам\" в Нигерия"}
{"url": "https://www.24chasa.bg/novini/article/6793900", "text": "Все още ли Балканите са под заплаха от терористични нападения е въпросът, който се наложи на обществеността в страната и в региона, след като американското посолство в Прищина в четвъртък чрез съобщение предупреди своите граждани за увеличен риск от терористични нападения в Косово по време на предстоящите Великденски празници. В съобщението на посолството се казва, че американските граждани трябва да бъдат внимателни в хода на организираните събития за отбелязване на православния и католическия Великден. Дипломатическото представителство на САЩ в Косово подчертава, че гражданите трябва да бъдат внимателни в тази страна, тъй като екстремистите продължават да се фокусират върху туристически обекти, търговски центрове, барове, религиозни обекти и други лесни цели. Посолството на САЩ съветва своите граждани да не се изтъкват на обществени места и да не привличат внимание, да сменят маршрута си на движение, за да станат непредвидими за престъпници и терористи. Няколко дни преди това темата за дейността на ислямските терористи бе актуална и в Босна и Херцеговина. Според информация на сараевските медии международната полицейска организация Интерпол е издала червена заповед за арест за двадесетгодишния Алия Кесерович, който е заподозрян в близки връзки с радикалната организация \"Ислямска държава\". Босненските медии информираха, че заповедта за арест на Кесерович е била издадена по искане на правосъдните органи на Босна и Херцеговина за организиране на терористична група и незаконно присъединяване към чуждестранни параполицейски формации. Според твърдения в медиите Кесерович е 20-ият гражданин на Босна и Херцеговина, издирван от Интерпол за връзки с тероризъм. Според данните на службата за сигурност на Босна и Херцеговина, от 2014 г. той е в Сирия и преди две години се е появил в пропаганден филм на \"Ислямска държава\", в който терористичната организация се хвали с военните си успехи. Междувременно високопоставени полицейски източници информират \"Нова Македония\", че страната продължава бдително да следи тези дейности и в съответствие с преценката редовно поддържа високо ниво на сигурност в държавата. Полицейските източници казват, че особено след най-новите заплахи, които идват от Косово, което е в наше непосредствено обкръжение, службите ще направят допълнителни оценки за нивото на необходими мерки, които трябва да се приложат по време на предстоящите празници. От друга страна, на 18 март на среща със заместник генералния секретар на Европейската служба за външна дейност Педро Серано премиерът Зоран Заев изтъкна, че Македония и Европейският съюз имат обща политика и подход в борбата против радикалния екстремизъм. На срещата, както подчерта правителствената пресслужба, е подчертана готовността на Македония да участва в общите политики и акции на ЕС за справяне с тези прояви. Националните стратегии за справяне с насилствения екстремизъм и за борба с тероризма, които прие македонското правителство, както заявил Заев, са начална основа за институционално действие и са подготвени въз основа на препоръките на ЕС. Представителите на службата за външни работи на ЕС, както се казва в съобщението, изразили силна подкрепа за бъдещо сътрудничество в тази сфера и подчертали, че ще предоставят на Македония целия опит, мерки и подкрепа от институциите на ЕС. Междувременно, колко опасни могат да бъдат тези заплахи за сигурността на Македония по време на големите християнски празници свидетелстват неприятните събития край Смилковското езеро на 12 април 2012 г. Тогава преди Великден хладнокръвно бяха убити четири момчета - Кире Тричковски, Филип Славковски, Цветанчо Ацковски, Александър Начевски и рибарят Борче Стефановски. За страшните събития от 2012 г. в момента в македонския съд се води повторна съдебна процедура против шест лица за тероризъм за делото, което носи името \"Монструм\". Първоначално шестимата обвинени в тероризъм бяха осъдени на доживотен затвор, но в края на ноември миналата година Върховният съд уважи жалбите на отбраната за случая, първостепенната и второстепенната присъда по делото бяха отменени и делото отново бе върнато за решение в Наказателния съд. От друга страна, на пресконференция на Специалната прокуратура на 21 март, държавният прокурор Катица Янева информира, че Специалната проуратура е поела делото \"Монструм\". /БТА/", "date": "2018.04.02", "title": "Вестник \"Нова Македония\": Опасност от терор на Балканите преди Великден?"}
{"url": "https://www.24chasa.bg/novini/article/6793915", "text": "Допреди няколко дни Фади с труд успявал да намери мляко за своето бебе кърмаче в обсадения бунтовнически анклав Източна Гута край Дамаск. Евакуиран в Северозападна Сирия, той описва като същински \"рай\" своя лагер за разселени лица. \"В Гута, излизайки да пазарувам, всеки път се сбогувах с жена си - не знаех дали ще се върна. И тръгвах да обикалям селата, плащах по 17 000 лири (към 32 евро) за литър мляко\", спомня си Фади, цитиран от БТА. \"Тук обаче млякото е само 150 лири (0,25 евро)\", усмихва се младият 30-годишен баща на семейство, с когото говорим в Маарет ал Ихуан, лагер с около 2 хил. разселени лица в провинция Идлиб, почти изцяло извън контрола на сирийския режим. По споразумение между бунтовниците и Русия, съюзничка на сирийските власти, Фади наред с още десетки хиляди души, бойци и цивилни, бяха евакуирани след 22 март от бившата крепост на бунта, подложена на кръвопролитна петседмична офанзива, в която загинаха най-малко 1600 цивилни. Оскъдицата предизвика там главозамайващ ценови скок. \"Разликата в цените е огромна. Не се надявах да оцелея и да видя някъде такава евтиния. Тук има какво ли не. Хората, животът - всичко е различно. Сякаш съм попаднал в рая\", признава той. Провинция Идлиб впрочем не разполага към безгрижие - там се разпореждат джихадистите от бившия сирийски клон на Ал Каида и постоянно влизат в сблъсъци с ислямистки групировки. А режимът и руските му съюзници редовно обстрелват региона. Но да попаднеш тук явно е истинска благодат за разселените в сравнение с живота в Гута, подложена на петгодишна обсада, после удавена в огнен потоп, принудил 400-те хиляди местни жители да живеят в подземни укрития. Обединените нации нарекоха офанзивата \"ад на земята\". \"Сигурност и изобилие\" Едвам пристигнал, Фади побързал да купи нови обувки - \"от истинска кожа\", безалкохолни, бисквити и чипсове. Всичко това на нищожната цена от 1500 лири (2,5 евро), колкото струва една газирана вода в Гута, обяснява той, прекъсван от виковете на хлапета, излезли за мач на двора. Тринайсетгодишният Каис ел Халак ликува след вкаран гол. \"В Хараста беше жив страх и ужас. Не смеехме да мръднем от мазетата, за да поритаме, а тук играя с приятели\", споделя пред АФП светлокожото момче, навлякло сив пуловер. В Гута се налагало Каис да работи, помагайки семейството да се изхранва, \"да има пари за хляб и сено\" - събирал пластмасови отпадъци и найлонови пликове. Докато децата почиват, възрастните полека се връщат към наглед нормалното всекидневие и спокойната обстановка, от каквато са отвикнали. Групичка мъже разговарят край жп линията, заобикаляща лагера. \"Чувстваме се като някой, паднал в кладенец, потънал - и изведнъж изваден навън\", разказва Абу Ламех, 65-годишен бивш тираджия с арабски шал - куфия, на главата. И добавя, вдигнал фаса, който се готви да хвърли: \"За последната цигара, купена преди евакуацията, дадох 850 лири (1,5 евро). Тук са 200 лири кутията (0,3 долара)\". \"Под обсада в Гута направо се задушавахме. Слава на Аллах, сега сме тук, имаме сигурност и изобилие\", казва той. Но все пак се тревожи за съдбата си и за всички евакуирани семейства: \"Освен да имаш храна и вода, и други неща са важни в живота. Искаме да знаем какво ще стане с нас. Тук живеем в лагер\".", "date": "2018.04.02", "title": "Сирия: след \"ада\" на Източна Гута евакуираните попаднаха в \"рая\" на Идлиб"}
{"url": "https://www.24chasa.bg/novini/article/6793919", "text": "В присъствието на руския президент Владимир Путин утре в Турция ще се състои церемония по полагане на основите на АЕЦ \"Аккую\". Кремъл потвърди за предстоящата визита на Путин на 3-4 април в мюсюлманската страна, предаде ТАСС, цитирана от БТА.  Когато бъде завършен проектът за атомната електрическа централа, тя ще произвежда при пълен капацитет 35 милиарда киловат часа електроенергия, които могат да покрият цялостните нужди на мегаполиса Истанбул от електричество, посочва Анадолската агенция. АЕЦ \"Аккую\" ще бъде строена близо до пристанище Мерсин на брега на Средиземно море от руската държавна компания Росатом и ще се състои от четири енергоблока с мощност по 1200 мегавата всеки. Турски фирми ще участват с дял от 35-40 на сто в проекта, който според изчисленията ще има добавена стойност върху националната икономика на Турция от порядъка на 6-8 милиарда долара. Централата ще покрива 10 на сто от нуждите на Турция от електричество и ще осигури постоянна заетост за 3500 души. Първият енергоблок на АЕЦ \"Аккую\" се очаква да започне да произвежда електроенергия през 2023 г., а останалите ще бъдат въведени в експлоатация през интервал от една година. Междуправителственото споразумение за изграждане на АЕЦ \"Аккую\" бе подписано от Турция и Русия през 2010 г., напомня Анадолската агенция.", "date": "2018.04.02", "title": "Утре ще е церемонията по полагане на основите на АЕЦ \"Аккую\" в Южна Турция"}
{"url": "https://www.24chasa.bg/novini/article/6793736", "text": "Задържаха за 24 часа шофьор, употребил мафетамин. Проверката станала на  на 31-ви март около 22,30 ч. при извършване на контрол по безопасност на движението от съвместни екипи на участък \"Медковец\" и жандармерията от Монтана. В с. Медковец е спрян за проверка лек автомобил „Мерцедес Е 220” с монтанска регистрация, собственост и управляван от 26- годишния Ц.Р. от с. Медковец. При извършената проверка за употреба на наркотични вещества и техните аналози с техн. средство drug check 3000 arkm-0261 е установено наличие на амфетамин. На водача е издаден талон за медицинско изследване, като е приел показанията на техническото средство и отказал даването на кръвна проба. Съставени са му 2 акта по Закона за движение по пътищат. По случая е образувано бързо производство в РУ Лом .", "date": "2018.04.02", "title": "Задържаха шофьор на амфетамин в Монтанско"}
{"url": "https://www.24chasa.bg/novini/article/6792642", "text": "Внукът ми е бил смачкан от бой в районното във Велинград, без да е виновен. Но полицаите, които са го били на почивки, още са на работа и може да посегнат на друго момче, казва 67-годишният Филип Славчев от София. От 2 месеца и половина той обикаля институциите в търсене на справедливост. Внукът му отскоро е барман. Бил е футболист като дядо си, носи и неговото име. Подали жалби в МВР и прокуратурата, писали и до премиера Бойко Борисов. Младежът казва: “Не искам да напускам България заради това своеволие. Надявам се на спешно разследване.” “Запознанството” на 24-годишния Филип с МВР е малко преди Коледата на 2017 г. На 21 декември към 6,30 ч 10-ина цивилни полицаи отиват в дома му в столичния кв. “Западен парк”. Носят във Велинград. Отвеждат Филип в “Национална полиция”. После го прехвърлят в Пазарджик, а привечер - в районното във Велинград. Там му вземат отпечатъци и слюнка за изследване и го вкарват в стая с 5-6 души. Единият го пита: “Къде беше на 13 декември?”. Филип отговаря: “В София. Първо на рождения ден на леля ми, а вечерта - на годишнина от сватбата на родителите”. “При този отговор е ударен отстрани по главата. Казали, че лъже”, твърди дядо му. Младежът е без адвокат, още в София подписал декларация, че не иска. Вярвал, че има грешка и няма да му трябва. Полицаите обаче настояват, че е карал колата, с която са избягали обирджии на бюро за парични преводи. Грабежът става на 13 декември към 9,30 ч. Въоръжен влиза в бюрото, заплашва касиерката с пистолет и взема оборота - 15 000 лв. и 5000 евро. Филип младши разказва: “Твърдяха, че съм сниман с камера как шофирам продадената от баща ми кола - “Пежо 106”. Казах им, че не съм карал пежото от 4-5 г. Никога не съм стъпвал във Велинград. Те казаха, че колата е долу. Искаха да слезем и да се кача в нея, за да ми направят снимка и да я сравним, но аз отказах. Опасявах се, че ще ме изработят да оставя отпечатъци”. Следват викове и удари. Филип твърди, че е свален на пода и бит с “тупаници” и “ритници” от 4-5 души. “Свих се да си предпазя лицето. Имах чувството, че ще ме убият от бой. не можех да осъзная какво ми се случва. После се отвори вратата, влезе едър мъж с маска и каза на другите да излязат”, разказва Филип. В едната си ръка маскираният държал тъп предмет, наподобяващ фенер, а в другата - карабинер ( Маскираният почнал да го удря с карабинера като с бокс. Настоявал а извършител на грабежа е Даниел Симеонов, приятел на сестра му. Филип отказал. Показали му втора заповед за задържане, първата подписал в София. После го свалили “в една от клетките долу”. Няма представа колко е лежал там. После е отведен в стаята на патрулиращите полицаи. И там “беседата” с 4-5 души продължила без протокол. Пак му дават лист да пише признания, но Филип упорства, че нищо не е извършил. Тогава по думите му дошли мъже с по-различни униформи. “Единият казва: “Заради тава копеленце ли ще ме будите?” Пита Филип откъде е и гаси лампата. Свети само мониторът на компютър. Според Филип онзи почнал да го обижда, да го удря и с хватка го свалил на пода. “Усетих адска болка - до напикаване - в рамото и нещо изпука. Той и “Не знаеш кой съм, копеленце, ще те изнасиля, ще те оставя на място”, разказва Филип. Маскираният почнал да разкопчава колана си и извикал към другите: “Вържете го, вържете го!”, а към Филип: “Признай си!”. После го оставя да мисли. Другите му нареждат да стане, а той едва се държи на краката си от болки в главата и тялото. Повтаря, че няма какво повече да каже. Заради нетърпимата болка в рамото моли полицаите да го заведат при лекар и те склоняват. Трима се качват с него в патрулката. Посягат да му сложат белезници, но се отказват, когато им казва, че болката не се търпи. Преди да стигнат болницата, Филип е предупреден да внимава какво говори, да не “прави циркове” и че се бил подхлъзнал на леда. По пътя полицай пита Филип дали може да плува. “Беше с къдрава коса. Каза, че щом рамото е ранено, ще ми вържат краката и ще ме хвърлят в блатото.” Според близките на Филип е имал предвид езерото “Клептуза”. В старата болница във Велинград се установява, че рамото на момчето е извадено. С местна упойка дежурният лекар опитва да го намести, но не успява. Когато пита какво се е случило, единият полицай отговаря: “Е, виж, как е паднал на леда”. Докторът заръчва на сутринта пак да докарат момчето в болницата. “Нищо му няма, ще издържи”, казва един от полицаите. Филип е върнат в участъка. Пак му дават лист да пише обяснения, но той казва, че ръката много го боли и моли да си почине в “клетката”. Иска да говори с баща си по телефона. Отговарят му, че ще го направи, когато го пуснат. “само и само да не ме викнат и да ме бият”. На сутринта го пускат заедно с купувача на пежото - Андрей с прякор Гунди. Обвинение не му е повдигнато, но на пресконфереция същия ден полицията обявява, че грабежът е разкрит. В съобщението до медиите МВР пише, че “в резултат на упорито денонощно разследване” са задържани трима извършители на престъплението и Д.С. е за 72 ч в ареста. Филип е без пари и телефон. Пита на тръгване как да се прибере в София и му отговорят: “Оправяй се!” Случаен мъж му дава телефона си да се обади на приятел, който идва с колата си да го прибере. “Като го видяхме, не можеше да слезе от колата. Не приличаше на човек, едната му ръка висеше”, казва през сълзи бабата на Филип - Бисерка. В “Пирогов” правят рентгенови снимки, наместват рамото и в 15,35 ч на 22 декември младежът е освидетелстван в Съдебна медицина. Според заключението има охлузвания и кръвонасядания по лицето, гърба и краката, хематом и синини зад ушите, подкрепяща превръзка на дясната ръка, която трудно движи. Според експерта нараняванията могат да бъдат получени по начина, описан от младежа. над арестанта. Вътрешна проверка показала, че не е имало “неправомерна употреба на физическа сила”. В прокуратурата обаче е заведено следствено дело. Миналата седмица, ден след запитване на “24 часа” за случая, дядото на Филип бил приет от шефа на пазарджишката полиция комисар Йордан Рогачев. “Той ни увери, че ако се докаже това, което ви разказахме, ще има наказани и случаят няма да се потули”, казва дядото на Филип. Според него вероятно заради спорта внукът му е издържал нощта в районото. Съжалява, че кариерата му във футбола се е провалила заради контузия. Като дете Филип бил в “Славия”, после в “Миньор”-Перник, и “Левски”. Разпитите в участъка му докарали страхова невроза. “Възстанових се физически, но не и психически. Друг на мое място щеше да се пречупи и да подпише каквото му дадат”, казва Филип. Има подадена жалба от Филип Василев за нанесен му побой от служители в ПУ-Велинград, заяви говорителят на полицията в Пазарджик Мирослав Стоянов. Със заповед на директора - старши комисар Йордан Рогачев, е извършена проверка по жалбата от специално създадена комисия, а резултатите са предадени на районната прокуруратура във Велинград. Стоянов обаче отказа да съобщи какво е установено. Има следствено дело за побоя, което към момента е срещу неизвестен извършител. Ако се съберат достатъчно доказателства, ще бъдат повдигнати обвинения, заяви шефката на прокуратурата във Велинград Елена Малинова. Питане по случая до министър Валентин Радев е отправил и депутатът Славчо Велков. В писмен отговор до него от МВР твърдят, че оплакванията на задържания “за нанесена средна телеса повреда” са неоснователни, но “материалите от проверката са изпратени на прокуратурата с оглед образуваното наказателно производство”. Едва преди дни Андрей и бащата на Филип - Георги, са били разпитни, за да се изясни собствеността на пежото. Филип старши твърди, че зет му я продал преди 4-5 г. на Андрей, но колата не била прехвърлена по документи.", "date": "2018.04.02", "title": "Млад мъж: Полицаи ме биха 3 пъти за нощ, един плашеше с изнасилване"}
{"url": "https://www.24chasa.bg/novini/article/6793784", "text": "Вицепремиерът и министър на външните работи Екатерина Захариева ще се срещне с черногорския си колега проф. д-р Сърджан Дарманович в София утре/ 3 април/, съобщават от МВнР. Двамата ще обсъдят българското председателство на Съвета на ЕС и европейската перспектива на Черна гора, теми от двустранните отношения и регионалното сътрудничество. От МВнР припомнят, че Захариева е посетила Подгорица в края на август миналата година в рамките на балканската си обиколка преди началото на българското европредседателство. На 14 декември 2017 г. на визита в София бе председателят на парламента на Черна гора Иван Брайович. Посещението бе първото на председател на черногорския парламент у нас след възстановяването на държавността на страната, се припомня в информацията.", "date": "2018.04.02", "title": "Захариева ще се срещне с външния министър на Черна гора утре"}
{"url": "https://www.24chasa.bg/novini/article/6793795", "text": "За много хора е трудно да се наспят добре дори когато са сами в леглото, но половинката, която хърка или дърпа завивките, превръща тази цел в нещо непостижимо. Макар и това да не изчерпва проблемите между чаршафите, \"разводът за сън\" може да е решение за спасяването на връзката, пише в. \"Индипендънт\". Изследване от 2010 г. на Националната фондация по съня установи, че почти четвърт от американците са заложили на \"развод за сън\" - самостоятелна спалня, предава БТА. Нова анкета сред 3000 американци обаче показа, че още повече биха искали да имат такава възможност, но мнозина се притесняват да повдигнат въпроса. Според нея 31 процента биха предпочели да спят отделно от половинката си. 10 процента пък са посочили като причина за край на предишна връзка проблеми със съня. Мъжете по-често от жените искат собствено пространство за сън - 40 процента срещу 38 процента. Дори и разделянето в отделни сватби да е било общо решение обаче, 41,4 процента от анкетираните са казали, че премълчават това пред приятелите и роднините си. Тъй като не всички могат да си позволят отделни спални, здравните власти дават препоръки за по-здрав сън. Сред тях са да си лягаме по едно и също време, да четем книга, да изключим телевизора. Най-сигурният начин е да си създадем навици и да се придържаме към тях.", "date": "2018.04.02", "title": "Много американци искат развод, защото половинките им пречат да спят"}
{"url": "https://www.24chasa.bg/novini/article/6793805", "text": "Председателят на комисията по вътрешна сигурност и обществен ред и председател на ПГ на ГЕРБ Цветан Цветанов ще открие във вторник кръгла маса на тема „Комисия по досиетата – настояще и бъдеще“, съобщиха от пресцентъра на ГЕРБ. Събитието ще се проведе в зала „Изток“ на Народното събрание (пл. „Народно събрание“ №2). Организатори на кръглата маса са Комисията по вътрешна сигурност и обществен ред и фондация “Конрад Аденауер”. В 10.00 часа Цветан Цветанов ще открие форума, а гост-лектори в него ще бъдат ръководителят на бюрото на фондация “Конрад Аденауер” за България Торстен Гайслер, юристът и университетски преподавател Веселин Вучков, председателят на Комисията по досиетата Евтим Костадинов, Екатерина Бончева от Комисията, проф. Евелина Келбечева от Американския университет в България и журналистът Юлияна Методиева.", "date": "2018.04.02", "title": "Цветанов открива утре кръгла маса „Комисия по досиетата – настояще и бъдеще“"}
{"url": "https://www.24chasa.bg/novini/article/6793809", "text": "Основни пречки, възпиращи бизнеса да участва в обществените поръчки, са корупцията, административните спънки, непосилните изисквания и неяснотите в Закона за обществените поръчки (ЗОП). Това са част от изводите от анкетно проучване на Българска търговско-промишлена палата /БТПП/, разпространено от пресцентъра на работодателската организация, предаде БТА.  Анкетата е сред членове на БТПП в периода 12 - 16 март. Тя е мотивирана от среща с представители на Световната банка, проучващи проблемите на обществените търгове в България. Над 40 на сто от българските компании смятат, че има предварително набелязан за печеливш кандидат при избора за изпълнител на обществени поръчки. Малко над 20 на сто от анкетираните са участвали в обществени поръчки и са ги печелили, а 20 на сто никога не са участвали. Причината за незаинтересоваността от тяхна страна се дължи ред причини: попълване на много и сложна документация, непосилни за малките и средни предприятия /МСП/ гаранции, липса на информация за поръчките, невъзможност за МСП да извършат целия обем на поръчката. Поради тези причини бизнесът излиза с няколко предложения. Над 62 на сто от анкетираните предлагат обществените поръчки да се обявяват и провеждат само по електронен път, при ясни критерии; 44 на сто смятат, че не трябва да се включват субективни критерии - като отлагане на плащанията, специфични конкретни изисквания, отнасящи се до определен модел или услуга; 38 на сто предлагат да се предвижда определен процент от обществените поръчки да бъде изпълняван от МСП; 30 на сто предлагат да отпадне възможността за директно възлагане на поръчки или чрез преговори с конкретно избрани фирми. Проучването на БТПП показва, че след влезлия от април 2016 г. нов ЗОП едва 13 на сто от анкетираните компании забелязват подобряване в прозрачността на процедурите за обществени поръчки, 56 на сто не забелязват никаква промяна, а 31 на сто не могат да вземат отношение по въпроса, защото нямат преки наблюдения.", "date": "2018.04.02", "title": "Кои са основните пречки на бизнеса при обществените поръчки?"}
{"url": "https://www.24chasa.bg/novini/article/6793866", "text": "Настоящият форум демонстрира нашата обща воля и желание за още по-динамичен диалог и по-интензивно и мащабно развитие на отношенията между България и Турция. Това заяви министърът на икономиката Емил Караниколов по време на Българо-турски бизнес форум в Истанбул, съобщи пресцентърът на министерството на икономиката. Във форума участваха над 150 български и турски фирми. Министър Караниколов изтъкна, че Турция е един от водещите търговски партньори на България, като заема четвърто място в българския износ и пето място във вноса. Той допълни, че географската близост и потенциалът на пазарите предопределят висока активност между българските и турските фирми. \"Двустранната търговия е балансирана, като за 2017 г. е почти 4 млрд. евро. Българският износ за Турция надвишава 2 млрд. евро, заема 7.8% от общия износ и бележи ръст от 10%. Вносът от Турция е 1,9 млрд. евро, като заема 6.3% от общия внос и бележи ръст от 17.3%\", подчерта Караниколов. Икономическият министър заяви, че за периода 1996 - 2017 г. турските инвестиции в България са в размер на над един млрд. евро, а за 2017 г. те са в размер на 80.8 млн. евро. \"Тези цифри категорично потвърждават важното значение на Турция като външнотърговски партньор на страната ни.\", подчерта Караниколов. Той допълни, че допълнителен импулс за развитие на двустранните икономически отношения може да даде и провеждането на сесия на Междуправителствената българо-турска комисия за икономическо сътрудничество. \"Използвам настоящия форум, за да ви информирам, че с решение на МС на Република България съм определен в качеството ми на министър на икономиката за съпредседател от българска страна на комисията\", посочи Караниколов. От турска страна беше отправено предложение в началото на следващата година във Бурса да се състои следващият бизнес форум. По време на посещението министър Караниколов проведе среща с министъра на икономиката на Турция Нихат Зейбекджи. Двамата обсъдиха търговско-икономическите отношения, както и възможностите за тяхното активизиране. По време на срещата беше поставен акцент на възможностите за инвестиции в инфраструктурни проекти и сътрудничеството в областта на земеделието.", "date": "2018.04.02", "title": "Министър Караниколов: През 2017 г. \nтурските инвестиции у нас са за 80,8 млн. евро"}
{"url": "https://www.24chasa.bg/novini/article/6793868", "text": "Саша Павлич от хърватския град Риека реши на католическия Великден да измине пеша пътя от Риека до Загреб, 180 км, носейки на гърба си направен от него дървен кръст, като по този начин протестира, че правителството купува изтребители за 500 милиона долара вместо да достави редки лекарства за поне 10 процента от тази сума, предаде Танюг, цитирана от БТА. \"Искам правителството да загребе в същия кладенец, в който намери 500 милиона долара да купи изтребители, и да напълни фонда за редки лекарства с поне 10 процента от тази сума\", казва Саша Павлич. Той изрази разочарованието си, че държавата има пари за изтребители, а във фонда за редки болести има едва 20 000 куни. Той решил да направи кръст, който носи в Загреб на \"скъпите водачи на този народ\". \"Нося го за всички онези деца и родители, които чуват, че няма пари за лечение, а три милиарда куни за самолети има\", казва той. Желанието и посланието му е никога вече да не става така, че някое дете в Хърватия да няма лекарство за болестта си. След многобройни протести на родители на деца, боледуващи от тежки болести и нуждаещи се от скъпи лекарства, правителството откри сметка, в която досега от дарения на граждани и фирми са събрани много малко средства, съобщава интернет сайтът индекс. Правителството обаче не е платило в тази сметка нито една куна. \"Ако няма пари за детски живот, тогава не ни трябва държава, да я разпускаме\", пише Саша Павлич в Туитър.", "date": "2018.04.02", "title": "Хърватин носи 180 км кръст на гърба си: Пари за лекарства, не за изтребители"}
{"url": "https://www.24chasa.bg/novini/article/6793593", "text": "Редовен ремонт на АЕЦ \"Кръшко\" започна снощи с изключване на централата от електроенергийната мрежа и се предвижда целият ремонт да продължи по-малко от един месец, т.е. до края на април, заяви директорът на атомната електроцентрала Стане Рожман, съобщи Танюг, цитирана от БТА.  Рожман каза на пресконференция, че ремонтът ще струва 100 милиона евро, а Кръшко ще ги покрие със собствени средства, съобщи загребската телевизия Н1. В този период ще се модернизира постройката и ще се вложат много пари за сигурността. Замяната на ядреното гориво ще струва около 46 милиона евро, разходите за всички услуги са оценени на около 32 милиона евро, а на оборудването - на около 22 милиона евро.", "date": "2018.04.02", "title": "Ремонтират АЕЦ \"Кръшко\" в Словения"}
{"url": "https://www.24chasa.bg/novini/article/6793606", "text": "Общо 1968 бежанци и мигранти са пристигнали на гръцките острови в северната част на Егейско море. От тях 1369 са стигнали до остров Лесбос, 541 - до остров Самос и 58 - до остров Хиос. През януари на същите острови пристигналите са били 1 504, а през февруари техният брой е бил 997, сочат данни, изнесени от гръцкото електронно издание на в. Нафтемборики\", цитирано от БТА. За сравнение през март 2017 г. в северната част на Егейско море пристигналите мигранти и бежанци са били 1407, докато през март предходната година те се наброявали 8604. Според данни на турската брегова охрана, изнесени в нейния сайт, през целия месец март тази година в турски териториални води са били регистрирани 34 опита на бежанци и мигранти, като обратно са били върнати на брега 1409. Вчера също е имало два опита, пише още в. \"Нафтемборики\". ", "date": "2018.04.02", "title": "Близо 2 000 бежанци са пристигнали на гръцките острови през март"}
{"url": "https://www.24chasa.bg/novini/article/6793607", "text": "Съчетавайки страстта към изкуството бонсай с изкуствен интелект, специалисти са създали миниатюрно умно дръвче, което прави компания на собственика си и дори разговаря с него, съобщава сайтът Ред ферит. По същество дръвчето не се различава от останалите творения на изкуството бонсай - собственикът му трябва да полага грижи за него и да следи дали растението получава достатъчно светлина и вода, предава БТА. Това, което прави бонсая различен от останалите, е неговата високотехнологична поставка. В нея има вграден високоговорител, чрез който дръвчето \"разговаря\" със собственика си, както и светоизлъчващ диод, издаващ \"чувствата\" му. Умният бонсай разполага също със сензори за състоянието на почвата, камера за контролиране на движенията и 9-осов сензор, който позволява на дръвчето да следва притежателя си подобно на лоялен домашен любимец.", "date": "2018.04.02", "title": "Умно дръвче бонсай прави компания на собственика си (Видео)"}
{"url": "https://www.24chasa.bg/novini/article/6793624", "text": "33-годишна варненка, обявена за международно издирване за контрабанда на кокаин, е задържана на летището в родния си град. Състав на Варненския окръжен съд я остави в ареста с постоянна мярка за неотклонение задържане под стража в извънредно заседание в неделя. Очаква се властите в Германия да изпратят необходимите документи, освен европейската заповед за задържане, за да прецени съдът в морската столица, дали Фатма Д. да бъде екстрадирана, за да бъде съдена зад градица. Обвиненията срещу Фатма са сериозни. Тя е залавяна на два пъти със сериозни количества кокаин на границата между Германия и Холандия. Обявена е за международно издирване от прокуратурата в германския град Бохум и две години е успявала да се укрива. Обвиненията срещу нея са за това, че на 7 ноември и на 18 декември 2016 г. е била задържана зад волана на куриерски автомобил, в който бил открит тайник. В него са намерени 4 кг. кокаин, а втория път – 6,7 кг. кокаин. Издирваната за контрабанда на кокаин варненка е задържана на 30 март тази година на летище Варна. Незабавно са били информирани за местонахождението й съдебните власти на федералната република. С постановление на наблюдаващ делото прокурор в Окръжната прокуратура във Варна Фатма Д. е задържана до насрочването на същинското производство по европейската заповед за арест.", "date": "2018.04.02", "title": "Заловиха варненка, издирвана от немските власти за контрабанда на кокаин"}
{"url": "https://www.24chasa.bg/novini/article/6793623", "text": "Двама мъже са задържани за притежание на наркотици при специализирана полицейска операция в Благоевград. Операцията е реализирана от служители на ГДНП, ОДМВР - Благоевград и Кюстендил, под наблюдението на Прокуратурата. В рамките на проведена вчера специализирана полицейска операция по противодействие на наркоразпространението са задържани двама мъже. М.А. (на 39 г.) и Д.Р. (на 27 г.) пътували в автомобил и били спрени за проверка на територията на Благоевград. В хода на извършеното претърсване в колата били намерени и иззети общо 102.5 г хероин. Операцията е реализирана под ръководството на Окръжна прокуратура - Благоевград и в нея са участвали криминалисти на Главна дирекция „Национална полиция“ и колегите им от Благоевград и Кюстендил. М.А. и Д.Р. ще бъдат привлечени като обвиняеми за извършено от тях престъпление по чл. 354а, ал. 1, изр. 1, пр.4 във вр. с чл. 20, ал. 2 от НК. По случая е образувано досъдебно производство, а работата по документирането му продължава под надзора на прокуратурата.", "date": "2018.04.02", "title": "Спипаха двама с наркотици в Благоевград"}
{"url": "https://www.24chasa.bg/novini/article/6793643", "text": "Турските сили за сигурност са задържали 245 заподозрени, за които се смята, че са свързани с \"Ислямска държава\", и са предотвратили няколко терористични нападения през март, предаде Анадолската агенция. Според сведения, събрани от агенцията, сред арестуваните има чужденци, заподозрени, че са били част от административната структура на терористичната групировка. Турските служби са иззели също документи, оръжия и муниции, предава БТА.  Петдесет и един заподозрени са били оставени в ареста по решение на съда, а част от задържаните са били депортирани. Срещу други все още се води разследване. Силите за сигурност са арестували десет души, заподозрени за връзки с ИД в северозападния турски окръг Сакаря, в централния Невшехир и в южния Газиантеп. Деветима от тях са били оставени в ареста. В Шанлъурфа, окръг в Югоизточна Турция, от общо 41 заподозрени 18 са били изпратени в ареста. Най-малко 319 души са загубили живота си в терористични нападения на ИД в Турция, при които мишена на терористите са били цивилни.", "date": "2018.04.02", "title": "През март са задържали 245 заподозрени за връзки с ИДИЛ в Турция"}
{"url": "https://www.24chasa.bg/novini/article/6793653", "text": "Ломските полицаи издирват мъж, ограбил касата на храма в квартал „Боруна“ в Лом. Навръх Цветница .между 12 и 18 часа в крайдунавския град неизвестен демонтирал стъкло на прозорец и проникнал в православния храм „Свети Никола Стари“ в кв. „Боруна”. Неверникът не се поколебал да посегне на светинята и задигнал 225 лв от касата на храма, както и неустановена сума пари на монети от кутията за дарения. Местопроизшествието е посетено и е извършен оглед. По случая е образувано досъдебно производство в РУ Лом.", "date": "2018.04.02", "title": "Апаш задигнал 225 лева от касата на храма в Лом"}
{"url": "https://www.24chasa.bg/novini/article/6793666", "text": ". Сръбският министър на външните работи Ивица Дачич заяви, че няма постигнато споразумение за признаване на независимостта на Косово, което да позволи на бившата югопровинция да получи място в ООН, предава електронното издание на белградския вестник Кurir, цитирано от БТА.  \"Сърбия няма интерес от изострената ситуация, която трябва да се успокои, за да се приложат договореностите, постигнати в Брюксел\", подчерта Дачич. Според него критерий за волята на косовското правителство ще бъде 20 април 2018 г., когато Прищина трябва да започне да изпълнява поетите ангажименти към Сдружението на сръбските общини в Северно Косово. Сръбският външен министър определи задържането и изгонването от Косово на ръководителя на канцеларията за Косово и Метохия, Марко Джурич, като срам за Европа и ЕС.", "date": "2018.04.02", "title": "Ивица Дачич: Сърбия няма да признае Косово и да позволи да получи място в ООН"}
{"url": "https://www.24chasa.bg/novini/article/6793665", "text": "Гръцката организация по безопасност на храните (ЕФЕТ) е започнала интензивни проверки по магазините и приканва потребителите да бъдат внимателни при пазаруване с оглед на Великденските празници, информират медиите, цитирани от БТА. Организацията призова потребителите да пазаруват само от официални и проверени магазини. Месото и най-вече агнешкото да е с печати и да се държи в хладилници или на охладени места, а не извън тях, да се следи за хигиенните условия и да се изискват необходимите търговски обозначения на стоките. Изисквания има още за яйцата и боите, както и за останалите продукти. В случай на нередности потребителите да се обаждат на петцифрения телефон 11 717.", "date": "2018.04.02", "title": "В Гърция приканват потребителите да са особено внимателни при пазаруване по Великден"}
{"url": "https://www.24chasa.bg/novini/article/6793717", "text": "От 2015 г. насам Белгия е осигурила подслон за 903 християни от Сирия, съобщи държавният секретар по убежището и миграцията Тео Франкен. Местни медии уточняват, че в последните три години Белгия е организирала няколко специални операции на място, за да изведе християни, особено от източните части на Сирия и от Алепо. По този начин достигналите Белгия сирийци не е било необходимо да поемат по пътя на мигрантите, предава БТА. Франкен заявява, че белгийското правителство възприема като свое задължение, спорез възможностите си, спасението на сирийските християни. В пост във Фейсбук държавният секретар призовава за подкрепа на властите в Египет, които защитават християните копти.", "date": "2018.04.02", "title": "Белгия е подслонила над 900 сирийски християни за 3 години"}
{"url": "https://www.24chasa.bg/novini/article/6793714", "text": "Турски пътни полицаи наложиха глоби на 37 водачи от колона сватбари на автомагистрала в Истанбул, тъй като блокирали всички ленти и се движели с ниска скорост, съобщава турската частна телевизия НТВ. Случката е станала вчера, а младоженците, които закъснели за собствената си сватба, я сметнали за първоаприлска шега. Пътната полиция е била уведомена за случая от други шофьори на пътя. Сватбарската автоколона била засечена от камерите, проследяващи трафика, и спряна на полицейски пункт, предава БТА.  Известно време полицаите се чудели какво да предприемат, след като забелязали, че колите са украсени за сватба, но после наложили на всички водачи от колоната глоби от по 108 турски лири (22 евро) за това, че застрашават пътното движение. Пътните проверки са продължили около час, поради което булката и младоженецът закъснели за сватбата си. Младоженецът споделя, че първоначално сметнали случващото се за първоаприлска шега, но когато получили истински фишове, осъзнали, че не е така. Булката обаче казва, че никога няма да забрави този \"необичаен момент\" в сватбения си ден. На тържеството, което макар и със закъснение все пак се състояло, гостите на шега закичили младоженеца не само с пари, но и със събраните фишове.", "date": "2018.04.02", "title": "Глобиха 37 шофьори от колона сватбари на магистрала в Истанбул"}
{"url": "https://www.24chasa.bg/novini/article/6793748", "text": "Палестинец умря от раните си, получени по време на протестните акции по границата между ивицата Газа и Израел, предаде ДПА, цитирайки говорител на здравното министерство на Газа - контролирания от \"Хамас\" палестински анклав. 29-годишният Фарис ал Регеб е бил прострелян в петък от израелски войници в корема. С неговата смърт убитите при протестите, започнали в края на миналата седмица, стават 18, предава БТА. Израел казва, че в опита си да овладее бунтовете, стреля по \"главните подстрекатели\", но употребата на сила от армията предизвика загриженост в ООН, а правозащитни групи призоваха за независимо разследване на смъртните случаи. Израел обаче категорично не приема такова разследване. Според него 10 от убитите са активисти на въоръженото крило на \"Хамас\" (тази палестинска организация е смятана за терористична от мнозина на Запад) и на две други екстремистки групировки. \"Хамас\" признава, че петима от убитите са членове на въоръженото му крило. Много видеозаписи, които Израел отхвърля като \"пропаганда на Хамас\", показват как палестинци биват прострелвани, без да представляват непосредствена заплаха, отбелязва ДПА. Започнатите от палестинците протести, наречени \"Големия поход на завръщането\", ще продължат 6 седмици и кулминацията им ще бъде на 15 май - деня след 70-годишнината от основаването на Израел, наричан от палестинците Накба (Денят на катастрофата).", "date": "2018.04.02", "title": "18 са вече жертвите от сблъсъците в Газа между палестинците и армията на Израел"}
{"url": "https://www.24chasa.bg/novini/article/6793592", "text": "Намерихме промени в Закона за горивата, чрез които да заложим земеделския производител като потребител, а не като търговец. Това каза на брифинг в Министерския съвет министърът на земеделието, храните и горите Румен Порожанов след среща при премиера Бойко Борисов със зърнопроизводителите, предаде репортер на Агенция „Фокус“. „През последните няколко дни имахме много интензивни разговори, свързани със законопроекта за горивата. Разговорите бяха в контекста на третирането на земеделските производители в този закон. Това, което създаде известно напрежение, беше формулировката, че земеделският производител се третира като търговец, съгласно закона и в рамките на това има доста регулации, които той трябваше да изпълни. Тези регулации нарушаваха съществуващия режим, който смятаме, че работи много добре, включително и в контролната си част“, заяви Порожанов. По думите му са се създавали предпоставки за допълнителна административна и финансова тежест, която в много случаи не е оправдана. „Имахме много разговори. Благодаря на г-н Емил Димитров за това, че се включи във всичките тези разговори, включително и вчера в МЗХГ, за да намерим промени в закона, чрез които да заложим земеделския производител като потребител, тъй като в последните години този сектор е на светло с ясни правила, ясно платени данъци и акцизи“, допълни той. Попитан за коментар за това, че животновъди от Пловдив са поискали да се въведат държавни кланици и регламентирани държавни цени по отношение на изкупното месо, Порожанов заяви: „На вас как ви звучи това нещо? Подобно предложение не е идвало при мен. Връщаме 25-30 години назад, но ако има такова предложение, аз ще го обсъдя с тях. При мен такова не е идвало“.", "date": "2018.04.02", "title": "Порожанов: Фермерът ще е потребител, а не търговец в Закона за горивата (Снимки)"}
{"url": "https://www.24chasa.bg/novini/article/6793514", "text": "Американска компания разработи софтуер, който помага на прохождащи автори да напишат книгата си, съобщи сайтът Ред ферит. \"АutoCrit\" e \"вторият чифт очи\" на писателите, който им помага да приведат текста си в по-стегнат и четивен вид. Софтуерът на корпорацията \"Акселърейтед иновейшънс\" търси проблеми в ръкописите - повторенията или грешeн избор на дума, като ги сравнява с други творби. Всички тези неща ги правят и редакторите, но с програмата авторите могат да нанесат някои корекции, преди да дадат на друг да чете текста им, предава БТА. Предимството да се използва \"АutoCrit\" е, че той дава предложения за поправяне на грешки в ръкописа. Разбира се, помощта не е безплатна. Софтуерът струва 29,97 щатски долара на месец. Цената може и да си заслужава за създаване на потенциален бестселър.", "date": "2018.04.02", "title": "Софтуер помага на прохождащи писатели"}
{"url": "https://www.24chasa.bg/novini/article/6793521", "text": "Седмици след скандала с \"Кембридж Аналитика\", \"Фейсбук\" продължава опитите си да ограничи достъпа до потребителски данни. Социалната мрежа обяви, че стартира механизъм, съгласно който рекламодателите ще трябва да удостоверят, че имат вашето разрешение, преди да започнат да ви засипват с реклами на имейла ви. Става въпрос за сертификат, който потвърждава, че съответната компания категорично е получила позволение да използва потребителския имейл от профила в мрежата, предава  . \"Фейсбук\" подчертава, че досега винаги е имало подобно изискване, но то вече е поставено „много по- ясно“, за да няма място за злоупотреби. Компанията обещава още, че ще се постарае „да обучи“ рекламодателите относно начините, по които могат да ползват потребителската информация. Facebook твърди, че решението не е в отговор на конкретен инцидент, а че просто иска да е сигурна, че третите страни знаят как да боравят с личните данни. Социалната мрежа обаче не казва как точно ще работи този механизъм – дали се касае за активно налагане на имейл изискването или едно обещание от страна на рекламодателя е достатъчно? Ако е второто, това може да е проблем, тъй като условията на Facebook не предотвратиха неправилното събиране и споделяне на данни в случая с Сambridge Analytica. Колкото и да е остро, едно предупреждение не е достатъчно, за да спре безскрупулните рекламодатели, готови на всичко, за да съберат данните ви без да питат.", "date": "2018.04.02", "title": "\"Фейсбук\" погва нежеланите реклами по имейл"}
{"url": "https://www.24chasa.bg/novini/article/6793513", "text": "Полицията в албанския град Вльора залови 630 кг марихуана на прах и 900 грама масло от марихуана, предаде агенция МИА. В акцията, в която участваха 40 полицейски служители, бяха заловени също пет автомобила и една моторна лодка. Арестувани са петима души, цитирана от БТА. Това е втората полицейска акция през последните дни, в която е заловено голямо количество произведена в Албания марихуана. Тези дни италианската полиция в Сан Марино залови над 500 кг марихуана, превозена с моторни лодки, и арестува двама албански граждани. В рамките на същата акция във Вльора бяха арестувани още трима албански граждани.", "date": "2018.04.02", "title": "630 кг марихуана на прах залови полицията в Албания, петима са арестувани"}
{"url": "https://www.24chasa.bg/novini/article/6790243", "text": "Съвместен проект на България и Сърбия за над 500 хил. евро ще подпомага борбата с горските пожари, като в основните му цели се залага обучение на населението и професионалистите от ГДПБЗН-МВР и Сърбия. Мерките са разписани по проект № CB007.1.31.189 „Повишаване капацитета за управление на риска при големи горски пожари в трансграничния регион – координация, обучение, наблюдение, иновативни методи и технологии“ по ИНТЕРРЕГ ИПП Програмата за ТГС България – Сърбия 2014-2020г. В рамките на проекта ще се създаде тренировъчен център за гасене на горски пожари, в който ще се прилага специална обучителна програма, разработена за ръководен и изпълнителски състав. Благодарение на проекта, българската служба за пожарна безопасност ще получи 2 специализирани автомобила, една система за въздушно наблюдение: микробус, 3 дрона, оборудван автомобил за горски пожари. Пожарната служба на Р. Сърбия ще достави 45 пожарни помпи за нуждите на Сектор за извънредни ситуации. На срещи в гр. Пирот бе разработена „Стандартна оперативна процедура“, която ще регламентира съвместните пожарогасителни дейности при възникване на пожар на едната от двете територии. Предстои и разработването на план за съвместни действия в случай на извънредна ситуация в трансграничния регион Монтана – Пирот. В двата града ще бъде проведена и информационна кампания сред населението, която да запознае хората с основните причини за горски пожари.", "date": "2018.04.02", "title": "България и Сърбия изграждат тренировъчен полигон за горски пожари"}
{"url": "https://www.24chasa.bg/novini/article/6793394", "text": "Обстановката на Балканите се усложни динамично след разстрела на сръбския политик Оливер Иванович. Това каза в интервю за сутрешния блок „Добро утро, България“ на Радио „Фокус“ генерал Кирчо Киров. „Отказът на Прищина сръбските органи за сигурност да участват в разследването допълнително е нагнетил обстановката\", добави Киров. Според него на базата на стара вражда между албанския етнос и сърбите, ситуацията на Балканския полуостров изглежда по този начин. „Втората разделителна линия представлява желанието на 10-те сръбски общини в Северно Косово да обособят своя общност\", обясни генералът. „Разбира се, че тук зад действащите на локално ниво сили стоят и по-големи международни такива. Зад албанската стоят САЩ, зад Белград стои Москва. Всичко това се проектира в действията на Сърбия и Прищина. За Русия, която губи своето влияние в региона на Балканите, е изключително важно да запази Сърбия като свои представител в региона на Западните Балкани“, обясни той. Генерал Кирчо Киров добави, че Москва има интерес ситуацията в Сърбия да се запази такава, каквато е, поради което е била продиктувана кореспонденцията между президентите Владимир Путин и Александър Вучич. „От друга страна, Русия няма повод да бъде заинтересована от това Сърбия да продължи усилията си за членство в ЕС\", коментира Киров. „В този смисъл напрежението на южната сръбска граница е онова, което ограничава сръбските стремежи да покрият изискванията за членство в Общността\", каза още генералът.", "date": "2018.04.02", "title": "Ген. Киров: Ситуацията на Балканите се усложни след разстрела на Оливер Иванович"}
{"url": "https://www.24chasa.bg/novini/article/6793417", "text": "От 12 до 16 март 2018 г. в „ЧЕЗ Електро България“ АД бе проведен одит за подновяване на сертификацията на системата за управление на качеството по новата версия на стандарт БДС EN ISO 9001:2015. Одиторите от международната сертифицираща организация „ТЮФ Рейнланд – България“ ЕООД осъществиха проверка за съответствието на процесите в практическата дейност на звената в „ЧЕЗ Електро България“ АД с изискванията на новата версия на стандарта и регламентите в документацията на системата за управление на качеството предвид актуалните особености на процесите в Дружеството и условията на приложимите законови и регулаторни изисквания. По време на проверката не бяха установени несъответствия с изискванията на стандарта БДС EN ISO 9001:2015. Заключението на одиторите е, че Дружеството е внедрило и прилага ефикасна система за управление на качеството за постигане на своята политика и цели. Екипът за одит потвърждава, че системата за управление на „ЧЕЗ Електро България“ АД изпълнява изискванията на стандарта, адекватно се прилага и поддържа. Директното влияние на професионализма и отговорността на служителите при осъществяване на преструктурирането на бизнеса на Дружеството през ноември 2017 г. аргументира положителните резултати от извършения одит и утвърждава „ЧЕЗ Електро България“ АД като компания, която в своята дейност се придържа към най-високите стандарти в областта на обслужване на клиенти. Прилагането на изискванията на стандарт БДС EN ISO 9001:2015 гарантира непрекъснато повишаване на ефективността на бизнес процесите и по-качествено обслужване на клиентите на Дружеството, отговарящо на нарастващите им специфични изисквания в условията на динамично развиващи се пазар и технологии. „ЧЕЗ Електро България“ АД получи през март 2012 г. сертификат за внедрена и прилагана Система за управление на качеството в съответствие с международния стандарт ISO 9001:2008. Стандартът гарантира, че всички структури и служители на сертифицираната компания прилагат единни и стриктни механизми за управление на качеството, за контрол и измерване на ефективността на бизнес процесите, адекватно поддържат и обезпечават инфраструктурата и работят за повишаване на удовлетвореността на клиентите и партньорите на дружеството. Европейският стандарт EN ISO 9001:2015 има статут на български стандарт от 25.09.2015 г. като БДС EN ISO 9001:2015. Българският стандарт заменя и отменя БДС EN ISO 9001:2008.", "date": "2018.04.02", "title": "„ЧЕЗ Електро България“ АД успешно премина одит за подновяване на сертификацията на системата за управление на качеството, съгласно стандарт БДС EN ISO 9001:2015"}
{"url": "https://www.24chasa.bg/novini/article/6793414", "text": "Пред къщата на журналист от телевизия \"Виести\" в черногорския град Биело поле снощи бе детонирано взривно устройство, но няма жертви и ранени, предаде Танюг. Според неофициална информация на черногорската телевизия взривното устройство е избухнало под автомобила на журналиста, взет под наем, с белградски регистрационен номер. Той е бил паркиран пред къщата, близо до сградата на Висшия съд, предава БТА.  На къщата на журналиста Сеад Садикович няма материални щети. Взривът е бил много силен, разтърсил е целия център на Биело поле. Експлозията избухнала около 23 часа местно време. Садикович заяви, че не подозира никого. Днес ще бъде извършен оглед на мястото.", "date": "2018.04.02", "title": "Взрив избухна пред къщата на журналист от телевизия \"Виести\" в Черна гора"}
{"url": "https://www.24chasa.bg/novini/article/6793430", "text": "15% от водачите на двуколесни моторни средства у нас загиват на пътя. Това каза в интервю за Радио „Фокус“ комисар Алекси Стратиев, експерт по пътна безопасност. По думите му общата бройка на мотористите в страната представлява едва 4% от всички водачи на моторни превозни средства. „Едни от основните животозастрашаващи фактори на пътя са скоростта и липсата на правоспособност\", коментира Стратиев. По думите му е необходимо да настъпят промени в законодателството, така че да бъде ограничена скоростта при водачите на двуколесни превозни средства. „Трябва да се търсят способи и методи за контрол върху тяхното движение, което да гарантира и тяхната безопасност. Така че е добре да има промени в законодателството по отношение на нарушенията, най-вече на скоростта. При всички случаи мотористите при една превишена скорост са много по-рискови. Но ако те се съобразяват с останалите участници на пътя не биха попадали толкова често в тежки произшествия с фатален край“, допълни комисар Стратиев. Той каза още, че летните месеци предполагат по-фриволно поведение от страна на водачите. „Когато скоростта на превозното средство е твърде висока, това отнема от времето на водача за реакция\", каза комисарят. „Спазването на дистанция също трябва да бъде съблюдавано, като превенция срещу инциденти\", посочи Алекси Стратиев.", "date": "2018.04.02", "title": "Експерт: 15% от водачите на двуколесни моторни средства у нас загиват на пътя"}
{"url": "https://www.24chasa.bg/novini/article/6793438", "text": "Земетресение с магнитуд от 6,2 по скалата на Рихтер е регистрирано южно от островите Фиджи в 18:57 часа местно време (около 9:00 часа българско време), показва справка на официалната интернет страница на Европейския средиземноморски сеизмологичен център (EMSC). Епицентърът на труса е бил на 424 километра югозападно от Охонуа в Кралство Тонга в Тихия океан, с дълбочина от 20 километра под земната кора, предава Фокус. Не се привеждат данни за материални щети или пострадали. Няма информация за издадено предупреждение за опасност от образуване на цунами.", "date": "2018.04.02", "title": "6,2 по Рихтер разлюля островите Фиджи"}
{"url": "https://www.24chasa.bg/novini/article/6793471", "text": "Иззети са 1115 литра алкохол без акцизен бандерол от 46-годишен жител на гр. Попово. Това съобщиха от ОДМВР-Търговище. Алкохолът е открит разпределен в общо 144 бутилки в ресторант, складово помещение, бараки и пункт за изваряване на ракия – ползвани от 46-годишния И.И, в хода на проведена на територията специализирана полицейска операция. Предстои да бъдат назначени съответните експертизи. По случая е образувано досъдебно производство по чл. 234 от Наказателния кодекс по описа на РУ-Попово.", "date": "2018.04.02", "title": "Иззеха над 1000 литра нелегален алкохол от 46-годишен от Попово"}
{"url": "https://www.24chasa.bg/novini/article/6793480", "text": "По повод \"огнената гибел\" на китайската космическа станция \"Тянгун-1\", изгоряла над южната част на Тихия океан след навлизането си в земната атмосфера, Франс прес, цитирана от БТА, припомня съдбата на най-известните апарати с подобен край: Изстреляна през 1986 г., орбиталната станция \"Мир\" символизира успешните времена в космическата надпревара за бившия Съветски съюз, въпреки съпътствалите я инциденти и технически проблеми. След разпадането на СССР, поради липса на средства, руските власти решават в края на 90-те години на миналия век да \"изоставят\" огромната орбитална станция с тегло 140 тона и да насочат ресурсите си към Международната космическа станция. През март 2001 г. руската космическа агенция сваля застаряващата станция \"Мир\" над Тихия океан между Нова Зеландия и Чили. Горящите й отломки поднасят огнен спектакъл в небето над островите Фиджи. Изстреляна през 1982 г., космическата лаборатория \"Салют-7\" е последната станция от съветската програма \"Салют\". След изстрелването на \"Мир\" през 1986 г. съветските власти повдигат орбитата на станцията \"Салют\" и я изоставят. Орбиталният модул пада на Земята през 1991 г., въпреки очакванията да остане в орбита до 1994 г. Станцията с тегло 40 тона се разпада при обратното си навлизане в атмосферата, а останките й се разпръскват над Аржентина. \"Скайлаб\" - първата американска космическа станция, е изстреляна от НАСА през 1973 г. и е обитавана до 1974 г. Американските космически власти планират да модернизират станцията, но се сблъскват с проблем с орбитата й. НАСА трябва да се подготви за връщането на \"Скайлаб\" на Земята, въпреки че не е в състояние напълно да контролира къде ще падне станцията с тегло 77 тона. Хаотичното спускане на \"Скайлаб\", отразено \"шумно\" по цял свят, приключва на 11 юли 1979 г. над Австралия. Някои вестници дори предлагат възнаграждение за намерени отломки от станцията. Завръщането на някои космически апарати е гибелно, както в случая на \"Колумбия\". Совалката на НАСА се разпада в небето над Тексас на 1 февруари 2003 г. минути преди да се приземи във Флорида, причинявайки смъртта на всички седем членове на екипажа. По време на изстрелването на \"Колумбия\" парче изолационна пяна се откъсва от външния резервоар и удря лявото крило на совалката. Навлизайки обратно в атмосферата на връщане към Земята, \"Колумбия\" не е в състояние да понесе екстремните температури в тази фаза от мисията и се разпада. Горящите отломки от 80-тонната совалка са снимани от местни телевизии в небето над южната част на САЩ. Останки от совалката са намерени в Тексас и Луизиана.", "date": "2018.04.02", "title": "Вижте кои космически апарати имат същата съдба като \"Тянгун-1\""}
{"url": "https://www.24chasa.bg/novini/article/6793485", "text": "9-годишно момче е с черепно-мозъчна травма, след като е ритнато в главата от кон. Това съобщиха от ОДМВР - Силистра, цитирани от \"Фокус\". Произшествието е станало на 1 април около 14.30 часа в село Нова Черна. Според първоначалните данни детето е управлявало каруцата, в която се возел и пълнолетният му брат, но конят се подплашил и го ритнал в главата. С фрактура на черепа момчето било настанено за лечение в болница в Русе. Случаят се изяснява, образувано е досъдебно производство.", "date": "2018.04.02", "title": "Кон ритна в главата дете в Силистренско, то е в болница с черепно-мозъчна травма"}
{"url": "https://www.24chasa.bg/novini/article/6792609", "text": "Шест години и 8 месеца след убийството на 28- годишната Яна Кръстева случаят официално приключи. Върховният касационен съд (ВКС) даде 20 г. затвор на Николай Русинов-Чеци за смъртта младата жена, която, преди да умре, е бита и изнасилвана между 20 и 30 минути. Присъдата е окончателна. На 13 април Русинов ще посрещне 42-ия си рожден ден сред останалите лишени от свобода в Първи отряд на софийския затвор, където е от 2015 г. Там бе изпратен веднага, след като първо получи доживотна присъда. После тя бе заменена с 20 г. затвор от апелативния съд и потвърдена от върховния, защото престъплението не било извършено “с изключителна жестокост”. Преди да влезе в затвора, Чеци работи като преводач в търговска фирма, без трудов договор, само на комисиони. Полуголото и окървавено тяло на Яна Кръстева е открито на 10 юли 2011 г. в храстите недалеч от Конната база в Борисовата градина от случаен минувач. Аутопсията показва, че младата жена е В първите седмици разследването е в задънена улица, въпреки че са разпитани над 60 свидетели, основно младежи, които в петъчната вечер на 8 юли 2011 г. са в Борисовата градина. Те са там заради два концерта - един на стадиона на ЦСКА и друг - на раппевеца Спенс, в популярното заведение “Маймунарника”. За 4 месеца е задържан клошарят Пламен Трифонов, но срещу него не се събират достатъчно доказателства и той е освободен. Разследващите проучват Чеци, който е заподозрян от самото начало, но не е арестуван веднага. Той е последният, видял Яна жива. Двамата се срещат в “Маймунарника”. Общ приятел ги представя. Сближаването е около полунощ. Танцуват хип-хоп, Яна присяда на масата на Чеци. Купонът е обилно полят с алкохол. Тя пие бира, а той - уиски, джин, ром. Около 2 ч си тръгват заедно, защото са в една посока - кв. “Хаджи Димитър”. Докато вървят по алеите, Чеци се възползва от Яна. Насилва я да правят секс, а после я задушава, като притиска устата с едната си ръка, а с другата я държи за гърлото. Докато се гаври с младата жена, я шамаросва, блъска я по главата и я удря по тялото. До последния си дъх тя е осъзнавала какво се случва, изпитвала е ужас и болка, казва съдът. Смъртта не настъпва внезапно или за секунди, а агонията продължава 20-30 минути. През всичките години Чеци отстоява една защитна теза. Нямал мотив да убие Яна, защото двамата правили доброволен секс. Тя не се противила, а напротив - сама му дала сигнали. Той използвал презерватив. “Много по-важни са следите върху 9-те мокри кърпички около Яна. По тях има негова сперма, но и кръв от Яна. Кръв има и по дрехите ѝ - разкъсан панталон и потник, скъсани бикини, ветрило, калъф и панел за телефон”, пишат върховните съдии. Според тях “кръвта дава достатъчно информация за ударите по носа и по тялото на Яна, както и че те предхождат и съпътстват половия акт до настъпването на смъртта”. По Яна има следи, типични при изнасилване - наранявания от вътрешната страна на ляво и дясно бедро и в половата област. и посочват това като пропуск. Оборват и тезата, че Русинов е имал съучастници. Според обвинението той действал с други двама, които уж държали ръцете на Яна. Прокуратурата стига до този извод заради два косъма от неизвестни мъже. Общо върху тялото на Яна са намерени 7 косъма. 5 от тях са на Чеци, показва ДНК експертиза, направена в лаборатория в австрийския град Инсбрук. Не е ясно обаче на кого са другите два. “Позоваването само на резултатите от ДНК изследването на два косъма не е достатъчно за категоричен извод за присъствието на други мъже”, пишат съдиите от ВКС. За да определят присъдата, те вземат под внимание психологическата и психиатричната експертиза на Чеци. В изследването си експертите не го определят “като поначало агресивен, садистичен, безмилостен, а като за него пречкда постигане на целта си”. Така е и в нощта срещу 9 юли 2011 г. , когато двамата с Яна си тръгват от “Маймунарника”. “Той е обнадежден, че ще постигне интимност, разчитайки и на поетия от нея алкохол, проявявайки упоритост и достигайки до неоправдана агресия. Това не води до извод, че е желаел смъртта ѝ, а се е отнесъл нехайно към възможното ѝ настъпване”, казва съдът. Чеци е задържан на 30 април 2012 г., близо 10 месеца след смъртта на Яна, след като от Инсбрук пристигат резултатите от ДНК експертиза. В годините зад решетките той уплътнява времето си, като пише жалби и води дела срещу затворническата администрация. Само през 2017 г. е имал 4 дела в административния съд в София и още няколко в районния. Последното му дело е от 29 март т. г. То е затова, че на 27 ноември м. г. затворническата управа му взела часовник, който не бил негов. На 28 декември комисия в затвора се занимала с оплакванията на Русинов. Часовникът е върнат на 2 януари т. г. Чеци обаче иска от надзирателите да му платят 180 лв., тройната стойност на часовника, защото го върнали с две драскотини на стъклото, както и да разбере кой го е повредил. Делото е насрочено за 14 май. То и останалите дела ще са повод Чеци от време на време да напуска килията. ВАЛЕРИ ВЕДОВ “Две седмици се въртях из Съдебна медицина в София и се молех да освободят тялото на Яна от моргата. Разследващите най-после ми влязоха в положението и разрешиха да я погребем в родното ми с. Хърлец и накрая душата ѝ намери покой.” Този спомен от лятото на 2011 г. изниква най-напред в съзнанието на Явор Кръстев, бащата на Яна, когато се връща към трагедията, белязала живота на семейството му. Смъртта на Яна съсипва Явор и съпругата му Росица, отразява се зле и на другите им деца. С разклатено здраве, бащата в последните 2 г. е чест пациент на болниците в Северозападна България и София, джобовете му са пълни с всевъзможни хапчета. Новината, че ВКС окончателно е присъдил 20 г. затвор за Чеци, го заварва в Медицинска академия, където изследват Явор заради проблеми с белите му дробове, по-рано мъжът е лекуван и във врачански диспансер. “Тъкмо излязох, след като изследването с ядрено-магнитен резонанс и видях на джиесема над 40 неприети повиквания, споделя Кръстев. - Повечето обаждания бяха от журналисти, търсили са ме да коментирам за пореден път присъдата над изверга Чеци. Ама какво има до казвам повече? Сигурно стотици пъти вече съм си казвал мнението си и за убиеца, и за правораздаването. Десетки пъти са ме цитирали по вестниците, че съжалявам за премахването на смъртната присъда у нас.” Пенсионери от няколко години, Явор и жена му Росица са сами в просторната си къща в с. Хърлец. Децата им имат свой път в живота. Най-близо е дъщерята Даниела, която живее и работи в Козлодуй. Тя най-често се отбива в Хърлец и се грижи за родителите си. “7 г. минаха от смъртта на сестра ми Яна, но не можем да я забравим, въздъхва Даниела Михайлова. - Яна беше много лъчезарен човек, страшно обичаше живота и ни заразяваше всички с идеите си за успешна кариера. Сега, всеки път като видя тъжните очи на мама и тате, се сещам за нея и за нелепо прекъснатия ѝ път в живота. Никаква присъда не може да заличи мъката ни.” Когато стана убийството и като започнаха мъчителните перипетии около разследването, ми се обадиха роднините от Румъния. Знаеха всичко от медиите, затова ми предложиха да си взема семейството и да се преселя при тях, в едно китно село в равнината. Дори ми бяха намерили къща за 3 хил. евро. Бяха готови да съберат парите и да я купят, за да се настаним там. Аз им благодарих, но им рекох, че винаги съм се чувствал българин и няма да оставя страната си. Ще остана, викам, и ще се боря с всички трудности, докато получим възмездие. Е, борих се, има някаква присъда срещу убиеца Чеци... Ама защо ли една горчивина си остава в мен, която усещам по-силно от всичките ми болести”, казва Явор Кръстев.", "date": "2018.04.02", "title": "Чеци се гаврил с Яна 30 минути. Отива за 20 г. в затвора"}
{"url": "https://www.24chasa.bg/novini/article/6793499", "text": "Гръцкият външен министър Никос Кодзиас започва срещи с лидерите на парламентарно представените партии в страната, за да ги информира във връзка с последния развой на преговорния процес за уреждане на спора за името на Македония, съобщава в. \"Контранюз\", цитиран от БТА.  На разговорите с политическите лидери се очаква първият гръцки дипломат да изложи впечатленията си от състоялата в петък тристранта среща във Виена с участието на неговия македонски колега Никола Димитров и международния посредник по този спор Матю Нимиц. Участниците в нея заявиха, че във Виена е бил констатиран положителен напредък, но и че все пак има трудности, по които трябва още да се работи. Двете страни спорят за името \"Македония\", което според гръцката страна съдържа в себе си териториални претенции към едноименната гръцка област. Атина иска смяната на името на малкия й съсед да се осъществи с конституционна промяна и да се прилага навсякъде и за всички, включително на македонска територия, според юридическия принцип \"ерга омнес\". В рамките на планираните днес и утре контакти външният министър ще има срещи с лидера на комунистите Димитрис Куцумбас, с ръководителя на партията Потами /Реката/ Ставрос Теодоракис и с водачката на Движението за промяна Фофи Генимата и с председателя на Съюза на центристите Василис Левендис. След като председателят на главната опозиционна партия Нова демокрация Кириакос Мицотакис отказа среща с Никос Кодзиас, външният министър ще се срещне с представителя на консерваторите, който отговаря за външните отношения в партията Йоргос Кумуцакос. Външните министри на Гърция и Македония се очаква да се срещнат отново след Великден, а ако се установи, че има напредък в преговорите, не е изключена и среща на по-високо равнище.", "date": "2018.04.02", "title": "Гръцкият външен министър започва срещи с\nполитическите лидери за Македония"}
{"url": "https://www.24chasa.bg/novini/article/6793568", "text": "Заключителният кръг на третото Национално средношколско състезание „Енергетиката и ние“ тази година премина под мотото „ЗаЕдно в бъдещето“ и се превърна в двудневно събитие, което съчета конкурса за ученици и изключително успешен първи кариерен форум. Съорганизатори на националното състезание са Община Варна и РУО на МОН – Варна. Председатели на комисиите тази година бяха представителят на министерството на образованието и науката, инж. Росица Илиева - главен експерт в отдел „Професионално образование и обучение“, и специалисти от фирмите-спонсори на състезанието. Средношколците - в екипи и индивидуално, представиха в ТУ – Варна рекорден брой проекти чрез макети, презентации и доклади пред комисии от общо 20 специалисти в четири секции. Тази година броят на макетите достигна 31 – с девет повече от 2017 г., по-голям е броят и на докладите, а в състезанието участваха също така 2 филма и 3 образователни модула, създадени от средношколци. „Енергетиката и ние“ доказа отново, че действително са безгранични въображението на младите хора, потенциалът им и желанието да създадат нещо ново и оригинално. Проектите и предизвикателствата, които си поставиха сами тази година, се простират от идеи за геотермални иновации, алтернативни начини за охлаждане на въздуха, умни къщи, иновативни ферми, енергонезависими плавателни съдове, работещ модел на трансформатор на Тесла, електронен учебник по електроенергетика за 10 клас, изследване на ядрената перспектива и водородното гориво и пр., до генератор за напрежение на марсианска космическа станция... Всяка година броят на участниците се увеличава с около 20%, разширява се и географията на състезанието като се включват и нови училища и региони от страната. През 2016 г. участваха 65 ученици, през 2017 г. – 88, а за финала на тазгодишното издание на състезанието във Варна пристигнаха 109 ученици от 9 до 12 клас и 35 преподаватели и ръководители на проекти! Те са представители на 23 средни училища и професионални гимназии от 18 града в България - Бургас, Варна, Враца, Габрово, Горна Оряховица, Девня, Димитровград, Казанлък, Кнежа, Козлодуй, Мадан, Нова Загора, Пловдив, Русе, Севлиево, София, Стара Загора, Шумен. Всички участници получиха сертификати и подаръци, а най-добре представилите се – специални грамоти и награди от спонсорите на състезанието „Вестас България“, „Шнайдер Електрик България“, „Калиакра Уинд Пауър“, „Електромонтажи“ – Варна, „Агрополихим“. След края на състезанието „Енергетиката и ние“ 2018 всички си тръгнаха с много силен заряд от вдъхновение оптимизъм и по-богати не с една, а с поне сто нови идеи и още толкова нови приятели.", "date": "2018.04.02", "title": "Талантливи изобретатели от 18 града участваха в Националното състезание „Енергетиката и ние“ в ТУ - Варна"}
{"url": "https://www.24chasa.bg/novini/article/6793519", "text": "Откраднати са около 15 000 лева от къща в с. Гърмен. Това съобщиха от ОДМВР-Благоевград. Полицейски служители на РУ-Гоце Делчев работят по получен сигнал за извършена кражба на сумите от около 5 000 евро и около 5 000 лв. от къща в с.Гърмен. Кражбата е извършена в периода от 22.00 часа на 31 март до 02.00 часа на 1 април. За случая е уведомена РП-Гоце Делчев. Образувано е досъдебно производство.", "date": "2018.04.02", "title": "Откраднаха около 15 000 лв. от къща в благоевградското село Гърмен"}
{"url": "https://www.24chasa.bg/novini/article/6793515", "text": "Жена се е простреляла неволно в коляното с оръжието на мъжа, с когото живее в с. Събрано. Това съобщиха от ОДМВР-Сливен, цитирани от \"Фокус\". Тя е без опасност за живота. Сигналът е бил получен днес в 00.15 часа в Спешната помощ в Сливен. Оръжието е законно притежавано. Инцидентът е станал около 21,50 часа на 1 април. Работата по случая продължава. Образувано е досъдебно производство.", "date": "2018.04.02", "title": "Жена се простреля неволно в коляното с оръжието на мъжа, с когото живее"}
{"url": "https://www.24chasa.bg/novini/article/6793529", "text": "Германската канцлерка Ангела Меркел е „шампионка по пътувания в чужбина“ сред всички политици, заемащи поста канцлер от създаването на Федералната република в края на 40-те години на миналия век. За 12 години на поста федерален канцлер Меркел е напускала Германия по служебна необходимост 419 пъти. Тя е посетила 79 страни, съобщава „Билд“, цитиран от  . Меркел на два пъти посети България. За пръв път тя гостува в страната ни на 11 ноември 2010 г., а втория път – 20 януари 2018 г. Второто място по броя на обиколките – 131 за 7 години – заема Герхард Шрьодер, който е канцлер в периода от 1998 до 2005 г. Бронзовият медал е за Хелмут Кол. Канцлерът обединител, който управлява Германия в продължение на 16 години от 1982 до 1998 г., е осъществил само 102 пътувания. Най-умереният по отношение на задграничните воаяжи е Лудвиг Ерхард /1963-1966 г./, който е бил само в 12 държави. Най-често ръководителите на германското правителство са посещавали съседните държави: Франция – 106 пъти, от тях половината са на сметката на Меркел; Белгия – 92 пъти, а също така САЩ – 63 пъти. В петицата влизат още Великобритания /35 визити/ и Италия /34/. На 14 март тази година Бундестагът избра Меркел за четвърти път на поста канцлер, въпреки нарастващото недоволство срещу нейната политика и трудните преговори за съставяне на коалиция. В случай че тя изкара пълен мандат, ще се изравни с Хелмут Кол по престой в канцлерството. ", "date": "2018.04.02", "title": "Меркел с най-много пътувания в чужбина от всички канцлери на Германия"}
{"url": "https://www.24chasa.bg/novini/article/6793530", "text": "Първият дрон на руските пощи се разби в къща, пише „Россия 24“. Дронът трябвало да достави пратка в село в района на Улан-Уде, но малко след излитането променил траекторията си, ударил се в къща и се разбил, съобщи Според експертите причините за катастрофата може да са две – апаратът е бил подхванат от силния вятър или електрониката му се е повлияла от устройства за безжичен интернет.", "date": "2018.04.02", "title": "Първият руски пощенски дрон се разби в къща"}
{"url": "https://www.24chasa.bg/novini/article/6793246", "text": "Русия свиква извънредна сесия на Изпълнителния съвет на Организацията за забрана на химическите оръжия (ОЗХО) на 4 април заради инцидента в Солсбъри, пише “Российская газета В интервю за вестника посланика на Руската федерация в Холандия и специален представител на страната при ОЗХО Александър Шулгин заявява, че Русия е заинтересована от пълноценно, всестранно, обективно и прозрачно разследване на това, което се е случило в Солсбъри, като подчертава, че към страната му са предявени абсолютно неприемливи обвинения в нарушаване на Конвенцията за забрана на химическото оръжие на територията на Великобритания, предава Фокус. Александър Шулгин разказва, че Русия е предложила на британците да се откажат от войнствената реторика и спокойно да работят на правното поле на Конвенцията. Там е указано, че когато у една страна възникват въпроси към друга страна за нейното спазване, то двете страни трябва да изяснят спора в двустранни консултации. Според него британците не са очаквали подобно предложение, а на другия ден са заявили, че не желаят да провеждат никакви консултации с неговата страна и вместо това са поискали техническо съдействие от ОЗХО. На въпроса къде ще се проведат изследванията на взетите от Солсбъри проби посланика отговаря, че предполага, че те ще се проведат в две сертифицирани лаборатории. Според Конвенцията в разследването не могат да участват представители на засегнатите страни. Посланик Шулгин не отговаря какво ще предложи Русия на свиканото извънредно заседание на Изпълнителния съвет на ОЗХО на 4 април.", "date": "2018.04.02", "title": "Русия свиква Организацията за забрана на химическите оръжия на 4 април заради \"Скрипал\""}
{"url": "https://www.24chasa.bg/novini/article/6792798", "text": "Инвестбанк най-вероятно е новият собственик на търговска банка “Виктория”, след като на 26 март управителният съвет на Фонда за гарантиране на влоговете с единодушие е направил избора, научи “24 часа”. Очаква се официално съобщение от синдиците на КТБ - банката, която е собственик на ТБ “Виктория”. Две банки бяха финалисти при третия опит за продажбата - Инвестбанк и БАКБ. Първоначално те са подали обвързващи оферти, а след това синдиците на КТБ са изпратили покани за подобряване на офертите. До петък не е било ясно дали кандидатите са направили това. Позовавайки се на запознати с преговорите, финансовото издание “Банкер” писа, че БАКБ не възнамерявала да продължава да наддава на всяка цена, тъй като не се нуждаела от допълнителен капитал. Според запознати Инвестбанк е предложила подобрена ценова оферта за “Виктория” и затова управителният съвет на Фонда за гарантиране на влоговете е изпратил договор за покупка. Бил е подписан и тристранен протокол между Инвестабанк, ТБ “Виктория” и синдиците на КТБ. Има и избран посредник за транзакцията на акциите. От Инвестбанк отклониха въпроса дали е финализирана сделката, тъй като срокът за процедурата е 7 април, неделя. До тази дата синдиците на КТБ трябва да обявят победителя, а фондът да качи официално на сайта си финалиста за ТБ “Виктория”. Продажбата на тази банка бе сред важните задачи на синдиците на КТБ, тъй като целта е била да се постигне възможно най-висока цена и да постъпят сериозни суми в обявената в несъстоятелност КТБ. Инвестбанк ще стане собственик на 100% от капитала на “Виктория”, който е 34,7 милиона лева и 90 млн. лв. депозит на КТБ, който бе направен малко преди ТБ “Виктория” да бъде придобита от трезора на Цветан Василев. Според неофициални източници от банковите среди Инвестбанк ще плати около 100 милиона лева, от които 90-те милиона лева депозит тутакси ще бъдат върнати в КТБ. Това е трети опит за продажба на дъщерната банка на КТБ. Процедурата започна на 29 юни 2017 г. и продължи близо година. При предишния синдиците бяха посочили Демир банк, но БНБ не даде съгласие, като се мотивира, че бизнес планът на предпочетения купувач крие рискове за стабилността на “Виктория”. Ако ТБ “Виктория” бъде продадена, това ще е добра новина, тъй като в момента тече процес на консолидация на банковия сектор и така ще бъдат укрепени капиталовите им показатели. Ако и третата процедура се провали, този трезор върви бързо към ликвидация поради сериозните загуби от една страна. От друга - кредиторите на КТБ ще бъдат отново ощетени.", "date": "2018.04.02", "title": "Инвестбанк е избрана за  купувач на ТБ “Виктория”"}
{"url": "https://www.24chasa.bg/novini/article/6793249", "text": "Либийската брегова охрана каза, че е спасила 120 бежанци и мигранти, изпаднали в трудност при опит да прекосят Средиземно море, предаде ДПА. Хората са били спасени от бреговата охрана през уикенда близо до град Зуара на западното либийско крайбрежие, предава БТА. В операцията е участвала и европейска неправителствена организация. Спасените хора са били подложени на медицински преглед, след което са били отведени в лагер.", "date": "2018.04.02", "title": "120 мигранти бяха спасени край бреговете на Либия"}
{"url": "https://www.24chasa.bg/novini/article/6793253", "text": "Роботът Роберта ще помага на ученици със специални образователни потребности да усвояват по-лесно уроците и да се социализират. Разработката е на Българската академия на науките, предава БНТ. Днес Роберта официално ще приветства гостите в \"Дома на учения\" по време на обучение в рамките на проекта \"Кибер-физични системи за педагогическа рехабилитация в специалното образование\". Тя е вторият хуманоиден робот, който Институтът по роботика е закупил от Франция преди около година.", "date": "2018.04.02", "title": "Роботът Роберта ще помага на ученици със специални потребности"}
{"url": "https://www.24chasa.bg/novini/article/6793257", "text": "Севернокорейският лидер Ким Чен-ун аплодирал с широка усмивка и останал дълбоко развълнуван от концерта на южнокорейски звезди в столицата Пхенян вчера, съобщи днес севернокорейската официална информационна агенция КЦТА, цитирана от Франс прес. АФП определя като изключително необичаен факта, че Ким е присъствал на това събитие. По принцип режимът в Пхенян се опитва да предотврати какъвто и да било досег на страната с южнокорейската култура, предава БТА. Ким присъствал на концерта заедно със съпругата си И Сол-джу, бивша певица. Севернокорейският лидер се здрависал с южнокорейските изпълнители и им поднесъл най-дълбоки благодарности, съобщи КЦТА. За утре е предвиден още един подобен концерт, посочва Франс прес. Агенцията отбелязва, че тези културни прояви са поредният признак за изненадващото разведряване на отношенията между Севера и Юга след Зимните олимпийски игри в Пьончан през февруари. Тогава Ким изпрати в южнокорейския курорт севернокорейски спортисти, женска музикална формация и по-малката си сестра. Последваха различни дипломатически контакти, в резултат на които са планирани срещи на върха между двете Кореи, както и между КНДР и САЩ.", "date": "2018.04.02", "title": "Ким Чен Ун се развълнувал дълбоко от южнокорейския концерт в Пхенян"}
{"url": "https://www.24chasa.bg/novini/article/6793264", "text": "Няма как цял вагон да се запали от цигара. По-вероятната причина влакът София - Бургас да е пламнал заради късо напрежение. Това коментира пред NOVA Бойчо Скробански, шеф на разследващото произшествията звено към Министерството на транспорта. \"Всичко това е въпрос на доказване и установяване\", коментира той. Днес предстояло да се назначи комисията за разследването на инцидента, за да може утре сутрин експертите да тръгнат към Пловдив, за да установят причините за пожара. Кирил Костадинов, ръководител \"Безопасност\" в БДЖ коментира, че персоналът във влака е действал адекватно, точно и навременно. \"Не се е създал риск за пътниците. Но без обновяване и нов подвижен състав, ще има такъв риск\", заяви той. Изгорелите вагони са застраховани, но били на 30 години и амортизирани. Според Костадинов дефицитът на вагони, ще се увеличи.", "date": "2018.04.02", "title": "Експерт: Няма как вагон да се запали от цигара"}
{"url": "https://www.24chasa.bg/novini/article/6793269", "text": "Бави се комплексната експертиза по делото за смъртта на баща ми. Минаха 7 месеца. Знам, че институциите си вършат работата, но се притеснявам случая да не се забрави, каза пред NOVA Деница Тончева, дъщерята на убития във Виноградец ресторантьор Наско Тонкев. Не е честно, моят баща изгни в гроба, а Лазар Влайков дейно си участва в общинския съвет, допълни момичето. Тонкев бе застрелян с пистолета на Влайков. Основната версия е, че е стреляло 6-годишно момче. Както \"24 часа\" писа, миналата седмица  . Към него бе приложена и подписка, в която са се включили 294 души. Извършени са 3 огледа, разпитани са 25 свидетели, направен е и следствен експеримент, но чакаме комплексната експертиза, уточняват разследващите.", "date": "2018.04.02", "title": "Експертиза бави разследването за убития във Виноградец ресторантьор"}
{"url": "https://www.24chasa.bg/novini/article/6793265", "text": "\"България има един златен шанс, ние сме председатели на Европа, има шанс да направи това което направи с Ердоган във Варна – може да бъде направен мост между москва и Брюксел. Един такъв ход от страна на България е логичен. Въпреки представено напрежение между Русия и Европа, има желание за нормализация. Има шанс да направим това домакинство на българска територия. Борисов показа, че в тази посока има опит, показа че умее тази дипломация, това е следващата логична стъпка. Това е в наш интерес. Това каза лидерът на \"Атака\" Волен Сидеров пред БНТ. \"Безспорно е добро това, което се случи във Варна. Нямаше да се случи ако коалициятя беше ГЕРБ-Реформатори, а не ГЕРБ-Патриоти\", добави Сидеров. \"Малко непрофесионално беше направена цялата история със Скрипал. Цялото това мероприятие не беше организирано добре. Ако трябва да търсим дълбоките причини – напоследък се получиха промени в света, при които доминацията на САЩ започва да намалява. Започва да се работи по въпроса петрола. Преди петрола се продаваше само в долари, Саддам Хюсеин направи се купува с друга валута и беше обявен за злодей.  И в момента Китай започва да налага друга валута, петролът се продава в друга валута и техните най-верни съюзници Великобритания провеждат това мероприятие със Скрипал. Изборът на Путин предизвика раздразнение. Случаят „Скрипал“ помогна на руснаците да гласуват за Путин защото се почувстваха нападнати в една фаза на студена война. Всички тези фактори водят до такива случаи. Аз се опасявам да не би тази истерия да не направи по-опасната стъпка, да предизвика горещ момент на война, когато другите средства свършат, защото се видя, че случаят „Скрипал“ не работи. Дано не стане това, но не трябва да го изключваме\", каза още лидерът на \"Атака\". \"Учудвам се на опитите на близки до Борисов, които като че ли останаха недоволни от неговото решение да не се експулсират руски дипломати, като че ли искаха разкъсани отношения с Русия. Нямаше да е добре да скъсаме. България не е Англия, не е Франция, не е Германия, затова беше добър този ход на Борисов\", каза Сидеров. За случая, в който Сидеров   лидерът на Атака каза:  \"Не съм искал да засегна никого пряко в БНТ, но мисля че имам право да кажа мнение за мнението на някого. Аз съм толкова журналист, колкото вие и вашите колеги. Имам материал за много сериозен коментар за това конкретно предаване. В това предаване са служители на Йехова, това само по себе си говори доста. Да приемем, че журналистите също грешат. През годините не съм бил нормално отразяван, аз искам да бъда отразяван, не хвален. Имаше момент, в който медиите не показваха това, което правя. Аз мисля, че и от двете страни може да си кажем критични бележки и най-добре би било това да се коригира - политици да не влияят на журналисти, а журналистите да бъдат обективни. Ако това се спазва, мисля че няма да имаме забележки едни към други. Надявам се накрая да остане добрия тон, особено с празниците които идва, това са дни за размисъл. Надявам се, че не е останало нищо лошо между г-н Благоев и мен\", каза още Сидеров. ", "date": "2018.04.02", "title": "Сидеров: Борисов може да направи мост между Москва и Европа"}
{"url": "https://www.24chasa.bg/novini/article/6793271", "text": "Решението на българското правителство да не гони руски дипломати заради случая \"Скрипал\" е правилно. То е взето на база на информация, която имаше Външно министерство. Никой не е притискал някого, каза военният министър Красимир Каракачанов пред . Според него при подобни решения няма място \"за фили и за фоби\". Миналия понеделник беше взето решението, а нашият посланик бе извикан в петък, уточни министърът на отбраната. \"България е в изключително сложен регион. Не трябва да се бърза. Както каза и премиерът, ние трябва да имаме открити канали за общуване с Русия\", добави той. Посочи, че до момента доказателствата за това, кой стои зад атентата, не са категорични. \"Всеки защитава своя интерес и ние не трябва да имаме комплекси\", коментира Каракачанов. Той обяви още, че няма потвърждение за проведен разговор между руския президент Путин и сръбския му колега Александър Вучич, при който да е обсъждано изпращане на руски самолети през българското въздушно пространство. Преди дни електронно издание в Белград съобщи, че едно от посланията на Путин към Вучич било, че в случай на нов опит за погром над сърбите в Косово или операция, насочена към окупация на северната част на страната, Руската федерация ще изпрати военна помощ. Нямало сила, която да попречи самолетите да стигнат дотам за 2 часа, твърдеше изданието, позовавайки се на източник от Москва. \"Не съветвам никого да нарушава въздушното пространство на България. Ако има подобен инцидент, ние ще реагираме така, както изисква българския закон\", заяви Каракачанов.", "date": "2018.04.02", "title": "Каракачанов: Не съветвам никого да нарушава въздушното ни пространство"}
{"url": "https://www.24chasa.bg/novini/article/6793276", "text": "Руски военни контролират започналото вчера изтегляне на бунтовниците и членове на техните семейства от Дума - най-големия град в последния анклав на сирийската опозиция край столицата Дамаск, Източна Гута, съобщи днес руското министерство на отбраната, цитирано от ТАСС. В комюникето се уточнява, че 24 автобуса са откарали от Дума в северозападната сирийска провинция Идлиб 1146 души - 112 бунтовници и 1034 техни роднини. За сигурността на евакуираните са се грижили сирийски полицаи под контрола на руски офицери и Сирийския арабски Червен полумесец, предава БТА.", "date": "2018.04.02", "title": "Руски военни контролират изтеглянето на сирийски бунтовници от град Дума"}
{"url": "https://www.24chasa.bg/novini/article/6793282", "text": "Арабската лига ще проведе извънредна среща във вторник във връзка със смъртоносните атаки на израелските сили за сигурност срещу палестинците в Ивицата Газа, заяви в понеделник официалният представител на организацията, предава държавната информационна агенция на Турция Anadolu Agency, цитирана от \"Фокус\".  Помощник-генералният секретар Саид Абу Али заяви, че Саудитска Арабия ще председателства извънредното заседание, което ще се проведе по искане на властите на Палестинската автономия. В неделя Рамала настоя Арабската лига да се събере във връзка с „израелските престъпления\" на територията на Палестинската автономия, поясни посланикът на страната в Кайро Диаб ал-Лух пред турската агенция, като допълни, че страната му е изпратила меморандум до Арабската лига, за да свика среща на ниво постоянни представители. Арабската лига съобщи, че следи отблизо събитията, довели до 17 загинали и 1,5 хил. ранени в Ивицата Газа. Организацията също така поиска от международната общност да изпълни ангажиментите си, като спре израелските нарушения и създаде анкетна комисия. Десетки хиляди демонстранти се събраха в петък край източната граница на Ивицата Газа с Израел с настояване да се признае правото им да се завърнат в домовете си в Палестина. В отговор Израел изпрати хиляди войници по границата. „Великият март на завръщането\" бе организиран и с цел оказване на натиск върху Израел да вдигне блокадата над Ивицата Газа, която е в сила вече няколко десетилетия.", "date": "2018.04.02", "title": "Арабската лига ще проведе извънредно заседание утре за Палестина"}
{"url": "https://www.24chasa.bg/novini/article/6793292", "text": "\"Битка\" Ципрас-Ердоган за двамата гръцки военни\" - под това заглавие атинският в. \"Прото тема\" пише в електронното си издание, че само за последните няколко дни турският президент Реджеп Тайип Ердоган е отправил четири предизвикателства към Гърция. Ердоган първо обвинил гръцкия премиер за това, че не е спазил обещанието си да върне на Турция осемте нейни военнослужещи, които избягаха в Гърция и поискаха от нейните власти политическо убежище. \"Гърция е правова държава и има премиер, който спазва и познава процедурите на гръцкото правосъдие, а не султан, който да разпорежда на правосъдието\", се казва в отговора на гръцкото правителство, в който Атина иска обяснения за държаните от турските власти двама гръцки военни, предава БТА. В. \"Прото тема\" излага и останалите три обвениня, отправени от Ердоган по адрес на Гърция. В едно от тях турският президент открито поставял въпроса за съвместна експлоатация на въглевородите в изключителната икономическа зона на Кипър. Той нарекъл турска територия двете безлюдни островни скали Имия и представил като \"сиви зони\" някои географски образувания в района на Егейско море. Ердоган обвинил още двамата задържани от турските власти гръцки военни в нарушаване на границата с Турция в района на Еврос. В коментар по темата в. \"Вима\" пише, че Атина е крайно обезпокоена от плановете на Ердоган. Безсилието на Запада да се намеси спрямо Анкара заради агресивното й поведение в Източното Средиземноморие и продължаващият \"пазарлък\" между Турция и ЕС за бежанците, който може да отнеме месеци, будят безпокойство в Атина за очаквани шест горещи месеца в гръцко-турските отношения. \"Неуспехът на срещата във Варна дори принуждава гръцката страна да ускори усилията си за реадаптацията й при новите реалности, породени от турското провокативно поведение\", смята в.\"Катимерини\". Гръцката страна хладнокръвно и сериозно хвърли ръкавиците и се противопостави на този тон на Ердоган. Това се случва за първи път, тъй като до такава крайност в свои изявления преди това бе стигал само военният министър Панос Каменос. Отговорът на кабинета заради \"обещанието\" на Ципрас за екстрадиране на осемте турски военни и посланието на президента Прокопис Павлопулос, че \"нито педя земя няма да бъде отстъпена\", са един напълно разбираем акт на фона на провокациите на Ердоган, коментират анализатори. Сайтът Нюз.ин помества анкета, от която е видно, че при евентуален нов конфликт с Турция на границата никой не би могъл да предскаже какво ще се случи, особено в настоящия момент, когато страстите са нажежени. Изданието пише още, че от това се страхувал и американският посланик в Атина Джефри Паят, който казал,че \"горещ\" инцидент е възможен, тъй като в момента в Егейско море има много бойна техника.", "date": "2018.04.02", "title": "Централна тема на гръцките издания - екалиращото напрежение между Атина и Анкара"}
{"url": "https://www.24chasa.bg/novini/article/6793296", "text": "Лек автомобил катастрофира в Кресненското дефиле. Сигнал за инцидента на главен път Е-79 е подаден около 7,30  ч, съобщиха от полицията в Благоевград. Водач на \"Мерцедес\" е самокатастрофирал. По неизяснени още причини, автомобилът е излязъл извън пътното платно и се е забил в скат. Шофьорът е откаран  в благоевградската болница с наранявания. Състоянието му се изяснява. Заради инцидента движението по пътя за Гърция бе затруднено за кратко.", "date": "2018.04.02", "title": "Катастрофа в Кресненското дефиле"}
{"url": "https://www.24chasa.bg/novini/article/6793317", "text": "Възмущението сред световната общност се засилва, след като израелските лидери отхвърлиха искането за разследване на действията на армията при сблъсъци на границата с ивицата Газа в петък, пише в. \"Индипендънт\", цитиран от БТА. Британският ежедневник отбелязва, че според плановете палестинските протести ще продължат две седмици, приключвайки на 15 май, когато демонстрантите имат намерение да преминат граничната ограда. На този ден се отбелязва 70-ата годишнина от създаването на Израел, а много жители на ивицата Газа са потомци на избягали на този ден араби. Протестите в Газа изглеждаха разделени на две части, като жените и децата оставаха на стотици метри от границата, протестирайки при почти празнична атмосфера, отбелязва британският в. \"Гардиън\". Групи, състоящи се предимно от млади мъже, се приближаваха до оградата, за да хвърлят камъни и бутилки със запалителна течност. След най-кървавия ден в Газа от конфликта между Израел и Хамас през 2014 г., избухна нова война, която се води с видеозаписи и силни думи, целящи да установят какво и защо се е случило, пише в. \"Ню Йорк таймс\". Палестинците, подкрепяни от правозащитни организации, смятат случилото се за законен протест, при който израелски войници са отговорили с непропорционална сила. Според Израел действията му са били логични, като целта им е била да предотвратят опасно нарушение на границата му и посегателство върху суверенитета му, обобщава американският ежедневник. Ако протестиращите, водени от Хамас, бяха преминали през граничната бариера, броят на жертвите щеше да бъде много по-висок, смята Израел. В петък обаче никой не успя да премине границата, отбелязва \"Ню Йорк таймс\". По-голямата част от израелския елит подкрепи действията на армията, но имаше и критики. \"Определям случилото се като провал\", заявява Шломо Бром, бригаден генерал от запаса, който работи в израелския Институт за изследвания на националната сигурност. Според него целта на палестинците е била да привлекат международното внимание и да върнат палестинския проблем в международния дневен ред - и тя е била постигната. Израелската армия е трябвало да планира използването на минимална сила, за да предотврати жертвите, смята бившият висш военен, цитиран от в. \"Ню Йорк таймс\". Изданието цитира и изявление на лидера на Хамас Исмаил Хания. \"Миналия петък спряхме на границата. Не знам докъде ще стигнем следващия път\", казал вчера Хания.", "date": "2018.04.02", "title": "\"Ню Йорк Таймс\": Нова война с видеозаписи и силни думи избухна между Израел и Хамас"}
{"url": "https://www.24chasa.bg/novini/article/6793302", "text": "\"Тази овощна градина с праскови в землището на сливенското село Злати войвода е от 740 декара, поне половината от цветните пъпки тук измръзнаха в края на февруари. Стопаните са притеснени за реколтата. Идваха от областта в Сливен да видят щетите, но казали, че обезщетения от държавата се полагат, само ако са похабени 100 процента от бъдещите плодове. Е, няма как да не узрее поне една праскова, а това означава, че никой няма да вземе обезщетение и загубите ще са големи. Хайде, аз съм на заплата и имам два-тре реда дръвчета, но мнозина разчитат за прехраната си само на овощните си градини\". Това каза пред \"24 часа\" кметът на сливенското село Злати войвода Стоян Вълков. Той показва клонка с измръзнали пъпки - на пръв поглед уж всичко е наред, но те се ронят при най-лекото докосване. Кметът на практика описа ситуацията в цялата Сливенска област, в която е прочутата Долина на прасковите - в областта се отглеждат 70 процента от прасковите в Югоизточна България, декарите с тези дръвчета са около 16 000. Поне половината, че и повече от пъпките им в края на февруари измръзнаха, тъй като температурите, особено по поречието на река Тунджа, паднаха до минус 17 градуса по Целзий. Ако живакът на термометрите беше слязал с още 5-6 градуса, щяха да измръзнат и самите дръвчета - това вече се е случвало през 1985 г., когато е трябвало да изкоренят много загинали от студа дървета. Явлението е известно като апоплексия при плодните дръвчета. Тя се получава, когато движението на соковете в овошките е започнало, но ниските температури водят до замръзване, а по-късно и до изсъхване на дръвчетата. Сега природата бе по-благосклонна, но неочакваният студ в края на февруари нанесе своите поражения на прасковите, дори повече на кайсиите в региона. Стопаните се надяват поне някои от сортовете да са се съхранили, но това тепърва ще става ясно. Въпреки замръза те не спират с грижите по овощните си градини - ако тази година не дадат плод, догодина дръвчетата \"ще вържат\", ето защо сега е времето те да бъдат подрязани и напръскани. Затова, въпреки празниците Лазаровден и Цветница, през двата почивни дни в овощните градини в Сливенско бе оживено - мнозина от собствениците им използваха хубавото време, за да поработят в тях. Сред тях беше и Никола Камболиев от сливенския квартал \"Речица\", когото заварихме с пръскачка на гръб. Неговите насаждения са на 2 години. Това лято очаквал да откъсне първите праскови от тях, но заради замръза на пъпките вероятно ще почака още една година.", "date": "2018.04.02", "title": "Поне половината пъпки на прасковите в Сливенско измръзнаха"}
{"url": "https://www.24chasa.bg/novini/article/6793325", "text": "Министър-председателят Бойко Борисов и министърът на земеделието Румен Порожанов ще се срещнат днес с представители на зърнопроизводителите. Това информираха от пресслужбата на Министерския съвет. Разговорите са от 10.00 ч. на \"Дондуков\"1, след това са предвидени изявления.                                                                                                                                                                                                                                                                                                                       ", "date": "2018.04.02", "title": "Борисов и Порожанов ще се срещнат със зърнопроизводители днес"}
{"url": "https://www.24chasa.bg/novini/article/6793177", "text": " изгоря над южната част на Тихия океан без да причини щети при падането си, предава АФП, цитирана от \"Фокус\". По данни на Китайската космическа служба по-голямата част от орбиталната станция е изгоряла при навлизането в Земната атмосфера, а неизгорелите фрагменти са паднали в ненаселен район в южната част на Тихия океан без да причинят каквито и да е било щети. Няма реален риск китайската космическа станция \"Тянгун-1\" да падне над България, каза снощи началникът на Висшето военноморско училище във Варна флотилен адмирал проф. Боян Медникаров. В Планетариума на учебното заведение от 28 март е сформиран оперативен щаб, който непрекъснато следеше данните за движението на станцията.", "date": "2018.04.02", "title": "Китайската космическа станция изгоря над  Тихия океан без да причини щети"}
{"url": "https://www.24chasa.bg/novini/article/6793190", "text": "Великобритания се включва в битката за влияние на Балканите, пише европейското издание на\"Политико\". Западът се бори срещу Русия в битката за влияние на Балканите. Но макар Европейският съюз да е подновил интереса си към региона, последната офанзива е водена от Великобритания, предава Фокус. Седем години след затварянето си в Белград, БиБиСи в понеделник отново отвориха службата си за сръбски език, стартираха уебсайт и започнаха партньорство с местните медии. Този ход е част от една по-широка тиха борба за власт на Балканите, особено в Сърбия, където про-руски медии фабрикуват фалшиви новини - като скорошен пример е подкрепяния от Кремъл Спутник, който пише, че НАТО се готви да проведе военни учения в Босна и Херцеговина, използвайки обеднен уран. Би Би Си също ще се изправи срещу националните медии, много от които имат малко или никакво критично отношение към правителството на Александър Вучич. \"Медийният пазар и общата ситуация станаха много по-трудни\" в Сърбия, каза Артьом Лис, регионален редактор на BBC World Service за Европа. \"Смятаме, че има търсене на това, което Би Би Си предлага навсякъде другаде - точна и балансирана информация.\" Връщането на Би Би Си в Сърбия се случва, когато Западът се фокусира към Балканите, притеснен, че Русия, Китай, Турция и страните от Персийския залив, които също се стремят да увеличат влиянието си в региона през последните години, биха могли да променят баланса между съперничещите си сили на югоизточния фланг на континента. ЕС стартира нова стратегия за Западните Балкани миналия месец и каза, че Сърбия и нейната съседка Черна гора могат да се присъединят към блока до 2025 г. Целта на Вучич е да вкара Сърбия в ЕС и той стартира политики, които спечелиха похвали от Брюксел. Но той поддържа и тесни връзки с Русия, традиционен съюзник на Белград, а критиците във Великобритания и в чужбина го обвиняват в авторитарно управление. Докато той говори положително за присъединяването към ЕС на Сърбия, много от неговите министри говорят ревностно срещу Запада. Руските инвестиции в Сърбия са само малка част в сравнение с инвестициите на ЕС в страната под различни форми. Но тези действия помагат на Москва да поддържа силно присъствие и влияние върху общественото мнение. Повече от 100 сръбски организации насърчават приятелските отношения с Русия, според проучване от 2016 г. на Центъра за евроатлантически проучвания - базиран в Белград мозъчен тръст. Сред тях са осем уеб портала, шест руски и 16 местни про-Кремълълски новинарски източници Но предизвикателствата пред Би Би Си и другите, които поставят себе си на предната линия в усилията да предоставят безпристрастни новини идват не само от Русия, но и от самата Сърбия. Анализаторите отбелязаха рязък спад в свободата на медиите в страната. Според наблюдателите от Freedom House, тя е намаляла значително от 2011 г. насам, като най-стръмният спад е след 2014 г., когато Александър Вучич стана премиер. (Той е избран за президент миналата година). Правителството на Вучич отрича, че ограничава свободата на медиите. Но Вучич атакува и критични медии, като нарича някои \"измет\" и непрекъснато описва журналистите в една разследваща организация като \"лъжци\". Дори при управлението на диктатора Слободан Милошевич по време на балканските войни през 1990-те години, някои яростно независими медии процъфтяваха. „Радио Б92“, което излъчва в Белград, информационната агенция „Бета“ и телевизионната станция „Студио Б“ успяваха да запазят дистанция от режима. Но напоследък влиянието им намалява поради спорната приватизация, автоцензурата и зависимостта от правителствени агенции за приходите от реклама, каза Снежана Миливоевич, професор по журналистика в Белградския университет. Вместо това, големи екипи като правителствената телевизия „ТВ Пинк“ и „TV Happy“ се фокусират върху леките новини и развлеченията. \"Независимите медии оцеляха по време диктатурата, но няма да оцелеят по време на демокрацията. Това е ловен сезон за независими мислители \", казва Миливоевич. \"Демокрацията е сериозно застрашена\". Останалите независими гласове са подложени на опетняване онлайн и в проправителствените таблоиди. След като базираната в Белград НПО - Център за изследване на прозрачността и достоверността публикува доклад, в който посочва, че партията на Вучич се появи четири пъти по-често от опозицията по „ТВ Пинк“ преди местните избори в Белград на 4 март, журналистката Тамара Скроза е наречена \"враг на държавата\" по държавния телевизионен канал. Сръбският медиен регулатор получи над 300 жалби по този повод, но заключи, че „ТВ Пинк“ не е нарушила никакви стандарти. \"Тази реторика е опасна и идва от върховете на управлението\", заявява Миливоевич. Едно изследване, публикувано през февруари от Балканската мрежа за разследващи репортажи, водеща регионална журналистика НПО, установи, че 70 процента от репортажите на сръбските журналисти се осъществяват под натиск от властите, като този натиск произтича предимно от изпълнителната власт. Стеван Дойчинович, главен редактор на Мрежата за разкриване на престъпността и корупцията, независим местен разследващ център, заяви, че основните сръбски медии представляват по-голяма опасност за свободата на словото от руските такива. \"По-голямата част от фалшивите новини идват от основните медии и правителството. Да, някои идват от Русия, но те са второстепенни фалшиви новини \", казва той. \"Това е буквално катастрофа: те насърчават престъпниците и военнопрестъпниците и правят пропаганда за правителството\". Дойчинович и неговата организация са подложени на продължителна клеветническа кампания от проправителствени таблоиди, нейните журналисти са били следени и апартамента на един от тях е бил обект на една зловещо нахлуване, при което нищо не е било откраднато. Медиите, които следват проправителствена и про-руска линия, имат прост отговор на своите критици - те дават на обществеността това, което иска. Драган Вучичевич, собственикът и главен редактор на водещия таблоид „Informer“, е съгласен да подкрепя Вучич и по-тесни връзки с Русия. Портретите на Путин висят в кабинета и конферентната зала. Но, казва той, тези възгледи също така носят и печалба. \"Аз съм бизнесмен. Ежедневният ни тираж е 120 000, така че вече сме най-продаваният таблоид в Сърбия. Когато поставих календари на Путин, продадохме 250 000 \", казва той. \"Ако бях сложи Катрин Аштън или Юнкер в календара, аз не мисля, че щях да продада дори и 12 копия\", казва той през смях, споменавайки бившия шеф на външната политика на ЕС и настоящият председател на Европейската комисия. „Всички вестници имат мнение. Винаги знаеш кого ще подкрепи \"Ню Йорк Таймс\" преди изборите. И нашата редакционна политика е ясна от първия ден: \"ЕС е неуспешен проект, който се разпада\", каза Вучичевич. Той защитава атаките на Информер срещу гласове като този на Дойчинович, когото таблоида му нарича чуждестранен агент и садомазохист . Той казва, че Дойчинович е публична личност, а обществеността има право да разбере., като прави препратки към Уотъргейт и новият филм \"Вестник на властта\" за \"Washington post\" и \"Досиетата от Пентагона\". \"Дойчинович не е шофьор на автобус. Той се представя за върховния морален съдник в Сърбия \", каза Вучичевич. За критиците Informer е единственият, който дава присъди - и не по добрия начин. В отговор на критиките на Вучич към други медии, американският посланикът в Сърбия Кейл Скот заявява миналата година, че \"Informer е обикновена измет\". \"Медиите трябва да се основават на факти и в Informer не виждам никакви факти\", казва той. Съветникът на Вучич po медийните въпроси Сузана Василиевич казва, че много медийни организации, които се представят за независими се ръководят от стари противници на президента на страната. \"Сега те използват медийното си влияние, за да атакуват сегашната правителствена и държавна политика\", казва тя в имейл. Според нея такива издания често споменават, че Вучич е бил министър на информацията на Милошевич, но това е „най-глупавото нещо, което могат да направят. Тъй като е много лесно да обясним, че това беше преди 20 години, при различни обстоятелства“. Самият Вучич вече е заявил, че не определя новия играч на сръбския медиен пазар като безпристрастен. \"Пускат Би Би Си в Сърбия ... Всичко това е добре, Сърбия е свободна страна. Британците имат право да плащат за това \", казва той в интервю от два часа и половина на телевизия\" Pink \"през декември. Но добавя: \"Сръбският народ трябва да знае, за да разбере, че тази информация не е обективна, а е в интерес на едно кралство\".", "date": "2018.04.02", "title": "\"Политико\": Великобритания се включва в битката за влияние на Балканите"}
{"url": "https://www.24chasa.bg/novini/article/6793215", "text": "Китай заяви, че налага нови мита върху американско месо, плодове и други продукти като ответна мярка за налозите, одобрени от президента на САЩ Доналд Тръмп върху вноса на стомана и алуминий, предаде Асошиейтед прес. Китайското министерство на финансите каза, че новите мита влизат в сила от днес. Заявлението беше направено след предупрежденията, отправяни от китайските власти през последните седмици при изострящия се търговски спор със САЩ, предава БТА. Китай увеличава с 25 процента митото върху осем внасяни от САЩ продукта, включително свинско месо, и налага ново 15-процентово мито върху 120 внасяни от САЩ стоки, включително плодове.", "date": "2018.04.02", "title": "Китай налага нови мита върху американско месо, плодове и други продукти"}
{"url": "https://www.24chasa.bg/novini/article/6793219", "text": "Бившият диктатор на Гватемала Ефраин Риос Монт, който управляваше по време на един от най-кървавите периоди от гражданската война в страната, умря на 91-годишна възраст, предадоха световните агенции, като се позоваха на неговите адвокати. Риос Монт е умрял вчера в дома си в столицата Гватемала, където е бил под домашен арест. Адвокатът Хайме Ернандес заяви, че е получил информация от семейството на Риос Монт, че той е починал от инфаркт. Адвокатът Луис Росалес каза, че Риос Монт е \"умрял в мир, обграден от семейството си\", предава БТА. Риос Монт дойде на власт с военен преврат през 1982 г., а на следващата година беше свален при поредния пуч. Неговото управление е смятано за един от най-кървавите периоди от гражданската война в Гватемала, продължила от 1960 до 1996 г. Впоследствие Риос Монт дълго време беше депутат. Бившият генерал беше една от най-влиятелните фигури в гватемалската политика повече от 30 години. През 2013 г. той беше осъден на 80 години затвор за геноцид и престъпления срещу човечеството. Същата година обаче Конституционният съд отмени присъдата. През 2015 г. започна ново дело, но то беше прекратено на следващата година, а през 2017 г. беше възобновено.", "date": "2018.04.02", "title": "Почина бившият гватемалски диктатор Ефраин Риос Монт (Снимки)"}
{"url": "https://www.24chasa.bg/novini/article/6793227", "text": "Франция призова Израел да проявява сдържаност след предприетите военни мерки в отговор на палестинските демонстрации по границата с ивицата Газа, при които загинаха 15 души, предаде Ройтерс. \"Франция припомня на израелските власти техния дълг да защитават гражданското население и ги призовава да проявяват най-голяма сдържаност\", заяви говорителка на външното министерство, предава БТА. \"Франция също така изтъква правото на палестинците да демонстрират по мирен начин\", каза тя. Израелският министър на отбраната Авигдор Либерман отхвърли призивите за независимо разследване, отправени от генералния секретар на ООН Антониу Гутериш, върховния представител на Европейския съюз за външната политика и сигурността Федерика Могерини и други лидери.", "date": "2018.04.02", "title": "Франция призова Израел към сдържаност след насилието по границата с Газа"}
{"url": "https://www.24chasa.bg/novini/article/6793233", "text": "Шестима полицаи загинаха при размирици в мексикански затвор, предаде Асошиейтед прес, като се позова на властите. Служителите на реда са се задушили от дим, след като затворници запалили пожар в затвор в щата Веракрус. При бунта е загинал и още един човек, но не е ясно дали е бил затворник или надзирател, каза губернаторът на Веракрус Мигел Анхел Юнес, предава БТА. Той заяви, че четирима \"много опасни\" затворници помагали за ръководенето на престъпни мрежи в района около затвора \"Ла Тома\" в град Аматлан де лос Рейес, затова било решено те да бъдат преместени във федерален затвор със строг режим на сигурност. По думите му затворниците явно са устроили засада на полицаите, дошли да извършат преместването, като са ги блокирали и са запалили пожар, който е задушил шестима служители на реда. Седмият загинал не е носел униформа и може да е бил затворник или надзирател. При размириците са били ранени седем затворници, а 15 полицаи са били приети в болница.", "date": "2018.04.02", "title": "Седем жертви при затворнически бунт в Мексико (Видео)"}
{"url": "https://www.24chasa.bg/novini/article/6793236", "text": "Японският министър-председател Шиндзо Абе каза, че планира да посети САЩ между 17 и 20 април за разговори с американския президент Доналд Тръмп, предаде Ройтерс. Абе заяви, че възнамерява да поиска Тръмп да повдигне въпроса за отвличанията на японски граждани от Северна Корея при очакваната си среща със севернокорейския лидер Ким Чен-ун, предава БТА.", "date": "2018.04.02", "title": "Шиндзо Абе планира да посети САЩ този месец за разговори с Доналд Тръмп"}
{"url": "https://www.24chasa.bg/novini/article/6793339", "text": "В рамките на последните две години федералното правителство на Германия е одобрило износ на оръжие за Ирак на обща стойност 60 милиона евро. Това става ясно от отговор на Министерството на външните работи на запитване от фракцията на партията „Левица“, отбелязва австрийският ежедневник Die Presse, цитиран от Фокус. През 2017 г. общата стойност на одобрения износ на оръжие е била 15 милиона евро. В тази връзка от редиците на „Левица“ бе отправена остра критика. Заместник-председателят на парламентарната група на партията Севим Дагделем изрази възмущение от факта, че „федералното правителство безотговорно разрешава германските оръжия да се изнасят директно към зоната на военни действия в Ирак\". Управляващите в Берлин не могат нито да контролират, нито да гарантират за какво биват използвани доставените оръжия, подчерта Дагделен, като същевременно допълни, че не може да се изключи възможността за това кюрдските сили и военните на Багдад да ги използват едни срещу други. „Федералното правителство е доста абсурдно в собствените си изявления за политика за ограничаване на износа на оръжие, след като в същото време нарушава германското право\", коментира заместник- председателят на парламентарната група на партията „Левица“.", "date": "2018.04.02", "title": "Немското правителство одобри износ на оръжие за 60 млн. евро за Ирак"}
{"url": "https://www.24chasa.bg/novini/article/6793314", "text": "Централните медии в Русия коментират ответните мерки на страната след експулсирането на руски дипломати от САЩ и Европа и последиците от новото напрежение между Москва и Запада. В. \"Ведомости\" изтъква, че отговорът на Русия като цяло е бил симетричен, но не изключва конфликтът да се разрасне още повече, предава БТА. След като бившият руски разузнавач Сергей Скрипал и дъщеря му бяха отровени на 4 март във Великобритания, Лондон обяви за виновник Москва, но Русия отхвърли обвиненията. Кралството изгони руски дипломати, последваха го САЩ и още 27 страни. Москва вече започна да експулсира в отговор техни дипломати, напомня електронното издание \"Лента\". Дипломатическата война на Русия със САЩ и Великобритания още не е наближила върховата си точка, смята политологът Фьодор Лукянов. \"САЩ неизбежно ще отвърнат отново - те предупредиха, че виждат в действията на Москва не отговор, а вдигане на залозите; закриването на (американското) консулство в Санкт Петербург срещу консулството (на Русия) в Сиатъл също се разглежда като ескалация\", пояснява той. Експертът прогнозира, че европейските страни, демонстрирали солидарност с кралството, няма да продължат в същия дух. След дипломатическата, символична по думите му война, той обаче очаква и мерки в икономически план, например по-строги санкции като доскорошните санкции срещу Иран. Следващите действия на САЩ спрямо Русия ще бъдат на първо място политически, а не юридически, заявява за \"Ведомости\" аналитикът Андрей Кортунов. Освен нови експулсирания на дипломати Вашингтон може да засили натиска върху руските медии в Щатите, но като цяло възможностите за подобно въздействие намаляват, допълва той. За Русия остава възможността да изисква от САЩ паритет в броя на дипломатическите служители, смята наблюдателят. \"Сега въпросът е кой пръв ще спре\", отбелязва Кортунов. Струва ли си страните в конфликта да развъртат маховика на ескалацията, пита се в редакционен коментар в. \"Независимая газета\", който също предрича нови икономически санкции на Запада срещу Русия. За разлика от Москва Западът има според руския ежедневник \"предостатъчно\" подобни лостове - може, например, да бъде закрита търговската мисия на Москва в Лондон, смятана за \"шпионска бърлога\" от кабинета на Тереза Мей според британския в. \"Телеграф\". Може да бъдат замразени различните активи на руската държава, да се въведе забрана за инвестиции в руски книжа, да се запорира \"подозрителното имущество\" на свръхбогати руснаци и дори да се бойкотира тазгодишното световно първенство по футбол в Русия. В най-близко бъдеще обаче Русия едва ли ще се превърне в парий. Западът признава, че е необходимо и занапред да води диалог с Москва най-малкото в сферата на стратегическата стабилност и контрола върху оръжията. Взаимното изгонване на дипломати обаче показва, че полето за диалог стремително се стеснява, пише \"Независимая газета\". Днес Европа има твърде голяма нужда от Руската федерация и просто не може да си позволи дълго да се прави на обидена, твърди онлайн изданието \"Регионите на Русия\". Далеч не става дума само за доставките на петрол и газ, за пазари и проекти за инвестиции. Скъсването на връзките с Русия автоматично ще засили влиянието върху Европа, което получиха след Втората световна война САЩ и Великобритания. По човешки и икономически потенциал ЕС превъзхожда САЩ и би могъл да стане самостоятелен силов център, но все така е в изцяло подчинено положение спрямо атлантическия проект за \"единен Запад\". Защото упорито не схваща собствената си идентичност, няма и държавен суверенитет, подкрепен с военна сила, се казва в материала. Ако Европа поддържа конфликта с Русия, ще е по-лесно освен това външни сили да скарат европейците с Китай, заявява електронният вестник. Същевременно изрежда \"много кризи, които Европа безспорно няма как да реши без Русия\". Без Русия ЕС не ще може примерно да влияе върху ситуацията в Големия Близък изток - от Либия до Афганистан. А това не включва само въпроса за война или мир край границите на Европа, но и проблема с бежанците, чието нашествие в ЕС, дори само от Африка с милиардното й население, все повече ще расте, пише \"Регионите на Русия\".", "date": "2018.04.02", "title": "Руски издания: Ще се разраства ли конфликтът между Русия и Запада"}
{"url": "https://www.24chasa.bg/novini/article/6793340", "text": "Гърция се нуждае от облекчаване на нейния дълг, за да може да остави зад гърба си кризата и в даден момент в бъдеще отново да стъпи фианнсово на крака, пише германският в. \"Ханделсблат\". В публикацията, цитирана от в. \"Нафтемборики\", се изтъква, че международните кредитори на Гърция имат основания да търсят допирни точки с Атина, предава БТА. По данни на \"Ханделсблат\" държавният дълг на Гърция през декември 2017 г. е възлизал на 328,7 млрд. евро, а до края на тази година по преценки на гръцкото финансово министерство този дълг ще стигне до 332 млрд. евро. Това е огромно дългово бреме, съставляващо 180 на сто от брутния вътрешен продукт на Гърция. Става дума за размер, който дава основания да се смята, че дългът е неустойчив. Облекчаването на гръцкия дълг сега влиза в европейския дневен ред и от март е в ход подготвителна процедура с оглед този въпрос да бъде обсъден на срещата на финансовите министри от еврозоната на 27 април в София, отбелязва в.\"Ханделсблат\".", "date": "2018.04.02", "title": "\"Ханделсблат\": Гърция се нуждае от облекчаване на нейния дълг, за да може да излезе от кризата"}
{"url": "https://www.24chasa.bg/novini/article/6793349", "text": "Дейността на човека все повече се измества в Космоса и по-често ще има опасност обекти от Космоса да падат на Земята. Това прогнозира в предаването „Тази сутрин” по   д-р Веселин Василев – председател на Клъстер за аерокосмически технологии. До последно вчера вечерта имаше вероятност част от възможните траектории при падането на китайската космическа станция „Тянгун 1” на Земята да минат над България, но това не се случи. Космическата станция се приводни в Тихия океан, допълни той.Обикновено около 30% от масата на такъв обект не изгаря, а се разпръсква при падането си на Земята, коментира експертът. По думите му проблемът е, че те са направени от различни труднотопими материали – например керамика или титан, които не изгарят. „8 тона е била космическата станция, 30%, тоест приблизително около 2 тона материал се е разпръснал при навлизането си в атмосферата. Това става на огромна територия – по дължина може да достигне до 2000 км, ширина – 70 км”, обясни той. „Елементите, които биха попаднали на Земята, не са радиоактивни. Те са минали през висока температурна плазма, където веществото е в атомен вид и всякакви химически материали вече не са активни”, посочи д-р Василев. Специално в космическата станция няма радиоактивни материали, защото тя е била направена за обитание от човека, отбеляза той. Според него има по-скоро опасност от директен сблъсък – някое парче, което лети със скорост 500 км в час при навлизането в атмосферата. „Наблюдавани са 200-килограмови парчета от резервоари, които падат и затова представляват проблем”, заяви експертът. „ЕС работи за специализирана програма за космическо наблюдение и проследяване, която да индикира много рано, че тези събития могат да се случат и да се вземат мерки”, каза д-р Веселин Василев. „Този случай показа, че у нас трябва да се изработи национален координационен механизъм между заинтересованите ведомства, „Гражданска защита”, дори Ръководство „Въздушно движение”, защото един самолет е много по-уязвим във въздуха”, допълни той. Д-р Василев подчерта, че 100% е било издадено предупреждение за затваряне на въздушното пространство в района на падането на космическата станция. „И ако този район е бил в Европа, в България също щеше да бъде затворено въздушното пространство”, заяви той.", "date": "2018.04.02", "title": "Учен: По-често ще има опасност обекти от Космоса да падат на Земята"}
{"url": "https://www.24chasa.bg/novini/article/6793357", "text": "Депутатите от ВМРО-ДПМНЕ ще се върнат в парламента, съобщава скопският вестник \"Вечер\". Според лидера на ВМРО-ДПМНЕ Християн Мицкоски само по този начин те ще могат да следят изпълнението на реформаторските закони. Мицкоски заяви, че първата стъпка, която ще предприеме парламентарната група на ВМРО-ДПМНЕ, е задвижване на въпроса за гласуване на недоверие на правителството, предава БТА. Изпълнителният и централният комитет на партията разгледаха начините как ВМРО-ДПМНЕ най-ефикасно да се противопостави на \"престъпното правителство\". Взехме решение с участие в работата на парламента жестоко да се борим за всяко предложение, което е в полза на гражданите, и да се противопоставим на всяка вредна мярка, заяви Мицкоски. Той добави, че депутатите от ВМРО-ДПМНЕ с аргументи ще докажат защо \"антидържавната политика\" трябва да си замине. Днес в 13 часа в Клуба на депутатите трябва да се проведе лидерска среща за името на Македония, пише \"Вечер\", позовавайки се на местната ТВ 24. Лидерската среща се очаква след срещата във Виена между двамата министри на външните работи на Македония и Гърция Никола Димитров и Никос Кодзиас с посредника Матю Нимиц. Поканени са президентът Георге Иванов, премиерът и лидер на СДСМ Зоран Заев, лидерът на ВМРО-ДПМНЕ Християн Мицкоски и лидерът на Демократичния съюз за интеграция Али Ахмети. Освен тях на срещата е поканен и председателят на парламента Талат Джафери. Вестник \"Нова Македония\" съобщава, че нивото на Охридското езеро е с 26 см над позволения максимум. Силният югозападен вятър и високото ниво на езерото са предизвикали локални преливания по неговото крайбрежие заради появата на високи вълни. Пострадали са някои ресторанти, намиращи се на самата крайбрежна линия. Вестник \"Вечер\" пише, че след като турският президент Ердоган, който има голям авторитет сред албанците, се е заканил на косовския премиер Рамуш Харадинай, защото се изказа против екстрадирането на турски граждани, укрити в Косово, за които Турция има заповед за арест поради съмнения, че са участвали в опита за държавен преврат, Косово се е разделило. Едни са \"за\", а други \"против\" изявлението на турския президент и неговия призив за бунт срещу Харадинай, пише \"Вечер\". Председателят на косовския парламент Кадри Весели заяви, че е изненадан от изявлението на турския президент за предприетите стъпки на косовското правителство след депортирането на шестимата турски граждани. Той посочи, че подобни изявления не допринасят за приятелството между двете страни и каза, че оправдава решението на премиера Харадинай за отстраняване на министъра на вътрешните работи и ръководителя на косовската тайна служба, които не го информирали за депортацията.", "date": "2018.04.02", "title": "ВМРО-ДПМНЕ ще се върне в македонския парламент"}
{"url": "https://www.24chasa.bg/novini/article/6793363", "text": "Президентът на Сърбия Александър Вучич предлагаше размяна на територии с Косово, но бе отхвърлен от международната общност, която не му предложи нищо друго, освен да подпише юридически обвързващ договор, с който Косово да получи място в ООН, заяви бившият сръбски външен министър Вук Йеремич на заседание на своята Народна партия вчера, съобщават сръбски медии. Йеремич отхвърли критиките, отправени от сръбския президент, че \"ключовите грешки за Косово са направени преди 10 години\" и заяви, че най-големите грешки на направени през 1998 и 1999 г., когато поради \"тогавашната политика на сегашните управляващи\" последва бомбардирането от страна на НАТО и оттеглянето на сръбската държава от Косово, предава БТА.  Йеремич добави, че Белград е изпълнил всичко от Брюкселското споразумение, а в замяна е получил \"само обещания за една доста слаба асоциация - Съюза на сръбските общини, а дори и това не е изпълнено\". \"След поражението на дипломацията в Брюксел идваме в ситуация да дадем и последното - място на Косово в ООН. И сега на преговорната маса пред Сърбия е поставено това, чрез договора за всеобхватна нормализация на отношенията между Белград и Прищина\", подчерта Йеремич. Той каза, че в Сърбия има \"съединяване на държавната с организираната престъпност\" и всичко това е започнало в северно Косово, \"където държавата е суспендирана и заменена с организираната престъпност\". \"Престъпниците, които смениха държавата в северно Косово, започнаха да функционират и в другите части на Сърбия\", заяви Йеремич.", "date": "2018.04.02", "title": "Бивш сръбски министър: Вучич предлагаше размяна на територии с Косово"}
{"url": "https://www.24chasa.bg/novini/article/6793370", "text": "След като президентът на САЩ Доналд Тръмп събра правителство, което някои определят като военно, ще започне ли наистина война?, пише в. \"Вашингтон пост\". Това е нещо, което се питат мнозина високопоставени дипломати във Вашингтон, особено след назначаването на Джон Болтън за съветник на Тръмп по националната сигурност. Той е известен с това, че често препоръчва превантивните бомбардировки, отбелязва американският ежедневник. Както Болтън, така и Майк Помпейо, който е изборът на Тръмп за държавен секретар, са на мнение, че ядреното споразумение с Иран е било катастрофално. И двамата смятат, че смяната на режима в Пхенян е единственото решение на кризата със Северна Корея. Въпросът е способен ли е наистина Тръмп да започне война с една от тези страни - или и с двете?, пита се \"Вашингтон пост\", предава БТА. Може да се посочат аргументи, че не е. По време на първата си година като президент Тръмп продължи военните действия на САЩ в Сирия и Ирак, но изразяваше гръмко скептицизъм към военните начинания. Сега той обещава да се изтегли от Сирия. Освен това всякакви действия на Тръмп за непровокирано нападение срещу Иран или Северна Корея ще се натъкнат на съпротивата на американските съюзници, Конгреса, министъра на отбраната Джим Матис и върхушката в Пентагона - а най-вероятно и на собствените му избиратели, които свикнаха да аплодират неговите изказвания за прекалено скъпите войни. Войната би нарушила и оформящия се дипломатически модел на Тръмп - да заплашва и блъфира, а след това да сключи сделка. Това се случи с Южна Корея миналата седмица, която стана свидетел, как споразумението за свободна търговия, което президентът на САЩ нарече \"ужасно\", не беше отменено, а леко променено. Той се опитва да постигне същото и с иранското споразумение, като го порицава, докато неговите дипломати дискретно убеждават европейските правителства да приемат поправки - процес, който изглеждаше потенциално успешен, поне преди свалянето на Рекс Тилърсън от поста държавен секретар. Основната опасност не е, че Тръмп може да избере войната, а че може да стигне до нея чрез импулсивни действия, несвързани от ясна стратегия, коментира \"Вашингтон пост\". Тази пролет му предстоят две високорискови решения: дали да поднови санкциите срещу Иран и дали да сключи сделка със Северна Корея на срещата на върха с Ким Чен-ун в края на май. Ако Тръмп приеме споразумение с Иран или обещание на Ким да се откаже от ядрените оръжия, това ще противоречи на всичко, за което Болтън, пословичен с липсата си на гъвкавост, се е застъпвал в продължение на десетилетия. А това би повдигнало въпроса за какво Тръмп го включи в екипа си. От друга страна, ако Тръмп приеме съветите на новия си съветник, които той вече изложи по телевизията, отменяйки споразумението с Иран и порицавайки севернокорейския лидер, той ще предизвика две кризи и ще даде инициативата на двама врагове на САЩ. Особено доволни ще бъдат религиозните управляващи в Иран - ядреното споразумение предизвика голямо разочарование в Техеран. Очакваните инвестиции от западни компании като цяло не се появиха, а стагнацията на икономиката засилва общественото недоволство. Тръмп може да даде на иранския президент Хасан Рохани шанс да раздели Европа и САЩ, като поиска от европейците нови отстъпки от нея в замяна на придържане към споразумението. Възможно е и Корпусът на гвардейците на Ислямската революция да нападне силите на САЩ в Ирак и Сирия, пряко или чрез контролираните от него милиции. Или върховният ирански лидер Али Хаменей може да реши да рискува и да поднови обогатяването на уран, залагайки, че Тръмп няма да посмее да го спре с военни действия. Като цяло е очевидно, че Тръмп не е обмислил какво ще стане, когато скъса споразумението - той се фокусира просто върху премахването на наследството на своя предшественик Барак Обама. Той няма стратегия за възпиране на агресивен ирански отговор. Болтън, управляващите принцове в Саудитска Арабия и ОАЕ и може би израелският премиер Бенямин Нетаняху обаче ще подтикнат Белия дом към военни действия и президентът на САЩ може да се окаже притиснат. Подобен сценарий е възможен и със Северна Корея. Ако Тръмп не удовлетвори исканията на Ким за отстъпки, може да се предвиди подновяване на изпитанията на ядрени бойни глави и балистични ракети. А тогава? Тръмп няма план, а Болтън вече обяви своя - едностранен удар на САЩ, последван от окупация на Северна Корея от американски войски. Тръмп може да успее да избегне тези кризи и да запази вниманието на света върху себе си, ако приеме европейско предложение за Иран или обяви ново удължаване на споразумението, за да има време за повече преговори. Той може да обяви звучащо грандиозно, но без конкретика споразумение с Ким, чиято същност ще се изясни след години на трудни, но купуващи време преговори. Всичко това обаче е точно този вид протакане, който според Болтън е по-лош от започването на война. Но също като множество предишни помощници на президента на САЩ, той може да научи, че Тръмп държи юздите на това реалити шоу.", "date": "2018.04.02", "title": "\"Вашингтон пост\": Тръмп може да не иска  война, но е възможно да се озове в такава"}
{"url": "https://www.24chasa.bg/novini/article/6793371", "text": "Швеция въведе нов данък в авиацията, който ще добави допълнителна такса за всички полети на гражданската авиация в страната в опит да бъде намалено въздействието на въздушния транспорт върху климата, съобщава електронното издание The Local в редакцията си за скандинавското кралство. „Целта на данъка е да се сведе до минимум изхвърлянето на въглерод от самолетите на фона на рязкото увеличение на пътуванията с въздушен транспорт\", поясни шведският министър за климата Изабела Льовин, предава \"Фокус\".  Всички полети, излитащи от шведските летища, ще бъдат таксувани допълнително с между 60 и 400 крони (от шест до 39 евро), в зависимост от крайната точка на пътуването им. Таксата ще се прилага за всички пасажери, с изключение на малолетни, а при някои обстоятелства и за онези, които само се прекачват на друг полет от летище в страната. От допълнителната такса ще бъдат освободени членовете на екипажа на самолетите. Според проучване, публикувано на 25 март от местни медии, 53% от шведите подкрепят въвеждането на новия данък. Опозиционната „Партия на центъра“ обаче критикува този ход, като вместо въвеждането на такси предложи авиокомпаниите да бъдат задължавани да използват биогорива.", "date": "2018.04.02", "title": "Швеция въведе нов данък за всички полети на гражданската авиация в страната"}
{"url": "https://www.24chasa.bg/novini/article/6793374", "text": " Двама мъже на 23 и 58 години са починалите при катастрофата на пътя Плевен-Троян. Това съобщиха от пресцентъра на ОДМВР-Ловеч, предава Фокус. На 1 април в 19.20 часа на пътя Плевен-Троян, след изхода от град Ловеч в посока Троян, на разклона за село Хлевене, на прав и равен пътен участък при мокър асфалт са се ударили челно „Пежо 206“, управлявано от 23-годишен мъж от Троян и лек автомобил „Тойота Ярис“, управляван от 58-годишен мъж от Варна. В резултат на удара са починали и двамата водачи. В колите не е имало други пътници. По случая е образувано досъдебно производство и се изясняват причините за пътния инцидент. Още късно снощи движението по пътя е било отворено.", "date": "2018.04.02", "title": "На 23 и на 58 години са мъжете, загинали на място при катастрофата на пътя Ловеч-Троян"}
{"url": "https://www.24chasa.bg/novini/article/6793382", "text": "Земетресение с магнитуд 6,3 бе регистрирано днес край Тонга, предаде Ройтерс, като се позова на Геологическия институт на САЩ. За момента няма данни за пострадали хора и нанесени материали щети, нито е издадено предупреждение за вълни цунами, предава БТА.  Силният трус е станал на 427 километра югозападно от Тонга - в южната част на Тихия океан.", "date": "2018.04.02", "title": "Земетресение от 6,3 разлюля Тонга днес"}
{"url": "https://www.24chasa.bg/novini/article/6793393", "text": "Съветът за национална сигурност на Черна гора направи оценката, че състоянието на сигурността в страната е влошено поради \"увеличения брой сблъсъци между организирани престъпни групи\", предаде агенция МИА. Съветът поиска и ръководителите на компетентните държавни органи приеха да се формрат съвместни специални екипи, в които да се включат представители на прокуратурата, полицията и други органи със задачата да водят ефикасна борба против организираната престъпност, се казва в съобщение след заседание на Съвета за сигурност. То бе свикано след двойното убийство в Подгорица през последните дни, което се приписва на разчистване на сметки между престъпни групи, предава БТА. Директорът на черногорската полиция Славко Стоянович и началникът на центъра за сигурност в Подгорица Йовица Речевич подадоха вчера оставки заради \"влошената ситуация в областта на сигурността\" през последната седмица в столицата. Сменен бе и началникът за национална сигурност, отговорен за Подгорица. В досегашното разчистване на сметки между престъпни кланове загинаха над 20 души, от които четири жертви бяха случайни. Само през изминалия месец в Подгорица имаше шест бомбени нападения и три убийства поради разчистване на сметки между престъпници, отбелязва МИА.", "date": "2018.04.02", "title": "Престъпни групи влошават състоянието на сигурността в Черна гора"}
{"url": "https://www.24chasa.bg/novini/article/6793350", "text": "\"Върховният главнокомандващ е на границата\", пише турският в. \"Таквим\", съобщавайки за посещение вчера на президента Реджеп Тайип Ердоган на военнослужещите при границата със Сирия в турския окръг Хатай. Ердоган бе придружаван от началника на Генералния щаб на армията ген. Хулуси Акар и от някои министри, предава БТА. Президентът посети частите в качеството си на главнокомандващ, облечен в камуфлажна униформа. Той поздрави войниците с победата в Африн, Северна Сирия, извоювана в рамките на операцията на турската армия \"Маслинова клонка\".  Ердоган пя популярна турска песен по време на посещението при военнослужещи на границата със Сирия в турския окръг Хатай, съобщава турската частна телевизия СиЕнЕн-Тюрк. По време на посещението турският изпълнител Есат Кабаклъ изпълни под съпровода на кларинет песента \"Знай, сине\". Докато траеше изпълнението, Ердоган бе заснет да приглася на певеца на припевите: \"Обикаляй, сине, смажи онзи, който е хвърлил око на родината, разбери, сине, кой ти е приятел и кой враг, напиши историята, сине, със своята част, напиши я, сине!\". Турският президент и преди е показвал, че харесва песента \"Знай, сине\", която Есат Кабаклъ е написал през 80-те години на м.в., вдъхновен от напътствията на баща към сина си. Нейният текст Ердоган цитира и пред многолюден митинг през август 2016 г. след опита за преврат на 15 юли същата година. \"Таквим\" посочва, че вчера Ердоган е изпратил три послания към света в свои речи от Адана, където се състоя окръжен конгрес на управляващата Партия на справедливостта и развитието (ПСР), и от Хатай. Тези послания са били адресирани най-вече до Франция, Израел и САЩ. Президентът на Турция е критикувал Париж във връзка с подкрепата му за коалицията Сирийски демократични сили, част от които са Силите за защита на народа, смятани от Турция за терористична организация. Към премиера на Израел Бенямин Нетаняху турският лидер се обърна с думите \"никой в света не те обича\" и го обвини, че е \"терорист\". За САЩ Ердоган каза, че Турция следи положителните промени, наблюдавани в политиката на Вашингтон за Сирия, било то и частични. В. \"Йени шафак\" също пише за посещението на Ердоган, като акцентира върху думите на президента, че Анкара няма да допусне нов Сайкс-Пико в своя регион. \"Ще смажем главата на ПКК. Няма да позволим нови поделби Сайкс-Пико в нашия регион\", заяви Ердоган, визирайки договора Сайкс-Пико от 1916 г. - тайно споразумение между Великобритания и Франция за разделяне на зони на влияние между двете страни на арабските владения на Османската империя след края на Първата световна война. Водеща тема на опозиционните издания днес пък е вчерашният първи конгрес на новоучредената \"Добра партия\" на Мерал Акшенер. \"Ще разбием стената на страха\", обяви Акшенер, която вчера бе избрана за председател с гласовете на 1060 делегати, цитирана от в. \"Сьозджу\". \"Турция живее в мълчание заради страх\", каза още тя. На проявата се чуха лозунги \"Мерал Акшенер - президент\" и \"Мерал - начело на държавата\", посочва вестникът. \"Ние не сме такива, които мълчат от страх. Не сме такива, които свеждат глава пред онези, които крещят\", заяви Акшенер. \"Джумхуриет\" също пише за конгреса под заглавие \"Опозиционна пролет\". Според изданието \"в момент, когато се говори за предсрочни избори, опозиционните партии са се активизирали и обсъждат на конгреси и закрити заседания изборни стратегии, сътрудничество, опитват се да изберат кандидати\". \"Стената на страха ще бъде разрушена\" и \"Това мълчание не е мълчание на спокойствието, а мълчание на страха\" са някои от цитатите от изказването на Акшенер на конгреса вчера, подбрани от вестника. \"Не се страхувай, народе, има \"Добра партия\", гласи заглавието по темата на в. \"Йеничаг\", който цитира думите на лидерката на ДП, че именно те са тези, които ще осигурят спокойствие на страната.", "date": "2018.04.02", "title": "Ердоган посети военните на границата със Сирия, пя известна турска песен (Видео, снимки)"}
{"url": "https://www.24chasa.bg/novini/article/6793531", "text": "Временната комисия за установяване на фактите и обстоятелствата във връзка с приватизацията и планираната продажба на ЧЕЗ в България ще заседава на 3 април. Това сочи справка на сайта на Народното събрание, предава \"Фокус\".  Според дневния ред Министерският съвет ще предостави информация относно изразеното намерение на държавата да участва в сделката по придобиването на активите на дружеството в България. Не става ясно обаче дали премиерът Бойко Борисов ще присъства лично, както настояха в комисията на миналото заседание. Главният прокурор Сотир Цацаров ще информира депутатите за образуваните преписки и досъдебни производства спрямо лицата, страни по сделката. КЕВР ще представи резултатите от извършените проверки на ЧЕЗ от 2005 година до момента. Заседанието ще се състои от 14.00 часа в зала „Запад“. Това ще бъде третото заседание на Временната комисия по случая ЧЕЗ, която беше създадена на 14 март, по предложение на БСП. На първото заседание комисията прие процедурните си правила. Второто заседание на комисията продължи 4 часа и беше закрито. Информация предоставиха от ДАНС, ДАР и Министерството на финансите, отсъстваха обаче председателите на службите.", "date": "2018.04.02", "title": "Временната комисия за ЧЕЗ заседава утре, не е ясно дали Борисов ще присъства"}
{"url": "https://www.24chasa.bg/novini/article/6793547", "text": "След срещата при премиера Бойко Борисов, зърнопроизводителите няма да протестират. Това стана ясно на брифинг след срещата в Министерския съвет, предаде „Фокус“. Председателят на УС на Националната асоциация на зърнопроизводитлите Костадин Костадинов благодари на премиера и на земеделския министър Румен Порожанов за разрешаването на този проблем. „За момента той е решен“, добави той. По думите му се отменя и предвиденият протест, който щеше да се състои на 3 април. На 26 март на извънредно заседание УС на Националната асоциация на зърнопроизводителите взе решение на 3 април да бъдат блокирани пътищата в страната в знак на протест срещу проектозакона за горивата. От браншовата организация уточниха, че с проектозакона на земеделците се вменяват неприложими изисквания и се налага тежък финансов и бюрократичен режим на регистриране. Зърнопроизводителите настояха чрез декларация до парламента и правителството да бъдат изключени от обхвата на Закона за горивата и заплашиха, че ако това не се случи, са готови да докарат тежките машини в София. На 31 март след среща с министъра на земеделието Румен Порожанов и председателя на НСЗКБ, Управителният съвет на НАЗ реши да възложи на юристите на земеделския сектор, съвместно с юристите на МЗХГ, да разработят предложения за изменения на законопроекта за горивата, така че земеделските производители да не бъдат натоварвани с излишни изисквания извън съществуващата регулация по Наредба № Н-18 от 2006 г. за регистриране и отчитане на продажби в търговските обекти чрез фискални устройства. На днешната среща с министър-председателя трябваше да бъдат обсъдени разработените предложения.", "date": "2018.04.02", "title": "След срещата при премиера Борисов зърнопроизводителите няма да протестират (Снимки)"}
{"url": "https://www.24chasa.bg/novini/article/6793553", "text": "Носителката на Нобелова награда за мир Малала Юсафзаи напусна родния си Пакистан и се върна във Великобритания, предадоха ДПА и Асошиейтед прес. Това беше първото й посещение в родината след 2012 г., когато беше простреляна в главата от талибаните. Юсафзаи отпътува от Исламабад тази сутрин с полет на \"Катар еъруейз\" за Доха. Тя напусна хотела си при засилени мерки за сигурност и стигна до международното летище с автомобилен конвой, предава БТА. 20-годишната нобелова лауреатка пристигна в Пакистан тази седмица заедно с родителите си и беше приета от премиера Шахид Хакан Абаси. Срещата на Абаси с \"дъщерята на Пакистан\", както често е наричана, и емоционалната й среща с роднини и приятели в Мингора, родния град на Малала в долината Сват, бяха връхните точки на четиридневната й визита в Пакистан. След посещението си в Мингора Малала заяви в Туитър, че за нея това е най-прекрасното място на земята. \"Прекарахме кратко, но незабравимо време с нея. Всички сме много развълнувани, че тя е тук\", заяви братовчедът на Юсафзаи Махмуд ул Хасан. Пакистанската нобелова лауреатка обеща да посети отново родината си догодина. Тя заявява, че има намерение да се върне за постоянно в Пакистан, след като приключи обучението си във Великобритания. Юсафзаи живее във Великобритания, откакто пакистанските талибани едва не я убиха заради дейността й в подкрепа на образованието на момичетата в родния й град в Северозападен Пакистан. През 2014 г., когато бе на 17 години, тя стана най-младата носителка на Нобелова награда.", "date": "2018.04.02", "title": "Нобеловият лауреат Малала Юсафзаи се върна във Великобритания"}
{"url": "https://www.24chasa.bg/novini/article/6793563", "text": "Българско-турски бизнес форум започна днес в Истанбул с участието на около 100 фирми от България и също толкова от турската страна. В конференцията участват министърът на икономиката на България Емил Караниколов и неговият колега от Турция Нихат Зейбекджи, предава БТА. Форумът бе открит от министъра на икономиката на България Емил Караниколов, който от вчера е на работно посещение в Истанбул по покана на турския си колега. Проявата се провежда под егидата на Съвета за външнотърговски отношения на Турция /ДЕИК/ съвместно с Българската търговско-промишлена палата, Агенцията за инвестициите, Агенцията за развитие на малките и средните предприятия, българо-турския бизнес съвет. Форумът се провежда в Истанбул за пръв път след близо десетгодишно прекъсване и се счита за стъпка в подновяване и активизиране на инициативите в подобен формат с цел развитие и задълбочаване на икономическите и търговските отношения между двете страни. По тази причина има голям интерес към него от деловите среди, експертите и политиците. Това е вторият форум, който се организира в рамките на българското европредседателство. Първият бе в София на 27 февруари и на него бе решено провеждането на настоящия истанбулски форум. Работата на форума в Истанбул ще премине под формата на панели. В тях участниците ще дискутират теми, свързани с бизнес и инвестиционния климат в България, съвместни проекти, излизане на трети пазари, културни сходства между Турция и България и др. В рамките на форума ще се проведат и двустранни срещи между участниците - бизнесмени и фирми.", "date": "2018.04.02", "title": "Министър Караниколов откри българо-турски бизнес форум в Истанбул"}
{"url": "https://www.24chasa.bg/novini/article/6793567", "text": "Задържани са двама души за убийство на 52-годишен мъж в село Градец. Това съобщиха от ОДМВР - Видин. Двамата задържани са криминално проявени жители на Градец. Те са задържани в ареста за убийство. Вчера в 09.45 часа кметът на селото сигнализирал на тел.112 за открит труп на мъж в стая на жилищна постройка. Дежурна оперативна група извършила оглед на местопроизшествието. Самоличността на мъжа била установена – 52-годишен от Градец с множество наранявания по главата и тялото. Последвалата аутопсия във видинската болница потвърдила първоначалните данни за извършено убийство. В хода на предприетите незабавни оперативно-издирвателни и процесуално следствени действия криминалисти установили и задържали авторите на престъплението – двама мъже с инициали И.М. (на 57 г.) и М.Ф. (на 49 г.). Според първоначалните данни на 28 март вечерта мъжете пили заедно в дома на М.Ф. Помежду им възникнал скандал, при който двамата нанесли побой на 52-годишния с дървен кол и метални тръби. Извършителите на деянието са приведени в полицейския арест за срок до 24 часа. Случаят е докладван в Окръжна прокуратура. Работата на разследващите продължава под ръководството на наблюдаващ прокурор. В РУ - Видин е образувано досъдебно производство.", "date": "2018.04.02", "title": "Задържаха двама мъже за убийството на съселянин във видинско село"}
{"url": "https://www.24chasa.bg/novini/article/6793562", "text": "63-годишен мъж от София е задържан за 72 часа като заподозрян за убийството на неговата съпруга, съобщиха от Областна дирекция на МВР – Кюстендил, цитирани от \"Фокус\". Тялото на 61-годишна жена е открито с множество наранявания в двор на вила в село Косово, община Трекляно. Трупът на жената е открит на 31 март. При извършения оглед на място по трупа са установени множество наранявания, нанесени с твърд предмет. Тялото е транспортирано за аутопсия в кюстендилската болница. Семейството е от столицата. Започнало е досъдебно производство по случая, уведомен е окръжен прокурор.", "date": "2018.04.02", "title": "Арестуваха съпруг за убийството на жена в двор на вила в село Косово"}
{"url": "https://www.24chasa.bg/novini/article/6793587", "text": "Лодка с около 60 бежанци е била открита близо до гръцкия остров Самос, предадоха Нюз.ин и БТА. Бежанците са спасени след успешна операция на плавателни съдове на гръцката пристанищна полиция, на Европейската служба за управление на оперативното сътрудничество по външните граници на ЕС - Фронтекс и хеликоптер на гръцката бойна авиация. Операцията е започнала, след като бежанец от лодката се е обадил на спешния телефон 112. Действията на спасителните екипи са били затруднени от силен вятър. /", "date": "2018.04.02", "title": "Спасиха лодка с около 60 бежанци до гръцкия остров Самос"}
{"url": "https://www.24chasa.bg/novini/article/6793586", "text": "Трима са арестувани за незаконен добив на въглища в пернишкия квартал \"Рудничар\", съобщи регионалният говорител на МВР Венцислав Алексов. Това са 30-годишният П.С., Ц.А./34 г./ и 47-годишната А.Л. На място били намерени и иззети няколко чувала, пълни с въглища. Тримата са задържани за 24 ч. по Закона за МВР. Образувано е досъдебно производство.", "date": "2018.04.02", "title": "Арести за трима, добивали незаконно въглища в Перник"}
{"url": "https://www.24chasa.bg/novini/article/6794761", "text": "Президентът Румен Радев да наложи частично вето върху Закона за устройството и застрояването на Столичната община, иска кметицата на “Младост” Десислава Иванчева. В понеделник тя е внесла искането в президентството. Според Иванчева параграф 28 на приетия преди дни от депутатите закон отваря възможност за застрояване на зелените площи в София. Така се премахвала забраната за промяна статута на зелените площи и само с частичен подробен устройствен план те можело да се застрояват. Това засягало всички градски зелени площи – междублокови пространства, градинки, паркове и имоти, предвидени за озеленяване. “При внимателен прочит на закона става ясно, че волята ни е точно обратната - да защитим зелените площи като част от зелената система на града. Те се ползват със специален режим на защита и не могат да се преотреждат. Обратно на твърденията на г-жа Иванчева и на политици, които се опитват да спекулират със страховете на хората, в закона се предвижда частни терени, които са озеленени, но са предвидени за строителство, да се защитят с решение на СОС. Освен това досега междублоковите пространства не бяха регламентирани в закона. Въвеждаме и 5-годишна забрана за промяна на устройствените планове на кварталите след приемането им. Препоръчвам на г-жа Иванчева и на политиците да четат внимателно закона”, заяви пред “24 часа” главният архитект на София Здравко Здравков. Той бе категоричен, че градинки в столицата няма да се застрояват. Досега президентът е наложил 7 пъти вето. Последното бе върху закона за банковата несъстоятелност.", "date": "2018.04.02", "title": "Президентът да наложи вето на закона за София, иска кметицата на “Младост”"}
{"url": "https://www.24chasa.bg/novini/article/6794868", "text": "Гръцкият министър на отбраната Панос Каменос заяви, че арестът на двамата гръцки войници, които случайно са навлезли на турска територия миналия месец е „предварително планиран“, предава Ekathimerini. Според министъра турските власти не са открили никакви доказателства за нарушения на войниците и затова те не могат да бъдат обвинявани. При въпрос какъв е най-лошият възможен сценарий той цитира филма „Среднощен експрес“ от 1978 г. , в който се показват сцени колко зле се държат със затворниците в Турция, предаде \"Фокус\". „В страна където няма съдилища и където правосъдието действа, както султанът нареди, тяхното задържане може да продължи до 15 години“, заяви Каменос.", "date": "2018.04.02", "title": "Панос Каменос: Арестът на гръцките войници в Турция е предварително планиран"}
{"url": "https://www.24chasa.bg/novini/article/6794795", "text": "Египетският президент Абдел Фатах ас Сиси е преизбран с 97 процента на изборите миналата седмица, съобщи Ройтерс. Със същия внушителен резултат ген. Сиси, който е бивш главнокомандващ на египетската армия, спечели и първия си мандат. На президентските избори в Египет имаше само още един кандидат. Основният конкурент на ген. Сиси беше арестуван, шефът на кампанията му - пребит, а другите кандидати се оттеглиха с мотива, че са били сплашвани.  АБДЕЛ ФАТАХ АС СИСИ", "date": "2018.04.02", "title": "Ген. Сиси преизбран с 97%"}
{"url": "https://www.24chasa.bg/novini/article/6794902", "text": "Русия извърши изпитание на нова зенитна ракета. Тестът е бил проведен на полигон в Казахстан. Ракетата е част от система за противовъздушна защита на столицата Москва, предаде Видео от изпитанието беше разпространено от руското министерство на отбраната. От ведомството отбелязаха, че се подготвят допълнителни подобрения на системата и ще бъдат извършени и още тестове.", "date": "2018.04.02", "title": "Русия извърши изпитание на нова зенитна ракета (Видео)"}
{"url": "https://www.24chasa.bg/novini/article/6794723", "text": "Роботът Роберта ще помага на деца с аутизъм и ученици със специални образователни потребности. Тя може да пее песни, да разказва приказки, за да могат децата да усвояват по-лесно уроците. Тя дори може да играе баскетбол с тях. “С нейна помощ те могат по-лесно да се социализират и да се приобщят. Игрите ги обединяват и общуват повече ”, разказа доц. Мая Димитрова от Института по роботика към Българската академия на науките. Тя обясни, че всяко училище, което желае да се включи в проекта, може да ги потърси. Засега той включва деца от 5 до 12 г. По-големите пък ще могат да участват в програмирането на робота. Роберта вече знае и песничката “Мама ми купи днес нова книжка”. “Докато роботът пее, децата участват със сценки”, разказа още доц. Димитрова. На песничката “Хей, ръчички” пък те играят гимнастика. Тя изобразява и урок по зоология. “Децата са във възторг. Роботът снема стреса от тях и ги сближава”, разказа още тя. Роберта е вторият робот, който идва от Франция. Брат ѝ Роби от две години помага на учените и децата. Той вече е бил в три центъра за деца – в София, Гоце Делчев и Банско. Също така Роби помага на учителите да привлекат вниманието на децата и да ги въвлекат по-лесно в уроците. Проектът е “Киберфизични системи за педагогическа рехабилитация в специалното образование” към “Хоризонт 2020”. Задачата на учените от БАН е да разработват и анализират взаимодействието човек-робот, включващи игри, педагогически задачи и сценично поведение, в които деца и възрастни ще развиват способности, които в стандартни ситуации са проблем за тях. Изследванията ще се провеждат в мрежа от организации от България, Испания, Франция, Гърция, Чили, Мароко и Япония.", "date": "2018.04.02", "title": "Роботът Роберта пее на деца аутисти, за да учат по-лесно"}
{"url": "https://www.24chasa.bg/novini/article/6794933", "text": "Десетки птици бяха открити мъртви в района на Басарбовския манастир край Русе. Те са пойни дроздове и от Областната дирекция по безопасност на храните вече ги изследват за птичи грип. Това е втори подобен случай в рамките само на 2 седмици в Русенския регион, предаде . Както се разхожда край Басарбовския манастир, семейството на Мария Златанова се натъква на десетки мъртви птици. Жената признава, че никога не е виждала подобна масова смърт на пернати. Според орнитолози вероятната причина за смъртта на дроздовете е студът, който е сковал крилете им. Подобна беше ситуацията и в Лесопарка „Липник“, където преди около седмица десетки птици също бяха открити мъртви. Мария Златанова обаче предполага, че е възможно те да са били болни.", "date": "2018.04.02", "title": "Откриха десетки мъртви птици край Басарбовския манастир"}
{"url": "https://www.24chasa.bg/novini/article/6794926", "text": "Италия отрече днес да е засегната от споразумението, сключено между ООН и Израел за пренастаняване на африкански мигранти в западни страни, предаде Франс прес. Не съществува никакво споразумение с Италия в рамките на споразумението, договорено между Израел и Върховният комисариат на ООН за бежанците относно пренастаняването на тези мигранти, се казва в изявление на италианското министерство на външните работи, предаде БТА. Според израелския премиер Бенямин Нетаняху това споразумение ще позволи да се преместят част от тези африкански мигранти към \"развити страни, като Канада, Германия и Италия\". Германското министерство на вътрешните работи увери, че \"не е запознато с конкретно искане, касаещо да се поемат грижите за бежанци, живеещи в Израел, по-специално произхождащи от африкански страни\". Според израелското вътрешно министерство 42 000 африканки мигранти, основно от Судан и Еритрея, живеят в Израел, от които половината - жени и деца - не са засегнати от този план. Тези мигранти са пристигнали основно след 2007 г., промъквайки се през Египетски Синай. По това време границата бе слабо контролирана. Оттогава обаче тя стана почти херметическа. Мигрантите са се настанили в бедните квартали на Тел Авив.", "date": "2018.04.02", "title": "Италия: Не сме част от споразумението за приемане на мигранти от Израел"}
{"url": "https://www.24chasa.bg/novini/article/6794939", "text": "Девет души са пострадали при взрив на кислородна бутилка в ресторант в центъра на арменската столица Ереван, предава руската агенция Интерфакс. В ресторант от веригата Burger King е избухнал взрив, при който са пострадали двама ирански граждани, трима руски граждани и четирима граждани на Армения . Повечето от пострадалите са деца на възраст от 6 до 16 година, предаде \"Фокус\". По данни на руския телевизионен канал Russia Today най-сериозно е състоянието на 8-годишно момиче от Армения. Ресторантът е бил открит преди около два месеца.", "date": "2018.04.02", "title": "9 пострадаха при експлозия в заведение в Ереван, повечето са деца (Обновена)"}
{"url": "https://www.24chasa.bg/novini/article/6794960", "text": "Руският президент Владимир Путин поздрави Абдел Фатах ас Сиси за победата на президентските избори в Египет, съобщи пресслужбата на Кремъл, цитирана от ТАСС. Той изрази в телефонен разговор желанието си за \"по-нататъшно развитие на взаимноизгодното сътрудничество в най-различни сфери, в това число в енергетиката, промишлеността и транспорта\", предаде БТА. Египетската избирателна комисия обяви днес, че Сиси е преизбран за втори четиригодишен мандат с 97 процента от гласовете след вота, проведен от 26 до 28 март.", "date": "2018.04.02", "title": "Путин поздрави по телефона президента на Египет за победата му на изборите"}
{"url": "https://www.24chasa.bg/novini/article/6794831", "text": "Предпазливото отношение на България към случая „Скрипал“ не трябва да бъде атакувано, а приветствано. Това каза пред  „Фокус“ политическият анализатор проф. Михаил Константинов. Има шанс конфронтацията между Русия и САЩ да слезе на по-ниско ниво след срещата, която президентите на двете страни уговарят, коментира още проф. Константинов и допълни, че напрежението между страните бе стигнало до ниво, заплашващо световния мир. Относно случая „Скрипал“ и българската страна той коментира: „Много е трудно да се каже, какви са нещата, защото излизат постоянно нови и противоречиви версии по случая. Ако имате конкретни доказателства и обвинение, ще имате само една версия. Фактът, че има повече от една версия, показва, че нещо не е наред. Случаят е много деликатен и едно по-предпазливо отношение към него, което прояви българското правителство, не може да бъде атакувано, то трябва да бъде приветствано“ каза проф. Михаил Константинов. Той припомни, че България има традиция в осъществяването на посредническа роля. Преди и по време на Втората световна война българите са участвали в посреднически мисии между хитлеристка Германия и Съветския съюз. Друг е въпросът, какъв е бил успехът от тези мисии, добави Константинов.", "date": "2018.04.02", "title": "Проф. Константинов: Предпазливото ни отношение към случая „Скрипал“ трябва да бъде приветствано"}
{"url": "https://www.24chasa.bg/novini/article/6794838", "text": "На летище „Хания“ на гръцкия остров Крит е задържан 35-годишен сирийски мъж, опитващ се за излети за Италия, използвайки фалшиви български документи, пише Ekathimerini. Документите са конфискували и мъжът ще бъде изправен пред съд на острова, предаде \"Фокус\".                                                                                                                                                                                                                                                                                                                       ", "date": "2018.04.02", "title": "Задържаха сириец с фалшиви български документи на летище на остров Крит"}
{"url": "https://www.24chasa.bg/novini/article/6794769", "text": "719 хиляди са били българите без здравни осигуровки в края на 2017 г. Над половината от тях са неосигурени по причини, неизвестни за държавата, следват ги безработните, които нямат право на държавно осигуряване. Това става ясно от писмен отговор на финансовия министър Владислав Горанов до депутата от БСП Лало Кирилов. Най-голям дял неосигурени - 393 хил. души, спадат в графата “други здравно неосигурени”, т.е. хора, които нито работят, нито са безработни, но по някаква причина не внасят осигуровки за здраве. Вероятно това са емигрирали преди много време български граждани, обясниха пред “24 часа” експерти. Следващата голяма група неосигурени са безработните - общо 233 хиляди души. Без платени осигуровки за медицинска помощ са и 57 хил. самоосигуряващи се. 22 хиляди лица пък са декларирали доходите си, но не и дължимите към тях здравни вноски. Неосигурени са и 10 хил. бежанци и 6 хил. завършили гимназисти В периода от завършването на средното образование до започването на учебната година в университета или сключване на трудов договор младежите трябва да се осигуряват сами. Близо 8,4 млн. души подлежат на здравно осигуряване по данни на ГРАО, уточнява Горанов. От тях 1,47 милиона живеят или учат в чужбина. Броят им е изчислен въз основа на проведено през юли 2017 г. национално представително социологическо проучване в 1350 домакинства у нас и е верифициран с приблизителните оценки на външни институции. На задължително здравно осигуряване подлежат всички български граждани, както и тези с двойно гражданство, включително българско, но които постоянно живеят в страната. Ако в годината пребивават в чужбина повече от 183 дни, не са задължени да плащат здравни осигуровки. Към тях спадат и тези, които подлежат на здравно осигуряване в друга държава членка според правилата за координация на системите за социална сигурност. Това най-общо са лица, които работят или пребивават в други страни от ЕС, както и техните семейства. Ако в продължение на 6 месеца едно лице не плаща осигуровките си, то губи здравните си права. В тези случаи има право само на безплатна спешна помощ и да бъде лекувано в спешните отделения на болниците. Ако се наложи операция или престой в болница, те трябва да бъдат платени от пациента или социалните служби, ако се докаже, че той няма никакви приходи и имущество. В бюджета на здравната каса за 2018 г. са заложени малко над 5,7 млн. лв. за покриване на разходи от неосигурени лица. Те са за проследяване на бременност и раждане, за реанимация и лечение на психиатрични и кожни заболявания. Общо 6,1 милиона са здравно осигурените у нас, като за 2,73 милиона души вноските ги плаща държавата Това са пенсионери, деца до 18 години, бременни, жените в майчинство, войниците, хората с увреждания, държавни служители и работещи в армията, полицията и правосъдната система. От тях обаче само пенсионерите са 2,1 млн. в края на миналата година по данни на НСИ. ", "date": "2018.04.02", "title": "719 хил. българи нямат здравни осигуровки (Обзор)"}
{"url": "https://www.24chasa.bg/novini/article/6794860", "text": "Четиримата руски дипломати, изгонени от Германия във връзка с отравянето на бившия служител на руското ГРУ Сергей Скрипал, са се върнали в Москва, предава AFP. „Сега те са обратно в Москва. Напуснали са Германия в края на миналата седмица преди изтичането на крайния срок в понеделник, дадено от Берлин“, съобщи говорителя на руското посолство в Берлин Денис Мискерин, предаде \"Фокус\".", "date": "2018.04.02", "title": "Изгонените от Германия руски дипломати пристигнаха обратно в Москва"}
{"url": "https://www.24chasa.bg/novini/article/6794773", "text": "Кандидатурата на Епископската базилика и римското мозаечно наследство на Филипопол беше включена в Индикативния списък на ЮНЕСКО за значими културни и природни обекти, обявиха от Центъра за световното наследство на ЮНЕСКО в писмо до министъра на културата Боил Банов, съобщиха от Министерството на културата.  „Епископската базилика в Пловдив, със запазените в нея мозайки, е уникален паметник, с който България се гордее. Включването ѝ в индикативната листа на ЮНЕСКО е още един щрих към приноса на страната ни и конкретно на Пловдив, един от най-старите градове на континента, в опазването на културното наследство“, каза министърът на културата Боил Банов. По думите му базиликата е сред най-впечатляващите паметниците по българските земи от Римската епоха. По тази причина министерството убедено подкрепи инициативата на Община Пловдив и Фондация „Америка за България“ за включването ѝ в Списъка на световното културно и природно наследство на ЮНЕСКО. „Благодарим за съдействието и подкрепата в изпълнението на Конвенцията за опазване на световното културно и природно наследство“, пише директорът на Центъра за световното наследство, Мехтилд Рослер. „За Фондация „Америка за България“ е привилегия да подкрепи връщането към живот на Епископската базилика и мозаечните шедьоври на Филипопол, защото вярваме, че са важна част, не само от българското, но и от световното културно наследство“, каза президентът на Фондацията Нанси Шилър. Кметът на Пловдив Иван Тотев подчерта, че новината е важна не само за Пловдив, но и за България. „Включването на Базиликата става факт по време на първото председателство на България на Съвета на Европейския съюз и Европейската година на културното наследство и така доказва, че обединяващи за Европа са културата, образованието и общите ни ценности“, каза българският посланик във Франция, Ангел Чолаков.", "date": "2018.04.02", "title": "Епископската базилика и римските мозайки на Филипопол са включени в Индикативния списък на ЮНЕСКО"}
{"url": "https://www.24chasa.bg/novini/article/6794780", "text": "Фейсбук ще има вероятно нужна от \"няколко години\", за да разреши проблемите, разкрити от скандала за пропуските на социалната мрежа при защита на личните данни на потребителите й, свързан с аналитичната компания Кембридж Аналитика. Това мнение изрази създателят на Фейсбук Марк Зукърбърг в интервю, публикувано днес. В него той защитава и икономическия модел на компанията Фейсбук и отвръща на критиките, отправени към нея от президента на Епъл Тим Кук миналата седмица, предаде БТА. Един от основните проблеми на Фейсбук е неговият \"идеализъм\", защото той дълго време виждаше само добрите страни на свързването чрез интернет между хората, каза Марк Зукърбърг. Ние не прекарахме достатъчно време, за да инвестираме или да размишляваме върху лошите страни на използването на някои от инструментите ни, допълни Зукърбърг пред сайта Вокс. Мисля сега, че хората напълно основателно се фокусират върху някои от рисковете и върху лошите страни, добавя той. Мисля, че ние ще разрешим този проблем, но това ще отнеме няколко години. Бих искал да разреша всички тези въпроси за три или четири месеца, но мисля, че истината е, че за разрешаването на някои от тези въпроси ще е нужно повече време, допълни Зукърбърг. В интервюто той отхвърли критиките на Тим Кук, според когото Фейсбук е имал проблеми заради икономическия си модел. Мисля, че този аргумент, че ако не плащате, на нас няма да ни пука за вас, е формулиран с много лека ръка. И той не отговаря изобщо на истината, каза Зукърбърг, визирайки критиките на Тим Кук. Действителността е, че ако вие искате да създадете една услуга, която помага за свързването на всеки на планетата, тогава много хора няма да имат средствата да платят. Ето защо, както е при много медии, един модел, базиран на рекламата, е единственият рационален модел, каза ръководителят на Фейсбук.", "date": "2018.04.02", "title": "Марк Зукърбърг: Фейсбук ще има нужда от няколко години, за да разреши проблемите си"}
{"url": "https://www.24chasa.bg/novini/article/6794787", "text": "Над петдесет души, сред които и 15 деца, бяха евакуирани от горяща пететажна жилищна сграда в центъра на руския град Сочи, предаде ТАСС. Пламъците са обхванали площ от 600 квадратни метра. Пожарът е възникнал на покрива на кооперацията. На мястото се намират спасителни и пожарникарски екипи, както и кметът на Сочи Анатолий Пахомов. Пострадали няма, предаде БТА. В града духа силен вятър и се очаква през нощта той да достигне скорост от 20 метра в секунда, което може да усложни ситуацията с пожара.", "date": "2018.04.02", "title": "Пожар в жилищен блок в Сочи, евакуираха над 50, сред които и деца (Видео)"}
{"url": "https://www.24chasa.bg/novini/article/6784555", "text": "Студенти се мъчат да си вземат изпитите на сесия. Катерици завладяват света, а хората се превръщат в техни слуги. Следване на стъпките в живота на Панчо Владигеров. Всички тези странни сюжети, плод на българското въображение, са пренесени в света на настолните игри, който бавно превзема пазара. Българските идеи бяха представени на конкурс за най-добър прототип на настолна игра, част от фестивала “София борд геймс уикенд”. “Тематично игрите са коренно различни. Има съвременна, която те учи как да управляваш правилно времето си. Участваше идея със замъци, рицари, вещици и магьосници. Представен е и български вариант на дженга - строене на кула от летвички, които след това трябва да се извадят една по една, така че зданието да не падне”, пояснява Васил Лозанов, организатор на конкурса. Единият от победителите е детска игра “Аз съм животинче, което”, която предизвиква децата да имитират животни със звуци и жестове, както и The King of All Bards. Тя представя историята на средновековните музиканти менестрели, които си скрояват номера, надцакват се и си късат струните. Едната награда се равнява на сумата от 1000 лв., а другата – от 500 лв. и предоставяне на 3Д принтер за отпечатването на компонентите на играта. “ Не съм чувал другаде да връчва такава игра. Съвременните игри са толкова по-желани, колкото повече 3Д фигури има Настолните игри обикновено се възприемат като хоби на предишните поколения или част от детството на днешните младежи. Но днес се създават много по-разнообразни варианти, които грабват интереса на младите хора и далеч не се ограничават само с “Монополи” или “Не се сърди човече”. Модата в игрите се сменя на периоди - преди години актуални са викингите, вероятно и заради многото филми с тяхно участие. Открай време популярна е средновековната тематика, особено в Германия - там едва ли има град от този период, за който да не е правена игра. Постапокалиптичните и скай-фай сюжетите също са постоянно търсени, особено от по-запалени геймъри, разяснява Александър Геров, който е собственик на издателство на настолни игри . Той започва бизнеса си през 2009 г., когато пазарът в България още е почти неразвит. Стартира с най-големите заглавия, например “Каркасон” - една от игрите за Средновековието, развиваща се в някогашния френски град-крепост със същото име. Играчите нареждат плочки с картинки така, че да се получи завършен пейзаж от пътища, крепости, манастири и ливади, които завладяват с помощта на свитата си от рицари, разбойници, селяни и монаси. Правилата са лесни затова и по света и издадена в милионни тиражи - нещо, с което могат да се похвалят по-малко от десетина игри. се връщат на различни поколения Още през 2001 г. тя получава немското отличие “Игра на годината”. Въпреки че има много подобни награди в различни държави, тази е най-престижната в тези среди, възприема се като “Оскар” на настолните игри Тя е връчвана и на “Катан” – богат остров, който мореплаватели се опитват да покорят, на “Колтекспрес”, където играчите са бандити, нападащи експресен влак, на детската “Прескочи камила” – лудо камилско състезание, което събаря цели пирамиди. “Игра на годината” се връчва от 1979 г. насам, като носителят за 2017 г. е “Кингсдомино”. Германия е един от двата най-големи пазари за настолни игри, другият е Америка. Има обаче голяма разлика между европейския и американския тип игри – първият е по-абстрактен, по-стратегически, докато тези от САЩ са по-разказвателни и забавни, въпреки че с времето започват да се преплитат. Франция също набира голяма скорост в последните години и се нарежда в челната тройка, твърди Геров. Ръст се наблюдава и в Полша и Унгария. От съседните ни държави гръцкият пазар е добре развит, България има потенциала да се превърна в балканската столица на настолните игри и заради “Геймърското общество расте, има много голям напредък в последните 10 години. В София съществуват поне 7-8 клуба за настолни игри, има и няколко в страната. Провеждат се и фестивали и турнири – във Велико Търново, Пловдив, Варна. Всяка година в София се организира и “Хексакон”, разказва Александър. Всяка пролет и есен той също събира около стотина души сред природата в Долна баня. Там те прекарват един уикенд, в който ентусиастите премерват сили в различни турнири и се забавляват със социални игри. Фестивал за настолни игри не се организира в нито една от балканските държави. “София борд геймс уикенд” също е опит за подобно събитие. “Идеята е да съберем всички хора, които по един или друг начин обичат настолните игри, поканихме и хора от чужбина с игри, които не са идвали досега в България. Дойдоха гости от Русия, Румъния, Австрия, Гърция. Провеждаме събитието за първа година, но имаме амбицията то да стане ежегодно, виждаме голям интерес и ентусиазъм”, разказва един от организаторите Петър Хераков. На масите около него са седнали момчета и момичета, възрастни с малките си деца или без хлапета и всички хвърлят зарчета, местят фигурки и теглят карти. “Няма такова разделение в поколенията – по-старите играят, а по-младите - не. Всичко идва от отношението – дали родителите ще организират семейни игрални вечери с децата си, дали ще научиш приятелите си на някоя нова игра. При нас имаше родители с малки деца на по 2-3 годинки, имаше 50-60-годишни участници”, обяснява Хераков. Според него няма и съревнование между електронните и настолните игри: “Двете са съвсем различни видове пазари, които понякога се съчетават. Често за заетите в IT индустрията едното е професия, а другото - почивка за мозъка.” Организаторът обяснява и защо по-голямата част от играещите на фестивала са избрали игри с карти. “Донякъде има такава тенденция, защото те са по-лесни и не се изисква много време и концентрация, колкото при една игра, продължаваща 4-5 часа. Все повече се разширява сегментът на парти игрите, които са за начинаещи. Освен това игрите с карти са и по-евтини, защото не съдържат много компоненти.” Настолните игри могат да се превърнат и в бизнес за милиони. Според компанията за световни проучвания “Евромонитор Интернешънъл” пазарът за този тип игри възлиза на 9,6 млрд. долара през 2016 г., а до 2021 г. се очаква ръст с още 5 млрд. долара. Последните данни от САЩ за 2017 г. показват, че продажбите на настолни игри са нараснали с 28% за една година. Платформата за набиране на средства “Кикстартър” е отличен вариант за скок в света на милионерите, забогатели от развлекателното хоби. Най-голямата категория в сайта е “Игри”, като съотношението между настолните и видеоигрите е 3 към 1. Exploding kittens например - разновидност на руската рулетка, при която, ако изтеглиш карта с експлодиращо котенце, умираш, събира 8,8 млн. долара от краудфъндинга и продава над 2,5 млн. копия. Kingdom death печели един милион долара само за 19 минути, а до края на кампанията те нарастват до над 12 млн., което превръща играта в петия най-успешен проект в “Кикстартър”. Общата сума на подкрепените проекти в платформата през 2016 г. е 113 млн. долара според сайта crowdfunding, докато за видеоигрите са дадени само 29 млн. Реализираните настолни игри се увеличават все повече - през 2017 г. те са с 400 повече, отколкото предходната. От тях има и около 5 български заглавия. Едно от тях е “Баталия сътворяване”. Тя е първата голяма българска фентъзи игра от най-висок клас с 3D миниатюри. Among thieves, която превъплъщава играчите в крадци, които се опитват да се оберат един друг, за да спечелят бас помежду си, също набира средства. Травис Ханкок от САЩ напуска дори сигурната си работа, след като кампанията му в “Кикстартър” за играта “Салем 1692” набира повече от милион долара. Травис и Холи изграждат успеха си, като влагат само 500 долара в стартъпа си FACADE GAMES и, както самите те казват, “изкарват късмет”. Идеята им е базирана на известния лов на вещици от 1692 г., но семейството влага и много креативност. Опаковката на играта е във формата на стара книга. “Докато растях, майка ми винаги казваше, че ако кутията е съсипана, то такава е и самата игра. Никога няма да я вземеш, ако прилича на боклук”, споделя Травис пред Си Ен Би Ес. Проблемно е обаче, че след реализирането на проекта в “Кикстартър” продажбите обикновено секват и е трудно да се достигне до масовата публика. Именно с тази цел се провеждат фестивали за настолни игри. Най-големите са в Есен и Индианополис, набира популярност и този в Кан. Тази година за първи път всички 2 хил. билета за Индианополис са продадени предварително. Уреденият брак често се отъждествява с насилствен брак от хората от Запада. В пресата циркулират новини за нападения с азотни киселини, убийства на честта, липсата на избор. Те обаче не се отнасят за всички случаи на уредени бракове и точно това иска да обясни Нашра Балагамуала със своята настолна игра “Уредено!”, разказва Би Би Си. Целта не е и да се застъпи за тази традиция, а да даде повече информация. Главният герой в нейната игра е леля сватовница, която преследва три момичета, опитващи се да я надхитрят и да отменят наложения им брак. Участниците трябва да избягат от лелята. Те теглят карти с команди като “Видяна сте да се разхождате в мола с момчета. Лелята трябва да се премести три полета встрани от теб”, “По-голямата ти сестра се е омъжила за бял мъж” или “Леля ви разбра, че сте използвали тампон преди брака” (много хора от Южна Азия определят употребата му като сексуален акт). За Нашра играта има двойно значение - да предизвика диалог сред семействата в Южна Азия за “глупавите” традиции на културата им. От друга страна, тя се надява белите хора да разберат по-добре нюансите на тези обичаи. Балагамуала създава проекта си по време на следването си в училището по дизайн в Роуд Айлънд, САЩ. Тя тества играта със свои приятели - южноазиатци и американци. Окуражена от положителната им реакция, момичето стартира кампания за набиране на средства в “Кикстартър” и скоро получава над 500 поръчки. Следва и бурно медийно отразяване. Тя самата не е против традицията момичетата да се представят на момчетата от семействата им - особено в консервативна държава като Пакистан, където на мъжете и жените им е забранено да са приятели. Но Нашра още не е готова за това. Издаването на играта е последвано и от много предложения за брак към пакистанката, но тя ги отказва. Има обаче и негативни реакции - най-голяма критика получава от така наречените на хинди “ришта”-лели, които издирват млади момичета по време на сватби и ги сватосват с подходящи ергени. Лелите си имат определени критерии за сгодни жени - да не изразяват мнението си, да са добри домакини, които подкрепят мъжа си и амбициите му. “След като се появих в пресата, излязох от представата им за подходяща съпруга”, казва Нашра.", "date": "2018.04.02", "title": "Настолните игри се връщат като почивка за мозъка на различни поколения"}
{"url": "https://www.24chasa.bg/novini/article/6794598", "text": "Десетки мигранти, които са изпратили сигнал за помощ от морето край егейския остров Самос, са били спасени, а корабът им закаран на буксир до брега, предаде Асошиейтед прес. Корабът с 58 души на борда бил открит северно от Самос при силно вълнение и бил откаран на буксир от катер на европейската гранична агенция Фронтекс, съобщи гръцката брегова охрана. Броят на нелегалните мигранти, пристигащи от Турция на гръцките острови, намаля значително след постигането на споразумението между ЕС и Турция за спиране на мигрантския поток преди две години. Всяка седмица обаче стотици хора продължават да прекосяват морето, предава БТА. По данни на гръцките власти над 350 мигранти са пристигнали на егейските острови от петък сутринта до тази сутрин. Над 14 300 мигранти са блокирани в пренаселените лагери на гръцките острови, очаквайки да получат убежище в Гърция или да бъдат върнати в Турция според споразумението.", "date": "2018.04.02", "title": "Спасиха 58 мигранти в Егейско море"}
{"url": "https://www.24chasa.bg/novini/article/6794610", "text": "Френският лекар и планински водач Еманюел Коши с прякор \"Доктор Вертикален\" е загинал днес в лавина в курорта Шамони във Френските Алпи. Това съобщиха планинските спасителни служби, цитирани от Франс прес и БТА. Петдесет и осем годишният д-р Коши е бил с група планинари на ски преход извън регламентираната зона за каране на ски, когато е бил отнесен от лавина в масива Егюий руж. Поне още трима души са пострадали и настанени в болница, но са без опасност за живота. В спасителната операция са участвали седем планински спасители, кучета и хеликоптер. Специалист по планинско спасяване, Еманюел Коши бе известна личност във френския алпинизъм, автор на много статии в специализирани медийни издания, подписани с псевдонима \"Доктор Вертикален\".", "date": "2018.04.02", "title": "Известен френски лекар алпинист загина при лавина в Шамони"}
{"url": "https://www.24chasa.bg/novini/article/6794692", "text": "Германската армия планира да въведе по-широки униформи за бременни военнослужещи, които ще могат да се ползват още тази година, предаде ДПА. Агенцията цитира изявление на военния министър Урсула фон дер Лайен. Във военното ведомство в момента разглеждат отзивите за изпробваните специални военни униформи, предназначени за бременни военнослужещи. Били ушити 500 униформи с различни размери и комбинации - от бойно облекло до служебно и клинове. Досега били тествани и оценени около 80 униформи, като пробите са стрували около 650 хиляди евро. Били спазени всички критерии за добър външен вид, комфорт и проветряемост, информира БТА. Новите военни облекла ще бъдат еластични и удобни за носене през цялата бременност. Поръчката е част от програмата на Бундесвера като работодател да дава еднакви възможности на военнослужещите. Около 2 процента от двадесетте хиляди служещи жени във въоръжените сили на Германия са бременни в даден период от годината.", "date": "2018.04.02", "title": "Германия ще въведе по-широки униформи за бременни военнослужещи"}
{"url": "https://www.24chasa.bg/novini/article/6794722", "text": "Жена е била изнасилена по време на футболен мач в Швеция, съобщават местните медии. Престъплението е извършено на стадион \"Тele2\" в Стокхолм в неделя. На терена се е играел двубоят от първия кръг на елита между \"Хамарби\" и \"Сириус\". Според информацията пострадалата е била изнасилена в тоалетната. Тя се е нуждаела от медицинска помощ и е откарана в болница. \"На този етап все още има неизяснени обстоятелства. Получихме оплакване за изнасилване, което е свързано и с други престъпни деяния по време на мача\", обявиха от полицията в Стокхолм, цитирана от  На този етап все още няма задържан.", "date": "2018.04.02", "title": "Изнасилиха жена на мач в Швеция"}
{"url": "https://www.24chasa.bg/novini/article/6792862", "text": "31,7 млрд. евро в жп инфраструктура, магистрали, пристанища, интермодални терминали и летища ще осигурят свързаността в Западните Балкани и на Балканите с Европа. Това показва проучване за необходимите инвестиции за развитие на транспортната инфраструктура на коридорите IV, VII, VIII и X за периода до 2030 г. Общо са необходими 55,27 млрд., но към 20 млрд. от тях вече са осигурени по програмите на ЕС за Унгария, Словения, Хърватия, Румъния, България и Гърция. На 1 март в София председателят на ЕК Жан-Клод Юнкер лансира числото 31,7 млрд. евро, посочи възможност за финансиране по механизма “Свързана Европа”. Седмица преди това в Лондон на среща в ЕБВР премиерът Бойко Борисов извади сметки за 30 млрд. евро, като 5 млрд. от тях са за дигитална свързаност. Снимките са запечатали как той показва карти на аутобаните и на скоростните релси. Министерството на транспорта вече е изпратило писма до колегите си в балканските държави За срещата на върха между ЕК и лидерите на Западните Балкани през май в София Юнкер поиска готови проекти. Най-много инвестиции ще са нужни за паневропейските коридори IV и X – 23,6 млрд. и 25,57 млрд. евро. 15 млрд. евро ще струват релсите от Будапеща през Румъния и България до Солун. За отклонението от София към турската граница не се предвижда финансиране, тъй като то вече е осигурено за този програмен период. За линиите на Унгария от Будапеща до румънската граница са предвидени 344 млн. евро, сроковете са до 2027 г. Голямото строителство на релси за бързи влакове се предвижда за Румъния. Модернизацията на жп линията от унгарската граница до Калафат, тоест, за да стигнат релсите до Видин, струва 2,55 млрд. евро. Обновяването на жп линията, която води към Констанца, е планирано за 5 млрд. евро. На българска територия коридорът е от Видин към Солун. а на Радомир - Кулата - 864 млн. евро. И докато по този коридор пътната инфраструктура се изгражда – магистрала “Струма” и аутобанът от Видин до София, то бързите релси са все още планове, а реализацията им е записана за след 2022 г. За подобряване на жп инфраструктурата на гръцка територия ще са необходими 4 млрд. евро. За магистрали по този коридор ще трябват 7,555 млрд. евро. Унгарците ще разширяват аутобани от словашката граница и от Гьор до Будапеща за 733 млн. евро. На румънците за магистрала от унгарската граница до Калафат ще им трябват 1,434 млрд. евро, планират го за след 2020 г. 1,3 млрд. евро ще влагат в северния и южния обход на Букурещ и още 1,67 млрд. – за пътя Сибиу - Питищи, който е част от аутобана към Букурещ. На българска територия проектите - Видин - София и магистрала “Струма”, вече се изпълняват ( За подобряване на гръцката пътна инфраструктура са записани 500 000 млн. евро. За интермодални терминали и пристанища в Гърция са предвидени още 500 млн. евро, а за летища – пак 500 млн. евро. В скоростни жп линии по коридора ще влязат 15,69 млрд. евро В началото му ще се изгражда втора линия между Любляна и граница между Словения и Австрия, включително тунел, това ще струва 850 млн. евро. Хърватите предвиждат обновяване и изграждане на втора жп линия Дуго Село - Новска за 700 млн. евро, както и около 100 млн. евро за по-малки проекти. Унгария ще финансира с 1,75 млрд. евро - китайски кредит, жп линията Будапеща - Ференцварош, срокът е 2018-2023 г. на жп линиите по коридора от 2017 до 2030 г. Източниците на финансиране са ЕИБ, ЕБВР, кредит от Руската федерация и заем от китайска EXIM bank. Македония планира надграждане на железопътната си инфраструктура по коридора до европейските стандарти след 2030 г. със 700 млн. евро. Гърците правят големия бюджет по този жп коридор. Те са записали 8 млрд. евро за подобряване на жп инфраструктурата. Пътните проекти са за 6,46 млрд. евро. Словения ще строи тунел на границата с Австрия за 152 млн. евро. Хърватия планира обходен път на Загреб, но залага на трафик контрол, сигнализация, защита от шум и други екстри по коридора, като сумата е към 200 млн. евро. Сърбите са предвидили много пари. 924 млн. евро са за магистралата Ниш - Прищина с финансиране от ЕИБ, ЕБВР, WBIF и бюджет, срокът е до 2022 г. 400 млн. евро от еврофондовете са за магистралата Белград - Сараево, срокът е 2021 г. Обходът на Белград е за 750 млн. евро със заем от китайската ЕXIM bank. 1,2 млрд. евро се чакат от еврофондовете за магистралата Нови Сад – Лозница. България предвижда 320 млн. евро за магистралата София - Калотина. За Гърция са записани 1,5 млрд. евро общо за развитие на инфаструктурата по коридора. За железопътната мрежа са предвидени 3,8 млрд. евро. Албания вече е започнала рехабилитацията на жп линията Дуръс - Вльора - границата с Македония, която ще струва 93 млн. евро. В подготвителна фаза е изграждането в Македония на участъка от Кичево до границата с Албания. Строителството ще струва 550 млн. евро. Изграждането на железопътната линия Беляково - Крива паланка е оценено на 152 млн. евро, предвижда се това да стане между 2018-2021 г. 400 млн. евро пък ще излезе линията от Крива паланка до българската граница, завършването ѝ е планирано за 2023 г. И идва редът на България, която трябваше да дострои жп линията София - Радомир - Гюешево до македонската граница. През август миналата година правителството реши да се модернизира изцяло жп линията за 836,77 млн. евро, предвидено е за след 2022 г. Над 1 млрд. евро пък са записани за модернизация на жп линията Волуяк – Септември с финансиране от оперативна програма “Транспорт и транспортна инфраструктура” и механизма “Свързана Европа”. Срокът е 2023 г. По жп коридора предстои и модернизация на жп възел “Пловдив” за 124 млн. евро, както и приключване на рехабилитацията на жп линията Пловдив - Бургас за 412 млн. евро и на Карнобат - Синдел за 173 млн. евро до 2023 г. Македония ще строи магистралата Гостивар - Кичево за 105 млн. евро, а до 2030 г. ще вложи 800 млн. евро в развитието на пътищата по коридора. България прави предпроектно проучване за изграждане на автомагистрала София - Дупница - Кюстендил - границата с Македония. Записана е и магистрала “Черно море”, която ще струва 722 млн. евро. Високоскоростни комуникации и 5G свързаност между страните от Западните Балкани предлага българското министерство на транспорта. Изграждането им ще струва към 5 млрд. евро. Трасетата за дигиталната свързаност ще се изграждат паралелно с магистралите към Македония и Сърбия. Идеята е в сервитутните отстояния на двата аутобана едновременно с изграждането на пътната инфраструктура да бъде изградена пасивната (канали, тръби, шахти) за оптична свързаност. На българска територия дължината на пътната инфраструктура е София - Калотина - 60 км, и София - Гюешево - 130 км Разчетите показват, че ако съобщителната инфраструктура е изградена в рамките на пътната, ще струва по-евтино. На българска територия трасето на транспортен коридор VIII включва почти 103-километрвия път Гюешево - София. Северната скоростна тангента с дължина 16,5 км свързва коридори IV, VIII и X. Магистрала “Тракия” също се покрива с коридор VIII – от София-Пловдив - Плодовитово - Оризово - Чирпан - Стара Загора - Нова Загора - Сливен - Карнобат-Бургас с дължина 360 км. “С изключение на магистрала “Черно море” пътната инфраструктура по направлението на коридор VIII на територията на България е изградена и е в добро експлоатационно състояние”, обясниха от АПИ. През тази година предстои да бъде ремонтиран виадукт “Звездица” на “Черно море”. В основния ремонт на съоръжението ще бъдат инвестирани близо 3 млн. лв. Към момента от трасето на аутобана са построени едва около 8 км – от Варна до Приселци. Остават за изграждане около 95 км. През пролетта e предвидено да стартира поръчка за изготвяне на разширен идеен проект на магистрала “Черно море”. Модернизира се участъкът Поморие - Ахелой. Изпълняват се три проекта - обходите на Поморие и Ахелой, които са ново строителство, и второ платно в участъка Поморие - Ахелой. Трансевропейски коридор Х следва маршрута Залцбург - Любляна - Загреб - Белград - Ниш-Скопие - Велес - Солун с разклонение за България от Ниш през ГКПП Калотина и София, Пловдив, Димитровград и Истанбул. В момента АПИ провежда тръжна процедура за избор на строител и надзор на 31,5 км на от пътя Калотина - София. Проектът ще се реализира със средства от републиканския бюджет и с финансиране чрез механизма “Свързана Европа”. На 12 септември 2017 г. стартираха тръжните процедури за избор на изпълнители на два участъка - от Калотина до Драгоман и от Драгоман до Сливница. Общата им индикативна стойност е около 258 млн. лв. 141,7 млн. лв. ще бъдат вложени в пътя Калотина - Драгоман, а 117 млн. лв. е стойността на участъкаДрагоман - Сливница. Офертите бяха отворени на 9 и 10 януари 2018 г. И за двата участъка имаше по 12 кандидати. Ако няма обжалване на процедурите, през тази година може да бъдат подписани договорите, а може и да започнат строителните работи, защото отчуждителните процедури са завършили. Последният, трети участък, който трябва да се изгради, е от пътен възел “Храбърско” до София. Той ще бъде по изцяло ново трасе и е с дължина 16,5 км. В момента участъкът е на етап проектиране и изготвяне на подробен устройствен план. Общоевропейски транспортен коридор IV в България минава през София, Пловдив и стига до Истанбул с разклонение София - Кулата - Солун. Участъкът на територията на България е Видин - София - Кулата. По това направление е магистрала “Струма”, чиято дължина е 150 км. Започва от Даскалово и е до границата с Гърция. Със средства от Кохезионния фонд на ЕС в програмен период 2007-2013 г. бяха изградени общо 69 км от “Струма”. В настоящия програмен период продължава изграждането на още около 62 км, които преминават през Кресненското дефиле. С тяхното построяване до 2023 г. ще приключи цялостното изграждане на магистралата. В момента се работи на два участъка, които са в двата края на дефилето. Отсечката между Кресна и Сандански от близо 24 км се очаква да бъде готова в края на тази година - близо 6 месеца предсрочно. Работата на другия участък от Благоевград до Крупник от близо 13 км стартира през септември 2017 г. и по договор трябва да завърши през пролетта на 2019 г. През тази година ще стартират тръжните процедури за избор на изпълнител, а през 2019 г. се очаква да започне изграждането на последния най-сложен участък през Кнресненското дефиле. Проектът предвижда разделяне на двете платна за движение. Платното от границата с Гърция към София ще преминава източно от дефилето по ново трасе, а другото - от София към границата, ще ползва съществуващия в момента път Е79, като пътят ще бъде рехабилитиран. Връзката между двете платна ще бъде осигурена чрез напречни връзки, като ще се използват съществуващите пътища и ще се изграждат нови пътни възли. Индикативната стойност на строително-монтажните работи е над 830 млн. лв. Пътят Видин - Ботевград с дължина 167 км е другият ключов проект по коридор IV. Той е приоритетен в инвестиционната програма на АПИ до 2022 г., тъй като с цялостното хомогенизиране и модернизация на трасето от Дунав мост 2 ще се осигури бърза и удобна връзка между автомагистралите “Хемус”, “Тракия” и “Струма”. Автомагистралният път ще бъде изграден изцяло със средства от републиканския бюджет. Индикативната му стойност е около 1,6 млрд. лв. Строителството ще започне от най-сложните участъци - Мездра - Ботевград и Видин - Ружинци. АПИ ще стартира скоро обществените поръчки за избор на изпълнители на участъка Мездра - Ботевград с дължина 33 км. През втората половина на годината ще бъдат обявени процедурите за строителство и надзор на още 52 км - от Видин до Ружинци. Общо през 2018 г. ще започнат тръжни процедури за строителството на 85 км с обща индикативна стойност за строително-монтажните работи около 760 млн. лв. Работи се и по подготовката на останалите отсечки от направлението Видин - Ботевград, като целта е през следващата година да стартират тръжните процедури и за тях. По направлението Видин - Ботевград със средства от предишния програмен период на програма “Транспорт” са изградени обходните пътища на Враца (6,8 км) и Монтана (12,5 км). По направлението на коридор IV е и участъкът от Софийския околовръстен път от пътен възел “Цариградско шосе” до “Младост”. В следващите месеци предстои стартирането на тръжната процедура за избор на изпълнител на 6-километровия участък. Проектът ще се изпълнява със средства от републиканския бюджет. Индикативната му стойност е около 100 млн. лв.  ", "date": "2018.04.02", "title": "Балканският Бенелюкс за 32 млрд. евро"}
{"url": "https://www.24chasa.bg/novini/article/6794746", "text": "Бившият каталунски сепаратистки лидер Карлес Пучдемон каза, че не е престъпник в разговор, проведен в ареста между него и двама германски депутати, предаде Асошиейтед прес. Той също така посочи, че кампанията за независимост на Каталуня се основава на принципите на демокрацията и ненасилието. От аудиозапис от срещата на Пучдемон с депутатите става ясно, че той е казал: \"Ние не сме престъпници. Спечелихме изборите два пъти.\" Карлес Пучдемон беше задържан в Германия по силата на издадена от испанското правителство европейска заповед за арест. То обвинява 55-годишния Пучдемон в бунт, изразяващ се в организирането на незаконен референдум. Германските власти обмислят молбата на Испания за екстрадиция на задържания. Бившият каталунски лидер каза, че \"престъплението бунт включва употребата на насилие, а след като няма насилие, значи няма бунт\", цитиран от БТА. Записът на вчерашния разговор на Пучдемон с германските членове на парламента беше публикуван днес от платформата за алтернативна журналистика weltnetz.de.", "date": "2018.04.02", "title": "Пучдемон от затвора: Ние не сме престъпници"}
{"url": "https://www.24chasa.bg/novini/article/6794756", "text": "След повече от 20 месеца съвместна охрана на границите на Сърбия с България и Македония от обединени екипи на армията и полицията, от днес охраната е предадена на министерството на вътрешните работи, предаде Танюг. Съвместните сили за охрана на държавните граници бяха формирани с решение на сръбското правителство от 19 юли 2016 г. заради засиления наплив от нелегални мигранти, предаде БТА. До днес те са предотвратили преминаването на 23 000 нелегални мигранти и са разкрили 154 случая на трафик на 2177 души, съобщи сръбското министерство на отбраната. На органите на правосъдието са предадени 172 души, от които 134 сърби, 17 български граждани и 21 граждани на Пакистан, Афганистан, Ирак, Холандия, Австрия, Молдова и Босна и Херцеговина.", "date": "2018.04.02", "title": "Сръбските граничари са спрели около 23 000 нелегални мигранти от 2016 г. досега"}
{"url": "https://www.24chasa.bg/novini/article/6794812", "text": "На Великден домовите кражби бележат ръст с 30 на сто, предупреждават от МВР. Причината - заради серията почивни дни апартаментите са празни и обирджиите действат без риск стопаните да ги изненадат. В жилищен блок в кв. „Дружба” хората са решили проблема с кражбите, поне отчасти – сложили са решетки навсякъде и така се опитват да блокират достъпа на обирджиите до домовете. От полицията обясниха, че се атакуват два типа жилища – апартаменти с по-стар модел врати, които лесно се отварят и жилища с луксозни врати, за които се предполага, че вътре има ценности, разказва  .  Най-често крадците атакуват празните жилища между 9 сутринта и 12 по обяд. Така влезли и в апартамента на Мая Лозанова. „Беше професионално влизане, вратата не беше разбита, ключалките не бяха разбити. Просто отключили. Влезли са си спокойно, бяха обърнали къщата, всички документи – каквото има. Златото и пари- това бяха взели”, сподели тя. Затова е важно вратата да е здрава, по възможност да се сложи резе, и да се укрепи цялата дограма, както е направила Мая. Ако ще пътувате, предупредете съседите да наглеждат дома ви. Както правят Стоян Николов и неговото куче-пазач. То се казва Бойко Борисов и лае при всеки шум. Ако имате аларми или СОТ - преди тръгване проверете дали са включени. Съветът е на оперативните работници от полицията, които настояват за анонимност, защото ще следят за обирджии и по празниците. Властите съветват и ако разполагаме с пари и ценности те да не бъдат оставени без надзор в къщата или в апартамента, а да се ползват трезори. Под никакъв предлог не канете непознати в дома си - без значение дали са майстори, инкасатори или търговци. В много случаи те работят с крадците и правят предварителен оглед на ценните вещи в апартаментите. От полицията за пореден път припомнят – не публикувайте в социалните мрежи статуси, че ще пътувате и че ще оставите дома си без надзор за дълго.", "date": "2018.04.02", "title": "МВР: На Великден обирите на апартаменти се увеличават с 30%"}
{"url": "https://www.24chasa.bg/novini/article/6794819", "text": "Земетресение с магнитуд 6,8 по скалата на Рихтер е регистрирано в Боливия, показва справка на интернет страницата на Геологическата служба на САЩ (USGS). Земетресението е регистрирано в 15:40 часа българско време на 13 км. североизточно от южния боливийски град Сарандайти на дълбочина от 557 км. В 17:00 е последвал афтершок с магнитуд 4,5, предаде \"Фокус\".", "date": "2018.04.02", "title": "Земетресение с магнитуд 6,8 по Рихтер е регистрирано в Боливия"}
{"url": "https://www.24chasa.bg/novini/article/6794776", "text": "Китайската станция “Тянгун 1” (“Небесен дворец” в превод) се стовари с 27 000 км в час близо до Таити в южната част на Тихия океан и едва не нацели тропическия рай, пише британският в. “Дейли мейл”. По-голямата част от апарата изгоря при навлизането в атмосферата и той не причини щети. Падането на космическата станция беше следено с особено внимание заради опасенията, че е възможно да удари големи градове. В застрашените зони попадаше и България заедно с цяла Южна Европа. Модулът навлезе в атмосферата в понеделник в 8,15 ч пекинско време (3,15 ч българско), посочи Центърът за управление на пилотираните полети на Китай. Американският астроном Джонатан Макдауел от центъра по астрофизика “Харвард-Смитсън” написа в туитър, че районът на падането най-вероятно е северозападно от Таити. Повечето източници са по-предпазливи и посочват само Южния Пасифик. Последната прогноза на китайците била, че станцията ще навлезе в атмосферата край бреговете на Бразилия близо до Сао Паулу и Рио де Жанейро. Мястото на падането е малко по-северно от т.нар. гробище на космическите кораби - затворен за корабоплаване и за авиацията район в Тихия океан, където обикновено са насочвани за падане излезлите от употреба, но останали под контрол от Земята космически тела. Именно на това място е погребана и знаменитата руска орбитална станция “Мир” заедно с още около 260 по-големи и по-малки спътници. За разлика от предишни случаи безпокойствата сега бяха предизвикани от сравнително големите размери на “Тянгун 1” и това, че тя бе неуправляема. Роджър Томсън от американския Център за изследване на космическия боклук обаче посочва, че китайската станция е чак на 268-о място сред обектите, паднали на Земята, и е с размер на училищен автобус. “Тянгун 1” е прототипен модул на бъдещата китайска космическа станция. Той е дълъг 10,4 м и тежи 8506 кг. Станцията е необитаема от 2013 г. и с нея няма контакт от 2016 г. Тя бе изстреляна на 29 септември 2011 г. с помощта на модернизираната ракета носител “Чанджън-2F”. От момента на пускането ѝ три пъти е била посещавана от пилотирани експедиции. На нея са пребивавали 6-има тайконавти, които са правили експерименти и са отработвали технологии за строителството на бъдещи орбитални станции. През 2012 г. за там летя и първата жена космонавт на Китай Лю Ян В началото китайските учени смятали да извадят станцията от строя през 2013 г., но след това удължили експлоатацията ѝ до 2016 г. Оттогава тя присъства в новините само със слуховете за неконтролируемото си падане във всеки един възможен район на света. Учени твърдят, че вероятността човек да бъде ударен от космически отпадък е 1 на 1 трилион. Те обаче съветват никой да не докосва и да не вдишва това, което излиза от отломките, ако се натъкне на някоя от тях. Причината е, че заради корозията се отделя силно токсичното вещество хидразин, което може да оцелее след навлизането в атмосферата. Смята се, че “Тянгун 1” е престанала да функционира заради невъзможността на слънчевите ѝ батерии да зареждат акумулатора. На основата на този апарат през 2022 г. Китай възнамерява да пусне многомодулна космическа станция, която трябва да стане третата в света след “Мир” и Международната космическа станция. През 2016 г. в замяна на “Тянгун 1” в обрита бе изстреляна станцията “Тянгун 2”. Според китайски медии големият шум, който се е вдигнал в световните медии около падането на “Тянгун 1”, е отразявал “завистта” в чужбина към космическата индустрия на Китай.  Изстреляна през 1986 г., руската орбитална станция “Мир” е най-големият космически обект, падал на Земята. След разпадането на СССР поради липса на средства руските власти решават в края на 90-те години да “изоставят” огромната орбитална станция с тегло 140 тона и да насочат ресурсите към Международната космическа станция. През март 2001 г. руската космическа агенция сваля застаряващата “Мир” над Тихия океан между Нова Зеландия и Чили. Горящите ѝ отломки поднасят невероятен огнен спектакъл в небето над островите Фиджи. След изстрелването на “Мир” съветските власти повдигат орбитата на изстреляната през 1982 г. космическа лаборатория “Салют-7” и я изоставят. Това е последната станция от съветската програма “Салют”. Тежаща 40 т, тя пада през 1991 г., като се разпада в атмосферата над Аржентина. Особено любопитен е случаят със “Скайлаб” - първата американска космическа станция, изстреляна от НАСА през 1973 г. и обитавана до 1979 г. Посещавана е от екипажи 3 пъти. Заради проблеми с орбитата се налага НАСА да върне “Скайлаб” на Земята, въпреки че не е в състояние напълно да контролира къде ще падне станцията с тегло 77 тона. Хаотичното спускане е следено със затаен дъх по цял свят и е отразено широко в медиите. То приключва на 11 юли 1979 г. в Австралия, източно от Пърт. Някои вестници предлагат възнаграждение за намерени отломки от станцията. Досега са открити 24 парчета от “Скайлаб”, които са в музеи. ", "date": "2018.04.02", "title": "“Небесният дворец” падна край Таити (обзор)"}
{"url": "https://www.24chasa.bg/novini/article/6794823", "text": "Техническата експертиза на техническия секретариат на Организацията за забрана на химическото оръжие (ОЗХО) ще предостави заключения само за химическия състав на веществото, с което е бил отровен Сергей Скрипал и дъщеря му Юлия. От това няма да стане ясно откъде произхожда веществото. Такова мнение изрази руският постоянен представител в ОЗХО Александър Шулгин, предаде ТАСС. \"Техническата експертиза може да даде само един резултат - за химическия състав на веществото, използвано в Солсбъри, без данни за страната на произход и без възлагане на отговорност\", заяви Шулгин. Той каза, че резултатите от анализа на веществото може да бъдат оповестени след седмица, предаде БТА. \"Групата експерти на ОЗХО вече се е върнала в Хага. Те са донесли проби, взети в Англия. Тези проби са разделени на няколко части и сега се анализират в две сертифицирани лаборатории на ОЗХО. Резултатите ще станат известни в края на тази или началото на следващата седмица\", заяви Шулгин в програмата \"60 минути\" на руския канал Россия 1. Шулгин каза още, че Русия няма да приеме резултатите от разследването на инцидента в Солсбъри, ако това стане без участието на руски експерти.", "date": "2018.04.02", "title": "Резултатите от анализа на веществото, отровило Скрипал, се очакват след седмица"}
{"url": "https://www.24chasa.bg/novini/article/6794578", "text": "Белият дом потвърди, че   по време на телефонен разговор от миналия месец, предава CNN. „Както самият президент потвърди на 20 март, часове след последния си разговор с Владимир Путин, двамата са обсъдили двустранна среща в „не толкова далечното бъдеще“ на различни места, включително и в Белия дом“, заяви заместник-прессекретарят на Белия дом Радж Шах, предаде \"Фокус\". По-рано съветникът на Путин по външнополитическите въпроси Юрий Ушаков заяви, че Тръмп „ е предложил да се проведе среща в Белия дом“.", "date": "2018.04.02", "title": "Белият дом потвърди, че Доналд Тръмп и Владимир Путин са обсъждали среща"}
{"url": "https://www.24chasa.bg/novini/article/6794471", "text": "Премиерът Бенямин Нетаняху обяви, че Канада, Италия и Германия ще приемат част от хилядите африкански мигранти, потърсили убежище в Израел по силата на споразумение между Израел и Върховния комисариат на ООН за бежанците, предаде Ройтерс, цитирана от БТА. Израел възнамерява да прехвърли 16 250 мигранти в западни страни. \"Това е уникално споразумение между Върховния комисар на ООН и държавата Израел за извеждане на 16 250 души в развити страни като Канада, Германия или Италия - такъв ангажимент пое Върховният комисар - за организиране на извеждането и дори за финансирането му\", каза израелският премиер по телевизията.", "date": "2018.04.02", "title": "Канада, Италия и Германия приемат част от африканците, потърсили убежище в Израел"}
{"url": "https://www.24chasa.bg/novini/article/6794483", "text": "Москва ще изгони един дипломат от Черна гора, съобщи днес министерството на външните работи, след като Черна гора изгони руски дипломат във връзка с атаката с нервнопаралитично вещество срещу бившия шпионин Сергей Скрипал в Англия, за което британското правителство обвини Русия, предаде Ройтерс, цитирана от БТА.", "date": "2018.04.02", "title": "Русия гони черногорски дипломат заради случая \"Скрипал\""}
{"url": "https://www.24chasa.bg/novini/article/6794507", "text": "Земетресение с магнитуд 6,8 бе регистрирано на около 209 км на изток-североизток от град Тариха в Боливия рано тази сутрин на дълбочина 557 км, съобщи Геофизичният институт на САЩ, цитиран от Ройтерс. Няма информация за пострадали и разрушения, отбеляза ТАСС.                                                                                                                                                                                                                                                                                                                       ", "date": "2018.04.02", "title": "Земетресение с магнитуд 6,8 разлюля\nБоливия"}
{"url": "https://www.24chasa.bg/novini/article/6794311", "text": "Според съветник в Кремъл президентът на САЩ Доналд Тръмп е предложил да се срещне с руския си колега Владимир Путин в Белия дом, когато двамата са говорили миналия месец по телефона преди масовото изгонване на руски дипломати от САЩ, предава AFP, цитирана от \"Фокус\". „Тръмп предложи провеждането на среща в Белия дом“, заяви съветникът на Путин по международната политика Юри Ушаков.                                                                                                                                                                                                                                                                                                                       ", "date": "2018.04.02", "title": "Тръмп предложи среща на високо равнище с Путин в Белия дом"}
{"url": "https://www.24chasa.bg/novini/article/6794331", "text": "\"Електроразпределение Север\" - част от групата \"Енерго-Про Варна\", ще инвестира 8,1 милиона лева в обновяване и развитие на електроразпределителната мрежа в област Велико Търново през 2018 година. Темата за развитието на мрежата като предпоставка за привличане на нови инвестиции в областта бе водеща на срещата между главния изпълнителен директор на \"Енерго-Про Варна\" Момчил Андреев и областния управител на Велико Търново Любомира Попова. По време на срещата били обсъдени приоритетите на инвестиционната програма, като компанията ще увеличи вложенията с 27% през тази година. Средствата са за обновяване на ключови електропроводи, подмяна на кабели и реконструкция на мрежата, изнасяне на електромерни табла и монтиране на нови електромери. За последните 5 години \"Електроразпределение Север\" е вложило над 29 милиона лева в област Велико Търново, като само за 2017 г. сумата е 6,4 милиона лева за обновления и ремонти на подстанции, възлови станции и електропроводи, в присъединяване на нови обекти, подмяна на електромерни табла и електромери. Предприетите мерки осигуряват по-надеждно електрозахранване на домакинствата и бизнеса във Велико Търново и създават условия за присъединяване на нови клиенти към електроразпределителната мрежа. В началото на 2018 година е открит и нов център за обслужване на клиенти (в града, а през април и юни екипи на компанията ще посетят 17 населени места, където ще консултират и приемат заявления на клиенти. Андреев и Попова обсъдили и въпроси, свързани с противодействието на кражбите на ток. Доброто взаимодействие между дружеството и органите на реда повишило разкриваемостта. За последната година броят на констативните протоколи за незаконно потребление на електричество нараснал с над 50%. От 2013 до 2017 г. в област Велико Търново са открити 2028 случая на незаконно потребление, като 186 нарушители са с по две или повече нарушения. През периода 2015-2017 г. на територията на област Велико Търново са осъдени 42 души, от които 2 са с ефективни присъди, 10 са с условни, а 30 са наказани с пробация.", "date": "2018.04.02", "title": "\"Енерго-Про\" инвестира 8,1 млн. лв. в област Велико Търново"}
{"url": "https://www.24chasa.bg/novini/article/6794315", "text": "Държавният глава на САЩ Доналд Тръмп ще се срещне с японския министър-председател Шиндзо Абе, за да обсъди планираната среща на върха със севернокорейския лидер Ким Чен-ун, предава Франс прес, цитирана от БТА. От Белия дом поясниха, че срещата между Тръмп и Абе ще се състои на 17-18 април в резиденцията на американския президент във Флорида. Двамата ще обсъдят „международната кампания за оказване на максимален натиск срещу Северна Корея“, се казва в разпространеното изявление.", "date": "2018.04.02", "title": "Шиндзо Абе отива при Тръмп, за да обсъдят срещата с Ким Чен Ун"}
{"url": "https://www.24chasa.bg/novini/article/6794343", "text": "Всички действия, мероприятия и решения, които сме вземали заедно с кмета на Смолян, областния управител, пътните фирми и екипа от специалисти за голямото срутище край Тикале, се оказва, че са били правилни. Това заяви на пресконференция в Смолян председателят на Управителния съвет на Агенция „Пътна инфраструктура“, инж. Дончо Атанасов, предаде „Фокус“. „Всичко, което държавата трябва да направи в лицето на АПИ и МРРБ под пълния контрол на министър-председателя, се прави, за да се свали социалното напрежение, което беше доста високо при затварянето на пътя. АПИ и респективно МРРБ е привлякла едни от най-добрите специалисти в България за укрепването на срутището, което е най-голямото в България на републикански път“, посочи инж. Атанасов. Той не се ангажира да посочи краен срок за отварянето на главния път, защото това зависи от много фактори. „В близките дни след Великден ще се представи цялостен доклад по обследването на свлачищно-срутищните процеси, които са се случили и биха се случили. Философията на укрепването на срутището ще е за целия район. То касае и далекопроводи, ниско и високо напрежение, ВиК и оптика. Всички институции, които могат да прекарват трасета, са на терен. Тежестта, свързана с проходимостта на републиканския път, е върху нас. Това е свързано с наредби и закони, засегнати са всички институции“, добави инж. Атанасов. На 10 или 12 април ще направим среща в АПИ с участието на областния управител и кмета на Смолян и ще предприемем всички процедурни мерки, по които трябва да се даде единна философия на укрепването на срутището, което касае всички институции. „Предприехме бързи и адекватни мерки, които се оказа, че са правилни – пътят не може да бъде пуснат в експлоатация – опасно е за хората, които ще работят там. Никакви сътресения и никакви излишни действия не могат да бъдат правени под милионите тонове надвиснали камъни там“, каза още инж. Атанасов.", "date": "2018.04.02", "title": "АПИ: Предприехме бързи и адекватни мерки за срутището край Тикале, които се оказаха правилни"}
{"url": "https://www.24chasa.bg/novini/article/6794359", "text": "Вътрешният министър Валентин Радев обяви при посещението си във Враца, че подкрепя усилията на новия шеф на ОД на МВР Янко Янколов да нормализира работата на полицията във Враца и областта. „Знаете преди какви проблеми имаше тук и колко дълго време системата трябваше да се срамува от направеното от едни хора, които вече не са тук\", каза Радев, напомняйки за управлението на Димитър Газибарски, при което избухнаха серия от скандали. Във Враца министър Радев имаше среща с кметове от областта, на която били обсъдени мерките на МВР за ограничаване на битовата престъпност по селата и взаимодействието между местната власт и полицията. Радев запознал кметовете с усилията на вътрешното министерство за бързо създаване на мобилни полицейски групи в най-наситените с престъпления райони на страната. Кметовете от Врачанско настояли министерството да продължи усилията си полицията да бъде по-близо до хората и поискали монтирането на повече видеокамери за охрана. На брифинг след срещата Радев обясни, че неговото министерство няма как да купува и снабдява населените места с камери, но може да съдейства на кметовете държавата безплатно да им предоставя софтуера за тях. „От това, което чух от кметоветe във Врачанско, се убедих, че хората имат доверие в полицията и предпочитат тя да полага повече усилия за охраната на живота и имуществото им, отколкото тази функция да се поема от охранителни фирми, каза още Радев. – Няма нищо лошо и в това, ако хората предпочетат частни охранители, но това донякъде ще бъде и оценка за нашата работа.” В Мездра министър Радев заедно с шефа на главната дирекция за пожарна безопасност Николай Николов и кмета на града Генади Събков откри обновената сграда на местната пожарна.", "date": "2018.04.02", "title": "Министър Радев обеща повече съдействие на кметовете от Врачанско"}
{"url": "https://www.24chasa.bg/novini/article/6794336", "text": "Българският патриарх Неофит възглави водосвета, с който бе дадено началото на осмото по ред мироварене в историята на Българската православна църква. Преди това Негово Светейшество взе молитвено участие в света литургия, която се отслужва в първите 3 дни на Страстната седмица.  След водосвета светената вода беше прелята в съд, в който ще се вари мирото. След нея бяха добавени вино и зехтин. Патриарх Неофит прочете първото по ред евангелско четиво, а след него това сториха и главният секретар ан Св. синод Мелнишки Герасим и Белоградчишкия епископ Поликарп, който миналата седмица беше избран за викарий на Софийската света митрополия. Четенето на евангелските откъси ще продължи три дни. През това време мирото и съставките ще се бъркат непрекъснато.  Последният път, когато се е варило миро е през 2009 г. по времето на покойния патриарх Максим. За първи път Българската православна църква е приготвяла миро през 1950 г. това право имат само автокефалните църкви.  Други съставки за мирото са приготвя от смирна, благовонна канела, благовонна тръстика и маслинен елей.", "date": "2018.04.02", "title": "Започна осмото мироварене в историята на Българската православна църква (Снимки)"}
{"url": "https://www.24chasa.bg/novini/article/6794366", "text": "Пътник от автобус №88 е счупил с крак стъклото на вратата на превозното средство. Това каза за  „Фокус“ ръководителят на отдел „Организация, координация, контрол и безопасност на обществения транспорт“ към Центъра за градска мобилност (ЦГМ) Лъчезар Пеков. Инцидентът е станал на ул. „Никола Габровски“ на спирка „Бул. Г. М. Димитров“ в посока бул. „Никола Вапцаров“. Неизвестен пътник е счупил стъклото на вратата на автобус 3285 от линия 88. „Няма пострадали. Уведомили сме дежурния на СДВР. Извършителят не е установен все още. Водачът на автобуса ще отиде да даде показания в РПУ-то“, уточни още Лъчезар Пеков", "date": "2018.04.02", "title": "Пътник счупи с крак стъклото на вратата на автобус от градския транспорт в София"}
{"url": "https://www.24chasa.bg/novini/article/6794365", "text": "Кремъл отрече днес арестът на руски милиардер, заподозрян в присвояването на 35 милиона евро, да е свързан с политически борби, предаде Франс прес, цитиран от БТА.  Московски съд задържа в събота съоснователя на концерна \"Сумма\" Зиявудин Магомедов, чието състояние възлиза на 1,2 милиарда долара според сп. \"Форбс\". Той е заподозрян в кражби, незаконно присвояване на средства и създаване на престъпно сдружение. Руските медии свързаха преследването му отчасти със строежа на нов стадион в руския анклав Калининград за тазгодишното Световно първенство по футбол. Тази афера - една от най-нашумелите в икономическите среди от ареста на олигарха опозиционер Михаил Ходорковски - веднага породи спекулации за мотивите за ареста, особено в момент, когато преизбраният руски президент Владимир Путин се очаква да състави ново правителство. Новият кабинет би трябвало да встъпи в длъжност в началото на май, отбелязва АФП, цитирана от БТА.  Говорителят на Кремъл Дмитрий Песков нарече \"политоложки клюки\" твърденията, че Магомедов е задържан в резултат на борби за надмощие на различни клики преди съставянето на новото правителство. Четиридесет и девет годишният Зиявудин Магомедов се издига шеметно, печелейки доходни обществени поръчки по време на президентския мандат на Дмитрий Медведев (2008-2012 г.). Магомедов е следвал с вицепремиера Аркадий Дворкович. Според руските агенции Зиявудин е заподозрян, че заедно с брат си Магомед е присвоил 2,5 милиарда рубли (около 35 милиона евро по сегашен курс) държавни средства от различни строителни проекти.", "date": "2018.04.02", "title": "Кремъл нямал политически мотиви за ареста на милиардер, заподозрян в присвояване на милиони евро"}
{"url": "https://www.24chasa.bg/novini/article/6794378", "text": "Сръбският премиер Ана Бърнабич заяви днес, че е \"политически абсурд\" Косово да присъства на срещата на върха ЕС-Западни Балкани в София и че решението на Белград дали да участва в срещата ще зависи от действията на Прищина по формиране на Съюз на сръбските общини в Косово, предаде Танюг, цитирана от БТА. \"В зависимост от това ще вземем решение за срещата на върха в София на 17 май. България е наш голям партньор, а Европейският съюз е наша стратегическа цел, ние желаем добра комуникация и в интерес на държавата ни е да бъдем на тази среща\", каза Бърнабич. Тя подчерта, че Косово не може да присъства на срещата като държава, изтъквайки, че Европейската комисия е неутрална по въпроса за статута на Косово, а 5 силни и важни членки на ЕС не признават Косово и също като Белград го смятат за \"област в рамките на Република Сърбия\". .", "date": "2018.04.02", "title": "Бърнабич: Политически абсурд е Косово \nда присъства на срещата в София"}
{"url": "https://www.24chasa.bg/novini/article/6794397", "text": "\"Виваком\" дава безплатно допълнителни мегабайти към плановете си за мобилни услуги, съобщиха от телекома. Промоционалните тарифи за мобилен интернет от серията i-Traffic+ осигуряват допълнителни до 5000 MB на максимална скорост за целия срок на договора без промяна на месечната такса. В зависимост от избрания план клиентите могат да ползват от 3000 до 45 000 МВ месечно срещу такса от 11,99 до 39,99 лв. При Smart тарифите за мобилни гласови услуги се добавят мегабайти на максимална скорост и национални SMS-и за 1,45 лева на месец, като количеството им зависи от основния абонаментен план. За Smart XL+ например добавката и 5000 МВ и 60 национални SMS-и. Допълнителните услуги важат и за използване в роуминг в рамките на ЕС. С всеки от включените в промоцията планове клиентите получават и достъп до мобилната телевизия VIVACOM TV GO с до 50+ телевизионни канала в зависимост от избрания план.", "date": "2018.04.02", "title": "\"Виваком\" дава безплатно допълнителни мегабайти за мобилен интернет"}
{"url": "https://www.24chasa.bg/novini/article/6794387", "text": "Полицията в Пловдив издирва двете жени от снимките, които на 17 февруари т.г. са откраднали несесер с лични документи, 100 лева и връзка ключове, забравен от клиентка след пазаруването й в хранителен магазин на бул. „Васил Априлов“ в Пловдив. Според събраните до момента данни, жените от предоставените кадри от охранителните камери на обекта са съпричастни към извършеното посегателство. Хората, които разполагат с информация за самоличността им, могат да сигнализират във Второ районно управление на тел. 032/932 002, 032/932 801, 032/932 803 и 032/932 821. Анонимността е гарантирана!", "date": "2018.04.02", "title": "Виждали ли сте тези две жени, издирват ги за кражба в магазин в Пловдив (Снимки)"}
{"url": "https://www.24chasa.bg/novini/article/6794400", "text": "Сондата „Акацуки“ откри възможни следи от съществуването на микроби в гъстите сярно киселинни облаци в горните атмосферни слоеве на Венера, където съществуват максимално благоприятни условия за наличието на живот. Това заявяват американски учени в статия, публикувана от списание Astrobiology, предаде  . „Венера остава потенциално обитаема в течение на най-малко 2 милиарда години след образуването си, което е много повече, отколкото водата е съществувала на Марс, където днес търсим живот. По тази причина можем да говорим, че животът е можел да възникне на Венера и да се адаптира към новите условия“, заяви Санджай Лимайе от университета на щата Уисконсин в Медисън. Венера, въпреки сходните със Земята условия за формиране, коренно се отличава от нашата планета по своя външен облик. Атмосферата на „Утринната звезда“ е нажежена до 462 градуса по Целзий, на нея няма вода. Нейната повърхност е покрита с вулкани, а атмосферата се състои от въглероден диоксид и сярна киселина. За момента сред учените няма единодушие, как Венера е успяла да се лиши от своите водни запаси и да се превърне в гигантски парник. Но не всички астрономи смятат, че Венера е напълно безжизнена. Леонид Ксанфомалити, известен планетолог от Института за космически изследвания на РАН, отдавна смята, че на втората планета от Слънчевата система има многоклетъчни форми на живот. Той твърди, че те могат да се видят на снимките на съветските сонди от серията „Венера“. Останалите учени не са съгласни с него, отбелязвайки, че тези „насекоми“ са създадени от артефакти в методиката на обработка на снимките. Санджай Лимайе и неговите колеги смятат, че животът на Венера не трябва да търси на повърхността на тази планета, където условията са много сурови, а на голяма височина, в горните слоеве на атмосферата.", "date": "2018.04.02", "title": "Откриха възможни следи от живот в атмосферата на Венера"}
{"url": "https://www.24chasa.bg/novini/article/6794386", "text": "Гръцки прокурор поиска днес бившият транспортен министър от социалистическата партия ПАСОК Тасос Манделис да бъде признат за виновен за пране на пари, съобщава в. \"Катимерини\", цитиран от БТА. Манделис е обвинен, че е получил сумата от 450 000 германски марки (около 230 000 евро) от германската компания Сименс, за да осигури договор с най-големия гръцки телеком ОТЕ през 1997 г. След изслушване в Апелативния съд в Атина, което продължи няколко месеца, прокурорът не прие твърденията, че получените от Манделис пари са били предизборно дарение. Изборите се състояха година и половина след паричния трансфер, а парите не били изхарчени за предизборната кампания, а за разходите на сина на Манделис в чуждестранен университет. Прокурорът също така призова и други обвиняеми по делото, включително бившият изпълнителен директор на Сименс Илиас Георгиу, да бъдат признати за виновни. Първоначално Георгиу получи 12-годишна условна присъда, а Манделис - осемгодишна.", "date": "2018.04.02", "title": "Обвиниха бивш гръцки министър на транспорта в пране на пари"}
{"url": "https://www.24chasa.bg/novini/article/6794411", "text": "Кремъл заяви, че не е имало никакво обсъждане за планиране на  , откакто американският лидер предложи подобно нещо в телефонен разговор с руския си колега на 20 март, предаде Ройтерс, цитирана от БТА. Оттогава Вашингтон изгони 60 руски дипломати и затвори руското консулство в Сиатъл заради твърденията за руска роля в отравянето на бившия разузнавач Сергей Скрипал и дъщеря му Юлия. Русия отговори съразмерно. \"На фона на тези събития е трудно да се обсъжда възможността за провеждане на среща на върха\", каза на пресконференция представителят на Кремъл Юрий Ушаков. \"Иска ни се да вярваме, че обсъжданията (за предложената среща) ще започнат\", допълни той. \"Иска ни се да се надяваме, че в един даден момент ще можем да започнем сериозен и конструктивен диалог.\" Путин и турският президент Реджеп Тайип Ердоган планират да обсъдят на срещата си на 3 април в Анкара сирийската проблематика, сътрудничеството в енергийната сфера и вноса на турска селскостопанска продукция, каза Ушаков, цитиран от ТАСС. \"Естествено, важен въпрос освен енергетиката е търговията в областта на селското стопанство. Миналата година Русия отмени ограниченията за вноса на редица турски селскостопански продукти и в резултат показателите на турския износ скочиха 1,6 пъти и достигнаха 1 милиард долара. Вероятно на срещата ще се обсъжда и въпросът за прословутите (турски) домати.\" Ушаков допълни, че Русия ще положи максимални усилия, за да приключи до 2020 г. доставката на зенитно-ракетните комплекси С-400 за Турция. \"Този въпрос е бил повдиган от Турция. Доколкото знам, от наша страна ще бъдат положени усилия това искане на Турция да бъде удовлетворено\", каза Ушаков в отговор на въпрос дали Русия възнамерява да ускори доставката на комплексите до 2020 г. Той заяви, че е планирано до 30 декември 2019 г. газопроводът \"Турски поток\" да бъде въведен в експлоатация, като по думите му по-голямата част от разрешенията за неговото изграждане са получени. \"Доставките по първата тръба ще са за турските потребители, а по втората към границата между Турция и ЕС, където се планира да бъде организирана точка на предаване.\" Ушаков добави, че засега не е планирана среща на Путин със севернокорейския лидер Ким Чен-ун. На 5 април обаче в Москва ще пристигне специален представител на китайския президент Си Цзинпин, който ще информира Путин по актуални въпроси, сред които вероятно разговорите миналата седмица между Си и Ким.", "date": "2018.04.02", "title": "Кремъл: Няма още подготовка на среща Путин-Тръмп"}
{"url": "https://www.24chasa.bg/novini/article/6794422", "text": "Комисия от експерти днес направи първи оглед и изготви предварителен доклад за състоянието на изгорялата в събота през нощта жилищна сграда в Сандански, съобщи за БТА кметът на Сандански Кирил Котев. По думите му, изтеклата в медиите информация, че сградата е опасна не отговаря на истината. \"Тя остава годна, може да бъдат дадени предписания за определени конструктивни укрепвания. Предстои в следващите дни да бъде извършена нова експертиза със скенер на конструкцията на сградата. Дотогава собствениците на апартаменти няма да бъдат допускани да влизат в сградата. От наша страна живеещите са получили съдействие, по-голяма част от тях имат други жилища или са настанени при роднини и приятели\" каза още Котев. \"Случаят се наблюдава от Окръжна прокуратура-Благоевград. Образувано е наказателно производство. Работи се основно по две версии, като едната от тях е за умишлен палеж и се работи за установяване на извършителите\", каза прокурор Ивайло Филипов от Окръжна прокуратура Благоевград.", "date": "2018.04.02", "title": "Комисия от експерти днес провери изгорелия блок в Сандански, предстои оглед със скенер"}
{"url": "https://www.24chasa.bg/novini/article/6793977", "text": "Окръжната прокуратура в Монтана е внесла в съда обвинителен акт срещу В. Богданов /38г./ от областния град, който причинил ПТП със смърт, съобщиха от Съдебната палата в Монтана. На 3 януари 2017 година Богданов употребил голямо количество алкохол в село Благово, но въпреки това се качил на автомобил и потеглил към Монтана. Той навлязъл в платното за насрещно движение с голяма скорост и се ударил челно в идващ насреща автомобил, въпреки опита на другия водач да избегне удара с маневра в дясно. При катастрофата загинал един човек, а друг, пътуващ в ударения от Богданов автомобил, бил в критично състояние със счупване на ключица и коремна травма, но оцелял. След катастрофата Богданов отказал да даде кръвна проба, и се държал грубо с пристигналите на място полицаи. Разследване и експертиза по делото установили, че в момента на произшествието той карал със 128 километра в час, при ограничение от 90 на този участък от пътя, а съдържанието на алкохол в кръвта му било 2,3 промила, при пределно допустима норма от 0,5 промила. Към този момент Богданов нямал и свидетелство за управление на МПС, тъй като бил наказан за други произшествия на пътя. Предстои насрочване на заседание по делото, уточниха от Съдебната палата в Монтана.", "date": "2018.04.02", "title": "Съдят пиян шофьор, предизвикал катастрофа със смърт в Монтана"}
{"url": "https://www.24chasa.bg/novini/article/6793994", "text": "Нови критики към гръцкото правителство, че не е информирало политическите партии за хода на разговорите за името на Македония, отправи отговорният за външната политика на опозиционната Нова демокрация Йоргос Кумуцакос в интервю за гръцкия вестник \"Елефтерос типос\", съобщи МИА. Според Кумуцакос ставащото на разговорите само потвърждава, че са в задънена улица, предаде БТА.  \"От онова, което можахме да научим, става ясно, че има сериозни усложнения. Всъщност, посещението на /външния министър Никос/ Кодзиас в съседната страна започна и завърши с кацането на летището в Скопие. Освен това лошото и повърхностно публично изявление на премиера в Брюксел за конкретно име затвори задънената улица, което се видя по време на посещението на Кодзиас\", заяви Кумуцакос в интервю за \"Елефтерос типос\".", "date": "2018.04.02", "title": "Йоргос Кумуцакос: Има сериозни спънки в разговорите със Скопие за името"}
{"url": "https://www.24chasa.bg/novini/article/6792898", "text": "100 млн. евро тръгват през 2018 г. по Програмата за развитие на селските райони за развитието на занаяти, производство и услуги. Подпомагането е по подмярка “Инвестиции в подкрепа на неземеделски дейности”. То ще бъде насочено към най-бедните части от страната - Северозападния и Северния централен район, а стартът на приема на документи е през май, обясниха от земеделското министерство пред “24 часа”. В мярката има включени и туристически дейности, но засега не е предвидено финансиране на къщи за гости Пари за такива дейности може да бъдат отпуснати след съгласуване с ЕК, тъй като там имало недоволство, че при предишния прием парите отивали предимно за подобни проекти. От Брюксел посочили, че вече има изградени 1000 къщи за гости, които били повече от досатъчни за развитие на селския туризъм. В същото време за новия период имало подготвени още 3000 такива проекта. “Мярката за туризъм ще бъде отложена, тъй като има много предложения, а трябва да отсраним пропуски, за да не повтаряме грешки от предния програмен период най-вече с местата за настаняване”, заяви наскоро земеделският министър Румен Порожанов. Според критериите няма да се подпомага изграждане и обновяване на обекти и развитие на услуги в курортни комплекси за масов туризъм. Ще се финансират производствени дейности във всички икономически и социални сектори. Те включват грижи за деца, изграждане на домове за възрастни хора, за инвалиди, здравни услуги, обучение и други. Ще се създават или обновяват работилници за поддръжка и ремонт на машини и съоръжения за селското и горското стопанство. Ще се финансират и архитектурни и инженерни дейности, счетоводство, деловодство и одиторски услуги, ветеринарни дейности и т.н. Средства са предвидени и за IT, компютърни и електронни дейности, електронна търговия и други подолни дейности. Подкрепа ще има и за производство на енергия от възобновяеми енергийни източници за собствено потребление. “Мярката предоставя широк набор от възможности за разнообразяване на икономиката в селските райони, като това е и основното изискване за подпомагане на дейностите - те да се осъществяват на територията на селски район в страната”, разказаха от ведомството. Като механизъм за подпомагане подмярката не е нова за кандидатите както по отношение на възможностите за подпомагане, така и по отношение изискванията към кандидатите. Тя е приемник на мерки 311 и 312 от програмата, която вървеше през 2007 – 2013 г. Новост в този програмен период е електронното кандидатстване през ИСУН. Така се очаква административното натоварване за кандидатите значително да се облекчи. Освен това комуникацията, която ще се води с тях, ще е само по електронен път. Какви ще са недопустимите за подпомагане мерки, ще бъде посочено в насоките за кандидатстване. Известно е, че средства няма да се дават за инвестиции, свързани със земеделска дейност, хазарт, финансови услуги, инвестиции, свързани с криптовалути, голф и др. Максималният размер на субсидията е 50%, но не повече от 200 хил. евро за период от 3 години. Първоначално бяха заложени 75%. Срещу решението процентът да бъде намален вече има подписка, подкрепена от 200 души, която е изпратена в министерството на земеделието. Минималната помощ ще е 10 хил. евро Целият размер на проекта, включително собственото финансиране, трябва да не надхвърля 600 хил. евро. Приоритетно ще се подпомагат и проекти с дейности, които осигуряват създаването на по-голям брой работни места. Допустимите кандидати трябва да са земеделски стопани или микропредприятия, регистрирани като еднолични търговци или юридически лица по Търговския закон или по Закона за кооперациите, както и физически лица, регистрирани по Закона за занаятите. Задължително условие е дейността да се осъществява на територията на селските райони в страната. От министерството обясниха, че няма ограничение за новорегистрирани фирми да кандидатстват за подпомагане, в случай че отговарят на условията за допустимост. “Но предимство ще се дава на проекти, подадени от кандидати, притежаващи опит или образование в сектора, за който кандидатстват”, казват експертите. Приоритетни ще са желаещите, които са осъществявали дейност най-малко 3 години преди датата на кандидатстване, на тютюнопроизводители, както и на проекти в секторите, посочени в Националната стратегия за насърчаване на малките и средните предприятия. Управляващият орган напрограмата вече стартира процеса по разработване на насоките за кандидатстване съвместно с фонд “Земеделие”. “Предстои и провеждане на тематична работна група със заинтересуваните страни за обсъждане на насоките, каквато е вече установената практика от земеделското министерство по отделните мерки от програмата”, заявиха от ведомството. Наложеният темп на работа дава увереност, че приемът на заявления ще стартира съгласно индикативния график през месец април след проведени всички обсъждания със заинтересуваните страни и обществени консултации, а намерението на управляващия орган е периодът на прием да продължи три месеца “С по-дългия период на прием от три месеца управляващият орган ще осигури на кандидатите повече време за качествена подготовка на проектните предложения”, обясниха от министерството.", "date": "2018.04.02", "title": "100 млн. за най-бедните региони в България"}
{"url": "https://www.24chasa.bg/novini/article/6794017", "text": "Напрегнати и очакващи проблеми, израелските войници откриха огън, преди още протестите на границата в Газа да са започнали. Палестинското здравно министерство съобщи, че 31-годишният фермер Омар Самур е берял магданоз в полето си край град Хан Юнис, когато е бил убит. Друг фермер беше ранен от шрапнел. По-късно израелската армия потвърди, че танковете стреляли по \"подозрителни фигури\" по границата. Смъртта на Самур беше мрачно предвестие за това, което щеше да се случи. Докато в събота палестинците отбелязваха ден на траур, и двете страни предупредиха за опасност от ескалация на конфликта в идните седмици. Но анализаторите на региона ги измъчва един по-важен въпрос. Дали това бурно, макар и отдавна предсказано подновяване на израелско-палестинския конфликт ще доведе до по-голяма криза, в която да бъдат въвлечени Ливан, Сирия и Иран? Липсата на реален мирен процес е в основата на последната конфронтация, до която се стигна през 2000-та г., когато започна втората палестинска интифада, а после и през 2014 година. Хамас и неговите поддръжници в Газа отново са блокирани от Израел и Египет и в конфликт със съперниците си от Фатах на Западния бряг. Те отново използват масови граждански протести, за да сложат край на изолацията си. И израелските десни лидери отново, неспособни или нежелаещи да обмислят решение с две държави, влошават късогледата си безкомпромисност с непропорционална употреба на сила. Опасната разлика между преди и сега е в контекста и избора на момент. В петък започнаха шестседмични протести, които ще продължат до 15 май, когато се отбелязва 70-ата годишнина от деня Накба - буквално \"Катастрофата\" (както я възприемат арабите). Ден преди тази дата - на 14 май 1948 година, е обявена независимостта на Израел. Освен това през май САЩ ще преместят посолството си в Ерусалим и на практика ще признаят града за суверенна столица на Израел, пренебрегвайки палестинските искания. Накратко, пролетният сезон на горещите точки вече започна. Историческите прецеденти също сочат, че местните конфликти водят до негативни реакции в целия регион. Най-голямо притеснение предизвиква Ливан, където Хизбула - заклет враг на Израел и близък съюзник на Иран - е доминираща политическа и военна сила. Вече се забелязва напрежение заради изграждането от Израел по северната си граница на стена, подобна на тази с Газа, и заради спорните офшорни петролни и газови полета. Но според израелски генерали главната заплаха е модернизираният арсенал на Хизбула, който се оценява на около 130 000 ракети с малък, среден и голям обсег, както и 50-те хиляди бойци на групировката, много от които са ветерани от боевете в Сирия. Очаква се поддръжниците на твърдата линия в Хизбула да опитат да се намесят, ако насилието в Газа продължи и се разпространи. На свой ред иранското ръководство неведнъж е предупреждавало, че за разлика от последната война с Хизбула през 2006 г., то ще окаже пряка подкрепа на Хизбула при всякакъв сблъсък. Израел ще бъде \"унищожен\", казва ръководството. Израелският премиер Бенямин Нетаняху също ясно показа, включително на руския президент Владимир Путин, че сегашните усилия на Иран да установи постоянно военно присъствие в Сирия и Ливан означават за Израел пресичане на червена линия. Неотдавна Нетаняху подчерта позицията си, нареждайки свалянето на ирански безпилотен самолет и нанасянето на въздушни удари по използвани от Иран сирийски бази. Предишните инструменти за балансиране на ситуацията липсват. Няма смисъл да се гледа към Съвета за сигурност на ООН. Когато се събра на извънредно заседание в петък вечерта, за да обсъди Газа, съветът не можа дори да приеме общо изявление. Саудитска Арабия, която някога лансираше свой собствен мирен план, е твърдо (макар и мълчаливо) в произраелския, антиирански лагер. Същото важи и за Египет, където президентът Абдел Фатах ас Сиси е обсебен само от мисълта за джихадистите, а не за правосъдието. Няма смисъл и от призиви към американците да се намесят като честен посредник. Президентът на САЩ Доналд Тръмп е показал, че по тази тема е колкото невеж, толкова и пристрастен. А през май предстои и още една дата, която може да доведе до пожар. Очаква се на 12 май Тръмп да отхвърли ядреното споразумение с Иран и така да наруши целия нестабилен баланс в Близкия изток. /БТА/", "date": "2018.04.02", "title": "\"Гардиън\": Заради сблъсъците в Газа може да пламнат горещи точки в целия Близък изток"}
{"url": "https://www.24chasa.bg/novini/article/6794018", "text": "Руското външно министерство изрази възмущение от предаването на руския гражданин Евгений Никулин от Чехия на САЩ и подчерта, че тази стъпка на Прага подкопава основите на сътрудничеството й с Русия, предаде ТАСС. \"Възмутени сме от предаването от Чехия на САЩ на руския гражданин Никулин, задържан по искане на Вашингтон и намирал се под стража в Прага от октомври 2016 г. Разочаровани сме, че вземайки това решение, чешката страна се е ръководила не от правните норми, а от стремеж за пореден път да демонстрира издигнатата напоследък в абсолютен приоритет \"съюзническа лоялност\", изтъкна ведомството. Приемаме решението на Прага като съзнателна, политически обоснована стъпка на чешката страна за подкопаване на градивните основи на двустранното сътрудничество. Ще вземем всички необходими мерки за гарантиране на правата и в защита на интересите на Никулин, допълни министерството, предава БТА. Американските власти обвиняват Никулин в редица престъпления, включително незаконно проникване в компютърни системи и кражба на лични данни. Той беше арестуван на 5 октомври 2016 г. в Прага, а през ноември същата година в чешкото министерство на правосъдието постъпи искане от Русия Никулин й бъде предаден. В Русия той е обвинен в кражба на 3450 долара през интернет, извършена през 2009 г. В петък чешкото министерство на правосъдието официално потвърди, че Никулин е предаден на американската страна. Тридесетгодишният Никулин беше изправен пред съд в Сан Франциско, след като беше екстрадиран от Чехия със специален самолет на американското министерство на правосъдието. При първото си явяване в съда той пледира \"невинен\".", "date": "2018.04.02", "title": "Русия: Решението на Чехия да предаде Никулин на САЩ подкопава основите на сътрудничеството"}
{"url": "https://www.24chasa.bg/novini/article/6794062", "text": "На 29 март 2018 г. Специализираната прокуратура повдигна обвинения на двама ръководни служители в община Септември, съобщават от пресслужбата на Специализираната прокуратура. Заместник-кмет е привлечен към наказателна отговорност за умишлена безстопанственост, от която са настъпили вреди за общината за 78 511,05 лева, както и за престъпление по служба. Обвинение за безстопанственост с причинена вреда от общо 2 779 509,02 лв. е повдигнато и на главния счетоводител на общината. Той е подведен под наказателна отговорност и за сключване на неизгодна сделка в съучастие с кмета на община Септември Марин Рачев. През периода март 2016 г. - март 2017 г., зам.-кметът на общината не е положил достатъчно грижи в осем случая на възложена работа на строителни фирми по обществени поръчки за ремонт на улици, детски площадки и библиотека в различни селища в общината. В повечето случаи заместник кметът е бил упълномощен като възложител от кмета на община Септември, като договарял 100% авансово плащане, без да изисква от изпълнителите парична гаранция за изпълнението на договорите. Събраните доказателства сочат, че от 21 март 2017 г. до 29 септември 2017 г., с цел да набави имотна облага за пазарджишко търговско дружество, обвиненият заместник-кмет превел авансово 100% от договорената сума от 35 880 лв. за доставка на 40 улични стълба за необосновано дълъг срок – до 31 декември 2017 г. С постановление на прокурор от Специализираната прокуратура на заместник кмета на община Септември е наложена мярка да неотклонение „Парична гаранция“ в размер на 20 000 лева. Главният счетоводител, в съучастие с кмета Марин Рачев, не положил достатъчно грижи за управление на повереното му имущество като сключил четири неизгодни договора за сметопочистване и ремонтни дейности, по които били платени неизвършени дейности и услуги или такива на завишени цени спрямо пазарните им стойности. На главния счетоводител е наложена мярка за неотклонение „Парична гаранция“ в размер на 50 000 лева. Мерките за неотклонение на обвинените могат да се обжалват пред Специализирания наказателен съд.", "date": "2018.04.02", "title": "Повдигнаха обвинения на зам.-кмет на Септември и на главния счетоводител на общината"}
{"url": "https://www.24chasa.bg/novini/article/6794081", "text": "Полицай, който отивал на работа с личната си кола, задържа автокрадец след 15 км. гонка по пътищата в Плевенско. В неделя сутринта, докато минавал през плевенското село Ласкар униформеният бил спрян от мъж. Човекът се оплакал, че оставил шевролета си с работещ двигател пред дома си, а като се върнал колата била изчезнала. За кражбата 46-годишният собственик се обадил на тел. 112 в 6,50 ч. Преди да дочака екипите на МВР, полицаят предприел преследване. След като засякъл шевролета до с. Брестовец, той сам задържал крадците - 27-годишен зад волана и спътникът му на 30 г. и около 7 ч се обадил в полицията, че крадената кола е намерена. Алкохолната проба на 27-годишния, подкарал задигнатия шевролет, показала, че той върти кормилото с 1.50 промила. Двамата автокрадци са в ареста за 72 ч с прокурорско постановление. Те са обвинени и срещу тях е заведено бързо производство, съобщи плевенската полиция в понеделник.", "date": "2018.04.02", "title": "Полицай гони с личната си кола пиян автокрадец в Плевенско"}
{"url": "https://www.24chasa.bg/novini/article/6794096", "text": "Президентът Румен Радев ще се срещне с министъра на външните работи на Черна гора Сърджан Дарманович утре от 15 часа на \"Дондуков\" 2 . Това съобщиха от прессекретариата на държавния глава.                                                                                                                                                                                                                                                                                                                       ", "date": "2018.04.02", "title": "Президентът Радев ще се срещне с външния министър на Черна гора"}
{"url": "https://www.24chasa.bg/novini/article/6794097", "text": "Това доколко конфликтът между Москва и Запада заради отравянето на Сергей Скрипал ще ескалира, не зависи от Русия, заяви на пресконференция руският министър на външните работи Сергей Лавров, цитиран от Ройтерс. През Студената война имаше някои правила, но сега Великобритания и САЩ загърбиха всякакво благоприличие и се държат като деца, каза той. Русия отрича да е отговорна за нападението от 4 март срещу бившия разузнавач Скрипал и дъщеря му Юлия в Солсбъри, предаде БТА.  В изказването си Лавров допълни, че Москва е заинтересована да бъде установена истината по случая, предаде ТАСС. Министърът изрази възмущение, че Великобритания или отклонява, или не отговаря на руските искания за консулски достъп до Юлия Скрипал, както и надежда Сергей Скрипал да излезе от комата и да не му се случва нищо лошо. \"Силно се надявам Сергей Скрипал да последва примера (на дъщеря си Юлия, която излезе от комата), защото съдейки по всичко двамата с дъщеря му са били еднакво засегнати при инцидента\", каза Лавров. Той заяви, че отравянето на Скрипал може да е било извършено с най-различни мотиви, посочвайки, че то може да е било изгодно за британските специални служби и правителство. \"Има и други обяснения освен тези, за които говорят нашите западни колеги, заявявайки единствено, че като окончателно решение може да бъде приета единствено руската следа\", каза Лавров. \"Например експертите казват, че това може да е изгодно за британските специални служби, които са известни със своите способности да действат с разрешение за убийство. Това може да е изгодно и за британското правителство, което явно се оказва в неудобно положение, неизпълнявайки пред своите избиратели обещанията за условията за Брекзит\", заяви той. Според Лавров може да има цял ред причини, които не са известни. Министърът допълни, че разчита Тръмп да спази обещанието, дадено от САЩ, и да се изтегли от Сирия след победата над групировката \"Ислямска държава\". \"Особено ни безпокои това, че въпреки постоянните изявления, че единствената цел на САЩ в Сирия е борбата с тероризма, през последните месеци наблюдавахме как САЩ доста сериозно се установяват на източния бряг на река Ефрат\", каза Лавров.", "date": "2018.04.02", "title": "Лавров: Доколко конфликтът между Москва и Запада ще ескалира, не зависи от нас"}
{"url": "https://www.24chasa.bg/novini/article/6794094", "text": "Още през 2010 г. Марк Зукърбърг - основател и главен шеф на Фейсбук, смяташе, че неприкосновеността на личните данни вече не е \"социална норма\". Но през последните няколко седмици - и нито миг по-рано, той и неговите колеги научиха, че отделните хора и обществото като цяло все още държат на тази неприкосновеност. Сегашните разкрития как \"Кембридж аналитика\" - политическа консултантска фирма, работила за кампанията на Доналд Тръмп - е натрупала данни за над 50 млн. потребители на Фейсбук без тяхното съгласие, принуди социалната медия да каже на всеки, който желае да слуша, че се отнася много сериозно към тази неприкосновеност, информира БТА. Миналата седмица Фейсбук обяви, че опростява и централизира правилата за защита на личните данни, като улеснява своите над два милиарда ползватели сами да определят какво количество лична информация да споделят. Това бе важна и необходима промяна, но онова, което научихме за практиката на събиране на лични данни от социалните медии, рекламните компании, интернет издателите и други организации, говори, че специфични промени, извършвани от отделни компании като Фейсбук, няма да бъдат достатъчни. Необходимо е Конгресът да приеме ефективни и всеобхватни закони за защита на неприкосновеността на личните данни. Технологичната и рекламната индустрии отдавна се съпротивляват срещу такива правила и нито този Конгрес, нито администрацията на Тръмп показват някаква заинтересованост за защита на личните данни. Но един ден на власт ще дойдат други политици и сега е най-подходящото време да започне сериозен анализ как следва да бъде засилен американският регулационен режим за защита на личните данни. Не е необходимо да се започва от нулата. През 2012 г. президентът Барак Обама предложи харта на правата за защита на личните данни. Документът включваше много идеи как да се даде на хората повече контрол върху тяхната (лична) информация, да се направи събирането на данни по-прозрачно и да се сложат ограничения върху онова, което бизнесът може да прави със събираната от фирмите информация. Тази харта на правата се провали, защото бе посрещната с неохота в Конгреса. Но Европейският съюз приложи същия подход при разработването на своя \"Общ регламент за защита на личните данни\", който влиза в сила от 25 май т.г. Новите европейски правила не са перфектни - те включват т.нар. право да бъдеш забравен, което позволява на хората да поискат компаниите да изтрият личната информация, която те повече не желаят да бъде споделяна. Това може да бъде прилагано по начини, ограничаващи свободата на словото. Но европейците направиха прогрес към решаването на някои от проблемите, които в последно време се откроиха в САЩ. Техните закони, например, изискват компаниите да потърсят съгласие, преди да събират чувствителна лична информация, да направят това искане разбираемо, и да предоставят на ползвателите лесен начин да се откажат от споделянето на такива данни, вместо да ги принуждават изрично да посочват отказ, ако не желаят да бъдат следени. Освен това компаниите, които искат да събират данни за европейците, трябва ясно да посочват как възнамеряват да използват личните данни, и не могат да събират повече информация, отколкото им е нужна за предоставяне на услугата, която предлагат. \"Хартата на правата\" на Обама включваше подобна концепция, като посочваше, че личната информация трябва да бъде използвана само по \"начини, съвместими с контекста, в който ползвателите предоставят данните\". Днес е стандартна процедура много компании да \"изтръгват\" колкото се може повече данни, като карат потребителите да се обвързват с дълги и непоклатими срокове на услугата. Компаниите може дори да не знаят как ще използват събраната информация, но все пак я събират, в случай, че по-късно им се наложи да я използват по някакъв повод. Неотдавна някои потребители на Фейсбук откриха, че приложението Андроид на компанията протоколира метаданни (базисна информация) за всеки входящ и изходящ (телефонен) разговор и есемес и съхранява тази информация, в някои случаи за години. Компанията заяви, че потребителите са се съгласили да споделят тази информация и по този начин тя \"ти помага да откриваш и да бъдеш във връзка с хората, които са ти близки, и ти предоставя по-добро общуване във Фейсбук\". Подобно твърдение определено е Оруелско. Трудно е да се повярва, че много хора биха дали на компанията достъп до толкова много лични данни, ако наистина разбират на какво се съгласяват. Новият европейски регламент ще позволи също така на хората да имат достъп до личните си данни, да прехвърлят информацията за себе си от една фирма към други, които предоставят подобна услуга, и изцяло да я изтриват при определени обстоятелства. Компаниите ще трябва да уведомяват до 72 часа, ако са узнали за изтичането на лична информация. За много компании ще бъде сложно да се съобразят с новите правила на ЕС, и съответните служители в страните членки ще срещнат много трудности да ги наложат като системна практика. \"Ще трябва да се учим в процеса на приложението\", каза Изабел Фалк-Пиеротен, която оглавява френския регулатор по защита на личните данни - Националната комисия по информацията и свободите. - Ще трябва да свикваме.\" Става обаче все по-ясно, че компаниите ще трябва да намерят начини как да действат и как да печелят при тези по-строги правила за личните данни. Някои от тях планират да прилагат отделни или всички правила по защитата на личните данни спрямо всички свои клиенти, не само спрямо европейците. Други страни вече имат или възнамеряват да приемат подобни правила. В миналото търговци на месо, компании за кредитни карти, производители на автомобили и други отрасли са се съпротивлявали на такива регулации с аргумента, че те ще ги разорят. Всъщност обаче много отрасли спечелиха от такива регулации, които силно повишиха търсенето на продукти, за които потребителите се уверени, че отговарят на определени стандарти. Фейсбук и други интернет компании се страхуват от регулации за личните данни, но не би трябвало. Твърдите правила могат да се окажат от полза за тях, както и за потребителите.", "date": "2018.04.02", "title": "\"Ню Йорк таймс\": Проблемът не е във Фейсбук, а в липсата на строги правила за личните данни"}
{"url": "https://www.24chasa.bg/novini/article/6794133", "text": "Наложиха ефективно наказание от 4 г. „лишаване от свобода“ на Минчо З. (на 35 г. от град Нова Загора). Това съобщиха от пресцентъра на Окръжна прокуратура - Сливен. Той е признал вината си за това, че на 13 октомври 2016 г. в с. Стоил войвода, община Нова Загора, в жилищен имот при условията на опасен рецидив, без надлежно разрешително, държал с цел разпространение марихуана (на обща стойност 10 810 лв.). Минчо З. е признал вината си и за това, че на същата дата и място държал прекурсори за производство на високорисково наркотично вещество – метамфетамин, с цел разпространение. Той е признал вината си и за това, че на същата дата и място държал огнестрелно оръжие – самоделно направена карабина и боеприпаси за нея, без да има за това разрешение. Наказанието трябва да бъде изтърпяно при първоначален „строг“ режим в затвор. То е общо за трите престъпни деяния. Споразумението, което е одобрено от Окръжен съд – Сливен, е окончателно.", "date": "2018.04.02", "title": "4 години затвор получи мъж за притежание на марихуана за над 10 000 лв"}
{"url": "https://www.24chasa.bg/novini/article/6794126", "text": "Най-голямата бунтовническа групировка в Източна Гута \"Джаиш ал ислам\" (Армия на исляма) започна да напуска Дума - последния град в района, който продължаваше да се съпротивлява на силите на режима на Башар Асад, предадоха Асошиейтед прес и ТАСС. Автобуси с членове на \"Джаиш ал ислам\" започнаха да напускат град Дума. Първите две групи от бойци и семействата им преминаха по хуманитарен коридор към пункта за проверка. След това автобусите ще се насочат към сборния пункт на шосето от Дамаск до Хомс и се очаква да пристигнат в граничещия с Турция град Джараблус през втората половина от деня. Контролът над града е разделен между бунтовниците и турските войски, предаде БТА.  По данни на правителствената телевизия \"Ал Ихбария\" пътят до Джараблус ще отнеме 9 часа. Правителството очаква бунтовниците да напуснат района, за да може да обяви, че контролира изцяло Източна Гута след бунт, продължил седем години. Вчера руският генерал Юрий Евтушенко, оглавяващ Центъра за помирение на враждуващите страни в Сирия, съобщи, че хуманитарният коридор вече е открит \"не само за мирните жители, напускащи Дума, а и за бойците от незаконните въоръжени формирования и техните семейства\". Засега няма коментар от \"Джаиш ал ислам\".", "date": "2018.04.02", "title": "Най-голямата бунтовническа група в Източна Гута напуска анклава"}
{"url": "https://www.24chasa.bg/novini/article/6794156", "text": "Европейската комисия съобщи, че отпуска на Гърция още 180 милиона евро в подкрепа на проекти, свързани с бежанците. Помощта ще послужи за наемането на квартири и за средства за лични нужди. Досега ЕС е помогнал на 41 000 бежанци в Гърция да наемат квартира в страната. Общо Атина е получила за мигрантите 1,5 милиарда евро от общностния бюджет, предава БТА. Комисията пояснява, че превеждането на пари в брой на мигрантите помага за тяхното достойно съществуване, увеличава избора им и помага на местната икономика. Допълва се, че отпуснатата днес допълнителна помощ е по механизма за извънредни обстоятелства.", "date": "2018.04.02", "title": "ЕК осигурява на Гърция още 180 млн. евро за бежанците"}
{"url": "https://www.24chasa.bg/novini/article/6794150", "text": "Мтел, част от A1 Group, представя за първи път на българския телеком пазар цялостно и достъпно решение за управление на дома. С   потребителите ще могат да управляват всички устройства и уреди в дома си спрямо своите нужди и да му осигурят още по-добра защита. Това е първата глобална А1 услуга, която телекомът стартира у нас. Принадлежността на Мтел към голямото семейство на A1 Group позволява, с въвеждането на Smart Home, българските потребители да получат достъп да най-иновативните технологични решения. Най-новият продукт на телекома е и единственият у нас, който разполага с изкуствен интелект, който изучава навиците на ползване и така може да се пригоди към предпочитанията на всеки член от семейството. Мтел Smart Home се предлага в два пакета –   и  . Пакет   осигурява удобство и по-лесно управление на уредите у дома. Благодарение на включения в пакета смарт контакт, потребителят може да управлява работата на своите електроуреди, когато е извън дома. За по-голяма енергийна ефективност в комплекта е включена и смарт крушка и сензор, който засича движението и измерва осветеността и температурата в помещението, в което е монтиран. Пакет   предлага повече сигурност на дома и спокойствие на семейството. В него е включен сензор, който показва когато има отворена врата или прозорец при напускане на дома. Допълнителната защита се осигурява и от включената в предложението сирена, която алармира със силен звуков сигнал, когато непознат влезе в жилището. В такъв случай Smart Home изпраща и известие до телефона на потребителя. Мтел Smart Home винаги показва кой е вкъщи, както и по кое време член на домакинството е излязъл. В пакетите са включени устройства, които се инсталират бързо и лесно – за да се ползва самата услуга е нужно единствено да се изтегли и настрои приложението   от Google Play или App Store. Цената на всеки от пакетите с включени устройства е 26,99 лева на месец, като има възможност и за закупуване на оборудването в брой на цена от 149,99 лева. Без цената за оборудването таксата на месец е 19,99 лева. Мтел Smart Home е подходящо решение за хора, които искат да управляват дома си спрямо своите нужди, да си осигурят повече комфорт, сигурност и да оптимизират разходите си за електроенергия и отопление. Услуга е достъпна в  , както и в магазините в София на бул. Витоша 40, в Сердика Център и в МОЛ София.", "date": "2018.04.02", "title": "Мтел стартира Smart Home - иновативна услуга за управление на дома"}
{"url": "https://www.24chasa.bg/novini/article/6794063", "text": "Работодателите вдигнаха от код \"жълт\" на код \"оранжев\" готовността си за протести пред американските централи, но и пред ТЕЦ \"Варна\". Това обяви Васил Велев, председател на Асоциацията на индустриалния капитал в България на пресконференция след среща с омбудсмана Мая Манолова. Работодателите и написаха писмо като граждани и поискаха защита на домакинствата от преференциалните цени на \"Ай И Ес Марица изток 1\" и \"КонтурГлобал Марица-изток 3\", а вчера се срещнаха с нея. Биснесът ще протестира и ТЕЦ \"Варна\", тъй като има информация, че в петък, 30 март, тази централа е внесла в КЕВР предложение за цена от 1 юли от 191 лв. за мегаватчас. КЕВР може да свали до 161 лв., но повече не може, тъй като разходите за производството на ток при нея са високи и са над пазарните цени, каза Велев. Тази централа тръгва по модела на американските, заяви още той. Няма такава цена от 191 лв. в предложението, което ТЕЦ \"Варна\" е подал в КЕВР, каза Данаил Папазов, бивш министър на транспорта, чиито деца с фирмата \"Сигда\" купиха централата от ЧЕЗ. Той заяви, че са внесли заявление за цени в регулатора, а той ще прецени дали е необходима електроенергията, която тецът ще произвежда, както и ще определи цени. \"Работим по закон и не виждам нищо укоряващо, ако ползваме законовите възможности. Иначе защо я ремонтираме централата. А ако токът не е необходим, ще търсим други пазари\", заяви той.  КРИБ, АИКБ и БСК за се съгласили да се повиши степента на готовност за протест, това не е направила БТПП, тъй като председателят й - Цветан Симеонов, е в Истанбул на бизнес форум. Велев заяви, че се надява и палатата да се присъедини към готовността за протест. На съвместната пресконференция Велев съобщи, че американските централи изземват на година от българските домакинства 476,4 млн. лв. При 3,5 млн. домакинства в България това прави 161 лв. за всяко. Той напомни и цените - 106,76 лв. за мегаватчас за ТЕЦ \"КонтурГлобал Марица-изток 3\" и 168,66 лв. за ТЕЦ \"АЙ И ЕС Марица-изток 1\". А цената, определена от КЕВР, е 70 лв. Близко до това са и пазарната цена. Изпълнителният директор на КРИБ Евгени Иванов пък съобщи, че оперативната печалба на двете централи е 54 и 59%, каквато и наркобизнесът не прави. Манолова съобщи, че ще има срещи, поискани от ръководствата на американските централи. Тя пък от своя страна ще настоява за срещи с Министерството на енергетиката, Министерството на финансите, парламентарната комисия по енергетика и КЕВР, за отговор на въпроси. Омбудсманът заяви, че няма информация какво правят българските институции по договорите с двата теца. \"Знаем ли на каква фаза е процедурата на ЕК по повод преференциалните цени за двете централи. Какви биха били последствията от разваляне на договорите и от евентуалните арбитражни дела във Вашингтон, пита Манолова. Тя иска информация изготвян ли е икономически, финансов и правен анализ какви биха били последствията при различните сценарии на действие. Припомни, че са предвидени неустойки от 3 млрд. лв. при разваляне на договорите. \"Не съм съгласна българските граждани да плащат затова, както и да плащат санкциите, които евентуално ЕК би наложила, ако установи нерегламентирана държавна помощ с преференциалните цени на американските тецове.\" Тя заяви, че най-добрият начин е да се върви по пътя на преговорите.", "date": "2018.04.02", "title": "Работодателите с код \"оранжев\" за протести пред американските централи и ТЕЦ \"Варна\""}
{"url": "https://www.24chasa.bg/novini/article/6794173", "text": "Турция е издала заповед за арест на ислямския проповедник Фетхуллах Гюлен и на още седем души във връзка с убийството на руския посланик в Анкара през декември 2016 г., съобщава Ройтерс, като се позовава на информация във в.\"Хабертюрк\". Заповедта за арест е издадена ден преди посещение в Турция на руския президент Владимир Путин. Руският посланик в Анкара Андрей Карлов беше застрелян на 19 декември 2016 г. на откриването на фотоизложба в турската столица. Нападателят - полицейски служител Мевлют Мерт Алтънташ, е извикал \"Аллах акбар\" /Аллах е велик/ и \"Не забравяйте Алепо!\", когато е открил огън, намеквайки очевидно за руската намеса в Сирия. Той бе ликвидиран на място от турските силите за сигурност. Путин пристига утре на двудневно посещение в Турция, по време на което ще се срещне с турския президента Реджеп Таийп Ердоган и с иранския си колега Хасан Рохани. Турция, Русия и Иран са гарантки за мирните преговори в Астана, на които бе взето решение за създаване на зони за \"деескалация\" в Сирия, припомня Ройтерс. Ердоган заяви, че движението на Гюлен стои зад убийството на руския посланик. Гюлен отрича тези обвинения. Анкара обвинява също Гюлен за организирането на опита за преврат в Турция от юли 2016 г. Гюлен, който от 1999 г. живее в САЩ, отрича всякаква връзка с опита за преврат, предаде БТА. Вестник \"Хабертюрк\" посочва, че турските власти са наредили ареста на Гюлен и още седем души с аргумента, че убийството е извършено по тяхна заповед. До момента властите са арестували други седем души, включително трима полицаи, във връзка с убийството, съобщи в.\"Хюриет\". Нападателят е от района на Сьоке в Югозападна Турция, смятан за един един от най-светските райони на страната. Баща му бе споделил, че поведението на сина му започнало да се променя, след като влязъл в полицейската академия, като станал по-религиозен, според информации в турските медии. Докато лозунгите, които е скандирал убиецът, подсказват симпатии към радикална ислямистка идеология, движението на Гюлен проповядва междурелигиозен диалог. Турското правителство казва, че подобни проповеди целят да маскират истинската същност на движението, което Анкара разглежда като терористична организация.", "date": "2018.04.02", "title": "Издадоха заповед за арест на Гюлен за убийството на руския посланик Карлов"}
{"url": "https://www.24chasa.bg/novini/article/6793927", "text": "Внезапното оздравяване на Юлия Скрипал повдига нови въпроси, пише руският вестник “Взгляд“. Най-накрая се появяват новини за състоянието на дъщерята на Сергей Скрипал – тя се подобрява, храни се, пие вода и говори, което за първи път показва, че тя е жива и съществува, пише вестника. Фактът, че на нейния телефон и на телефона на баща й е отключена геолокацията довежда до нови мисли – дали те сами са я пуснали или някой друг вместо тях. Според изданието бързото й подобрение означава, че тя не е отровена с бойно-отровното вещество „Новичок“, информира \"Фокус\". „Взгляд“ коментира и изказването на Волфганг Шойбле, председател на Бундестага и бивш финансов министър, че реакцията на световната общественост и по-специално на страните от Европейския съюз може да повлияе на Лондон да се откаже от напускането на съюза.", "date": "2018.04.02", "title": "Внезапното оздравяване на Юлия Скрипал повдига нови въпроси"}
{"url": "https://www.24chasa.bg/novini/article/6793926", "text": "През последното денонощие нивото на Дунав при Лом се е понижило с 5 сантиметра, съобщиха от общината в града, цитирани от БТА. Днес са измерени 763 сантиметра над морското равнище. Въпреки лекия спад, нивото остава високо и заради това въведената от общината втора степен на готовност за действие \"постоянно наблюдение\" остава в сила, съобщиха от местната администрация. На пет места в Лом и селата Станево, Орсоя и Долни Цибър са разположени пунктове за наблюдение, които постоянно следят изменението на нивото и целостта на защитните дигите. Трета степен за действие \"изграждане на защитни съоръжения\" ще бъде въведена ако Дунав достигне ниво от 870 сантиметра в града. Тогава в района на пристанището в града ще бъде изградена временна земно-насипна дига. Към момента няма индикации, че това ниво ще бъде достигнато, няма опасност от заливане на урбанизирани територии в Лом, съобщиха от общината. Най-високото ниво в историята на измерванията в българския участък на реката е достигано при Лом през април 2006 година - 978 сантиметра над морското равнище. Тогава Дунав заля части от дунавския парк в Лом, но благодарение на изградените временни защитни диги не се стигна до наводнение. След това в района на парка бе издигната защитна стена и така критичният участък бе обезопасен.", "date": "2018.04.02", "title": "Нивото на Дунав при Лом спада леко, постоянното наблюдение продължава"}
{"url": "https://www.24chasa.bg/novini/article/6793931", "text": "Имаме много последователна политика по отношение на подкрепата и стимулирането на четенето и особено на детското четене. Това каза кметът на София Йорданка Фандъкова при откриването на Националната кампания за насърчаване на четенето \"Походът на книгите\" в Столичната библиотека, която е в културния календар на Столична община, предава БТА. Тя отбеляза, че през последните години Столичната библиотека се е превърнала в истински център на четенето на София и особено на детското четене. Тази тяхна работа е последователна, устойчива и дава своите резултати, каза Фандъкова и допълни, че през последните години в София има истинско възраждане на четенето. Тя посочи, че в момента в Столичната библиотека има около 48 000 читатели, а половината от тях са млади хора до 28-годишна възраст. \"Вярваме, че възрастните почитатели на книгите предават тази своя любов на децата, защото любовта към книгата започва от семейството. Ние разчитаме на родителите, на бабите и дядовците, които да се преборят с огромната конкуренция на другите видове занимания\", каза кметът Фандъкова. Тя отбеляза, че е трудна задача да се преодолее конкуренцията на компютъра, таблета и плейстешъна, но не е непостижима. Съвременните деца имат нужда от нещо интересно - не е достатъчно да им кажеш, че трябва да седнат на дивана и да вземат книжката - трябва да я преживеят, да рисуват илюстрациите, да се превъплатят в героите и едва тогава те постепенно започват да проявят интерес към самото четене, посочи кметът. Кметът отбеляза, че разчитат и на работата на училището и на детската градина, защото те надграждат това, което се случва в семейството. А това, което не се случва в семейството - за него разчитаме изцяло на детските градини и училищата, за да може да не остане дете, което да не чете книги, каза още кметът. Председателят на УС на асоциация \"Българска книга\" Велизара Добрева посочи, че националната кампания за насърчаване на книгата цели да не позволи нито едно българско дете да не чете книги. Нека да направим децата си истински четящи хора, призова тя и допълни, че за седем години АБК е успяла да увлече със себе си изключително много съмишленици. Кампанията ще се състои от 2 до 23 април 2018 г., а фокусът й е насърчаване интереса на децата към четенето и книгите. Най-много усилия ще са насочени към най-ранната възраст - от раждането до седмата година, а самата кампания тази година се казва \"Четем заедно, растем заедно\". От АБК и фондация \"Детски книги\" е изработен специален наръчник за учители и родители, насърчаващ ранното детско четене.", "date": "2018.04.02", "title": "Фандъкова: В София има истинско възраждане на четенето"}
{"url": "https://www.24chasa.bg/novini/article/6793930", "text": "Александър Минев е назначен за заместник изпълнителен директор на Изпълнителната агенция за насърчаване на малките и средните предприятия, от днес със заповед на министъра на икономиката Емил Караниколов, съобщиха от Агенцията. Той има повече от седем години юридически, управленски и преподавателски опит в областта на бизнеса и правото. Александър Минев до момента е работил като хоноруван преподавател по търговско право в Юридическия факултет на Софийския университет и като асистент по \"Международно търговско право\" към Европейското висше училище по икономика и мениджмънт в София. От май 2014 година е арбитър към Международния арбитражен съд. Работил е като юридически съветник в Европейския парламент и в Комисията по европейските въпроси и контрол на европейските фондове към 43-то Народно събрание. Д-р Минев е юрист, завършил е \"Право\" в берлинския Университет \"Хумболт\". Специализирал е \"Европейско и международно икономическо и бизнес право\".", "date": "2018.04.02", "title": "Александър Минев е новият зам.-шеф на Агенцията за малки и средни предприятия"}
{"url": "https://www.24chasa.bg/novini/article/6793943", "text": "Държавният глава на Турция Реджеп Тайип Ердоган сравни случая с осмината турски военни офицери, потърсили убежище в Гърция след опита за държавен преврат от лятото на 2016 г., с казуса със задържаните военнослужещи на Атина заради пресичане на границата, отбелязва гръцкото електронно издание To Vima, цитирано от \"Фокус\".  Въпреки обещанията, че ще върне „след две седмици“ турските военни, министър-председателят на Гърция Алексис Ципрас не е успял да разреши случая. Така че и Анкара не може да направи нищо по казуса с двамата гръцки военнослужещи, подчерта турският президент. Осмината избягали офицери за обвинени в участие в заговора срещу Ердоган. Те отричат твърденията, а Върховният съд на Гърция забрани екстрадирането им в Турция, тъй като там не може да им бъде гарантиран справедлив процес. „Съжалявам, но и ние действаме според върховенство на закона\", коментира турският президент по повод задържането в Одрин на двамата гръцки военни. „Знаете ли, някои хора се опитаха да ме убият и след това избягаха с хеликоптер в Гърция. По това време г-н Ципрас, с когото разговарях, ми каза, че в рамките на 10-15 дни ще уреди ситуацията. Изминаха дни и месеци и той все още не е уредил предаването на осмината гюленисти\", бяха думите на Ердоган, изречени в град Антакия, провинция Хатай. „Преди няколко дни хванахме двама гръцки военни офицери, които нарушиха границите. Целият Запад се надигна. Те казаха - велика държава сте, дайте ни ги. Много съжалявам, но и ние сме държава, която се управлява от върховенството на закона. Този случай се разглежда от съдебната власт. Каквото и да реши съдебната система, ще се случи. Спрете. Не сте направили нищо за тези терористи (осмината офицери). Не казахте нищо на Ципрас за тях\", подчерта Ердоган.", "date": "2018.04.02", "title": "Ердоган: Ципрас не разреши случая с нашите офицери, не мога да направя нищо за 2-мата гръцки военни"}
{"url": "https://www.24chasa.bg/novini/article/6793942", "text": "Три автомобила, паркирани в землището на с. Карлуково до пещера \"Проходна\", са били претарашени, съобщават от полицията в Луковит. Сигнал за инцидента е постъплил в неделя около 00.45 часа. Изпратеният на място екип установил, че от жабката на л.а. \"Тойота\" с кюстендилска регистрация липсва сума от 600 лева, от раница в \"Опел Астра\" със старозагорска регистрация са задигнати 140 лева, а от \"Мазда 323\" е открадната неустановена до момента сума. Работата по случаите продължава, образувано е досъдебно производство.", "date": "2018.04.02", "title": "Обраха пещерняци край Карлуково"}
{"url": "https://www.24chasa.bg/novini/article/6793938", "text": "С позицията си да не гони руски дипломати по \"случая Скрипал\" България е предотвратила отлива на руски туристи по морето. Тази теза развиха от областното и общинско ръководство на БСП в Бургас, които излязоха с извънреден коментар по темата. \"Само по Южното Черноморие има закупени от руснаци над 5000 имота, които биха могли да загубят доверие в нас\", заявиха от соцпартията. И припомниха за катастрофалния отлив преди години на руснаци в Турция заради обтегнатите й отношения с Русия. Според областния лидер Стойко Танков България заела правилна позиция в спора между Великобритания и Русия, тъй като към момента нямало конкретни данни в полза на едната или другата страна. \"В крайна сметка най-вероятно случаят ще остане неразкрит, но докато няма ясни доказателства, които да оневинят или уличат Русия в отравяннето на Скрипал, е необходимо да запазим спокойкствие\", заяви депутатът Николай Тишев и даде пример с Австрия, която ще поеме европредседателство от нас, но е заела неутрална позиция. Според лидера на БСП в Несебър Димитър Топалов руснаците с постоянен адрес по Южното Черноморие били близо 3000 и напоследък се чуствало недоверие у тях към нас. \"Смятат, че ги лъжем, настроението им е променено. Чустват българите като противници. Руският човек трябва да разбере, че ние не мислим лошо за него, но липсата на становище от Народното събрание по случая \"Скрипал\" е трудно да му обясним\", заяви Топалов. Затова притесненията на местните хора от спад на туристическия сезон били основателни. И добави, че живеещите по морето руснаци били далеч по платежоспособни от другите туристи и тях идвал големият стокооборот. \"България не е в позиция да влиза в конфликт с Русия по този казус, тъй като това ще се отрази зле на туризма в морските общини\", допълни Аспасия Порожанова от БСП-Созопол.", "date": "2018.04.02", "title": "Спасили сме сезона с отказа да гоним руски дипломати, според БСП Бургас"}
{"url": "https://www.24chasa.bg/novini/article/6793955", "text": "\"Огнената гибел\" на китайската космическа станция \"Тянгун-1\", изгоряла над южната част на Тихия океан след навлизането си в земната атмосфера, няма да забави страната по пътя към превръщането й във водеща космическа сила наред със САЩ и Русия. По този повод Франс прес предлага поглед към амбициозната космическа програма на Китай, стартирала преди повече от 60 години и насочена днес към Луната и Марс, в която страната инвестира милиарди долари. През 1957 г. СССР извежда в околоземна орбита първия сътворен от човешка ръка сателит - \"Спутник\". Отговорът на Китай не закъснява - основателят на Китайската народна република Мао Цзедун отправя призив към народа, гласящ \"Ние също ще си произведем спътници\", информира БТА. Първият етап е завършен през 1970 г., когато Китай извежда в нискоземна орбита с ракета-носител \"Чанчжън\" (\"Великият поход\") първия си спътник. Десетилетия по-късно - през 2003 г., в космоса полита първият китайски астронавт - Ян Ливей, който за 21 часа прави 14 обиколки около Земята. С този полет Китай става едва третата страна след СССР и САЩ, изпратила човек в космоса със собствени средства. От тогава страната периодично осъществява пилотирани мисии. През септември 2011 г. Китай извежда в орбита модула \"Тянгун-1\" (\"Небесен дворец-1\"). Две години по-късно вторият китайски астронавт и първата китайка в космоса - Ван Япин, изнася лекция по физика от станцията \"Тянгун -1\" в рамките на мисията \"Шънчжоу-10\". През декември 2013 г. Китай осъществява успешно кацане на естествения спътник на Земята с лунохода \"Юйту\" (\"Нефритен заек\"). През 2016 г. страната успешно извежда в орбита космическия лабораторен модул \"Тянгун-2\" - усъвършенствана версия на \"Тянгун-1\". Двета модула са считани за прототипи на бъдещата китайска орбитална станция, планирана за 2022 г. Китай не крие амбициите си да разполага със собствена космическа станция по подобие на \"Мир\" и МКС (Международна космическа станция). В началото на март тази година бяха оповестени плановете на Пекин за изграждане на китайска база на Луната. Първоначална базата ще бъде контролирана от роботи с изкуствен интелект, след което се очаква да приема хора. През лятото на 2017 г. Китай претърпя рядък провал в амбициозната си космическа програма, след като не успя да изведе телекомуникационен спътник в орбита с ракета-носител \"Чанчжън-5\". Заради неуспеха беше отложено изстрелването на сондата \"Чанъе-5\", която трябваше да върне проби от естествения спътник на Земята, както и на сондата \"Чанъе-4\", чиято цел е да кацне на обратната страна на Луната. Другата амбициозна цел на Китай е да изведе космически апарат в орбита около Марс през 2020 г., преди да изпрати на Червената планета управлявана от разстояние сонда.", "date": "2018.04.02", "title": "Великият поход на Китай към космоса"}
{"url": "https://www.24chasa.bg/novini/article/6793978", "text": "Нови предсрочни парламентарни избори в Косово са неизбежни след най-новите събития и след като Сръбска листа оттегли подкрепата си за управляващата коалиция, пише прищинският вестник \"Зъри\", цитиран от Танюг, съобщава БТА. Управляващата коалиция изгуби мнозинство, а парламентарните политически партии изглежда нямат амбиция да се присъединят към правителството на Рамуш Харадинай, пише \"Зъри\". След излизането на Сръбска листа от управляващата коалиция функционирането на правителството е почти невъзможно. Представители на правителството казват обаче, че излизането на Сръбска листа няма да повлияе на работата на правителството, макар управляващото мнозинство да падна на 53 от общо 120 депутати. Посочва се, че още в следващите дни може да се стигне до реконструкция на правителството. \"Зъри\" припомня, че Алианс за ново Косово на Беджет Пацоли не изключва възможността да напусне правителството след като Харадинай реши да смени министъра на вътрешните работи Фалмур Сефай. Известно е, че опозиционното движение Самоопределение на Албин Курти не възнамрява да влиза в управлаващата коалиция, докато Демократичният съюз на Косово на Иса Мустафа, който е на лечение в чужбина от известно време, заяви, че тази седмица ще вземе решение дали Косово трябва да върви към нови избори.", "date": "2018.04.02", "title": "Нови предсрочни избори в Косово били неизбежни"}
{"url": "https://www.24chasa.bg/novini/article/6794058", "text": "На 24 септември 2017 г. Теодора Балабанова се спуска на 233 метра в бездната на Егейско море, ставайки единствената жена в света, слизала на такава дълбочина. Но Тео, както я наричат приятелите й, така и не успява да се върне жива обратно на повърхността. Документалният филм \"233 метра между живота и смъртта\" на главния редактор на в. \"168 часа\" Слави Ангелов и оператора от БНТ1 Анна Андреева разказва историята на Теодора и нейния съпруг Михаил Балабанов по пътя към световния рекорд и фаталният 42 метър, където всичко се обърква. Спускането към дъното на морето продължава 8 минути, ала връщането към повърхността отнема часове заради задължителната декомпресия. Докато всичко върви добре, водолазите се усмихват и се радват на успеха си, но минути след срещата с първия поддържащ водолаз става най-страшното. Теодора губи контрол над тялото си, всеки опит да й бъде оказана помощ, е неуспешен. Михаил взема единственото възможно решение - съпругата му да бъде изкарана веднага на повърхността, пропускайки близо 4 часа декомпресия. За да бъде довършен \"233 метра между живота и смъртта\" и за да може Михаил Балабанов да издаде своята книга учебник по техническо гмуркане, е нужна вашата подкрепа. Подкрепете кампанията в краудфъндинг платформата Indiegogo -  Дарителите, в зависимост от сумата, ще получат разнообразни подаръци, свързани с филма.  Трейлър на филма виж тук: ", "date": "2018.04.02", "title": "Подкрепете филма за водолаза Теодора Балабанова, загинала след гмуркане на 233 м"}
{"url": "https://www.24chasa.bg/novini/article/6794218", "text": "Младеж на 20 г. е задържан за 72 ч с прокурорско разпореждане заради 2 грабежа, извършени през м. март в центъра на Плевен. На 12 март около 21,50 ч той заплашил с нож 20-годишен и със сила измъкнал 165 лв. На 24 март негова жертва станала 70-годишна жена, докато чакала пред автобусна спирка. Около 17,15 ч непознатият я съборил на земята и отмъкнал дамския й портфейл с 50-60 лева, паспорта й и карта за градския транспорт. При разпита нападателят, който е от град Завет, Разградско, е признал за грабежите. Задигнатите пари и документи не са намерени, съобщи плевенската полиция в понеделник.", "date": "2018.04.02", "title": "Задържаха 20-годишен за 2 грабежа в Плевен"}
{"url": "https://www.24chasa.bg/novini/article/6794254", "text": "След последната среща във Виена между министрите на външните работи на Македония и Гърция Никола Димитров и Никос Кодзияс с международния посредник Матю Нимиц лично съм по-голям оптимист за изхода от преговорите за името. Това каза днес македонският премиер Зоран Заев. Той уточни, че ще има среща с лидерите на политическите партии в страната, за да бъдат информирани относно хода на преговорите, предава  . От опозицията е било поискано да бъде проведена тази среща за да получат информация за постигнатия напредък в преговорите между Никола Димитров и Никос Кодзияс. По всяка вероятност тази среща ще се състои на 10-ти април, каза още Зоран Заев. \"Днес имах среща с Димитров. наясно съм с всички подробности съм щастлив да съобщя, че има направена положителна крачка напред. разбира се това е само една крачка....След тази среща във Виена аз съм по-голям оптимист\", каза още Зоран Заев, цитиран от държавното радио в Скопие.", "date": "2018.04.02", "title": "Зоран Заев: Вече съм по-голям оптимист за решаването на спора за името"}
{"url": "https://www.24chasa.bg/novini/article/6794260", "text": "Великобритания е искала от Сърбия да изгони руски дипломат в рамките на колективните действия на редица западни страни по случая с отравянето на бившия шпионин Сергей Скрипал в Солсбъри, предадоха ТАСС и БТА. Това съобщи днес сръбският външен министър Ивица Дачич в интервю за телевизия Пинк. Министърът подчерта, че искането на Лондон е било отправено в момент, когато в Косово започна една от най-големите кризи в последно време, свързана с ареста на сръбския политик Марко Джурич в Косовска Митровица заради влизане на косовска територия без разрешение, който бе последван от протести на косовски сърби. \"Сърбия няма да гони руски дипломати, ние искаме добри отношения с Русия. Вярно е, че Великобритания по време на събитията в Косово миналата седмица поиска от нас да вземем решение и да изгоним руски дипломат. Това показва, че тях ги интересува само това, други въпроси не ги безпокоят. Точно така трябва и ние да се грижим за своите интереси. Сърбия няма да гони руски дипломати\", каза Дачич.", "date": "2018.04.02", "title": "Ивица Дачич: Великобритания е искала от Сърбия да изгони руски дипломат"}
{"url": "https://www.24chasa.bg/novini/article/6794266", "text": "Тази седмица ще стане известно решението на съда в провинция Шлезвиг-Холщайн за възможното екстрадиране от Германия на бившия лидер на Каталуния Карлес Пучдемон, съобщава вестник Die Frankfurter Allgemeine Zeitung. Бившият председател на Женералитета на Каталуня Карлес Пучдемон прекара Великденските празници в затвора. Още след арестуването му главният прокурор в Ноймюнстер заяви, че няма да разгледа молбата за екстрадицията му преди Великден, така че решение по случая ще се очаква след празника, който западните християни отбелязаха тази година на 1 април, предаде \"Фокус\". Пучдемон бе арестуван в неделя, 25 март, на магистрала в Германия. Бившият каталунски лидер пътуваше от Финландия към Белгия, но бе задържан от германската полиция на основание международна заповед за арест, издадена от Испания", "date": "2018.04.02", "title": "Тази седмица обявяват решението за екстрадицията на Карлес Пучдемон"}
{"url": "https://www.24chasa.bg/novini/article/6794274", "text": "Бизнесменът Цветан Пъков, който уби с джипа си 6-годишния Петьо в Панагюрище и получи 4-годишна присъда, няма да излезе условно предсрочно от затвора. Решението е на апелативните съдии в София Калин Калпакчиев, Вера Цветкова и Петър Гунчев и е окончателно. С него те отменят освобождаването на Пъков 5 месеца и 21 дни, преди да изтърпи наказанието си. Магистратите посочват, че той е излежал повече от половината от наказанието си - 3 г. и 6 месеца, както изисква законът. Според тях обаче доказателствата за поправянето му не са убедителни. “Липсва критичност към криминалното му поведение. Споделя виждането, че това не е престъпление и че за всеки има риск да изпадне в подобна ситуация. Склонен е да се прехвърля вината на жертвата - дете на 6 г.”, мотивират се съдиите, позовавайки се доклади от затвора в София. Това, че Пъков работи на външен обект с преспиване и че е награждаван, като свижданията му с близки били за по-дълго време, не е безспорен извод за поправяне, казва още съдът. И пояснява, че в миналото Пъков е бил осъждан на пробация и поправителен труд. 6-годишният Петьо Гевечанов загина през 2015 г. Пъков карал джипа си със 78 км/ч и прегазил малчугана, който пресичал улица в Панагюрище с колелото си. Бизнесменът е осъден и 7 г. да не кара кола. Срещу Пъков се води и друго дело, по което на 2 инстанции е осъден на 2 г. и 8 месеца затвор. за Като шеф на фирма 2 г. той укривал ДДС за 61 759 лв. и корпоративен данък за 57 728 лв.", "date": "2018.04.02", "title": "Бизнесменът, убил с джип дете - няма да излиза от затвора. Не се е поправил"}
{"url": "https://www.24chasa.bg/novini/article/6794280", "text": "Южнокорейски учени действаха като хакери и за пръв път се намесиха в мозъка на живо същество - в случая опитни мишки, съобщава сайтът Лайф. С помощта на специално устройство-имплант невробиолозите успяха да се намесят в мозъчната дейност на гризачите. Учените \"хакнали\" управлението на импулсите на главния мозък на мишките и ги заставили да се движат под въздействието на външни команди. С помощта на импланта и при управление с оптични влакна специалистите задействали реакции на светови импулси в определени участъци на мозъка. Гризачите по команда били заставяни да проявяват интерес към храната и чифтосването, предаде БТА. Невробиолозите се научили и да \"отключват\" чувството на страх на опитните мишки. Така по мнението на учените в бъдеще ще могат да бъдат създадени контролируеми животни-киборги, които да бъдат управлявани с помощта на микрочипове.", "date": "2018.04.02", "title": "Учени за първи път се намесиха в мозъка на живо \nсъщество"}
{"url": "https://www.24chasa.bg/novini/article/6794291", "text": "Съдът в Багдад осъди шест турски жени на смърт, а седма на доживотен живот за членство в „Ислямска държава“, предава Франс прес, цитирана от Фокус. Според започнат източник жените, всичките те придружени от малки деца в съда, са се предали на кюрдската „Пешмерга“ след като са избягали от Тал Афар, един от последните градове, контролирани от „Ислямска държава“ преди иракските сили да поемат контрол над цялата страна.", "date": "2018.04.02", "title": "В Ирак осъдиха на смърт 6 туркини заради членство в \"Ислямска държава\""}
{"url": "https://www.24chasa.bg/novini/article/6794296", "text": "При въздушен удар на предвожданата от Саудитска Арабия коалиция, воюваща в Йемен, в пристанищния град Ходейда днес бяха убити 12 цивилни, включително и 7 деца, съобщиха медици и очевидец, цитирани от Ройтерс. Била е разрушена къща в квартал Ал Хали, където са били настанени евакуирани мирни жители от други провинции. 12-те жертви са от едно и също семейство. Говорител на коалицията каза по този повод пред Ройтерс, че тя приема съобщението много сериозно и \"то ще бъде щателно разследвано, както се постъпва с всички съобщения от този род - чрез международно одобрен независим процес\". Той отказа повече коментари, предаде БТА.  Ходейда е пристанището, през което минава цялата хуманитарна помощ за опустошената от войната страна. Оттам тя достига до милиони хора във вътрешността, които са на прага на глада. Пристанището се контролира от шиитските бунтовници хуси, подкрепяни от Иран. Функционирането на пристанището не е засегнато от днешния въздушен удар.", "date": "2018.04.02", "title": "При въздушен удар в Йемен загинаха 12 души от едно семейство"}
{"url": "https://www.24chasa.bg/novini/article/6794295", "text": "Двама мъже ще бъдат съдени заради тежко нахапана от куче жена в русенското село Червен. Четириногото се намирало под техен надзор, съобщиха от прокуратурата, цитирани от БТА. Случаят е от 26 май миналата година. Обвинението е срещу Л.Л. и Д.С. Л.Л. бил собственик и управител на търговско дружество, което се занимавало със земеделие. Фирмата имала стопански двор в село Червен. Другият обвиняем - Д.С., живеел в една от стаите на работилницата там. През 2014 г. Л.Л. купил мъжко куче - порода каракачанска овчарка, което имало изградена специална клетка в стопанския двор. За него се грижили пазачите, като нощем го пускали в двора. На 26 май миналата година Л.Л. освободил всички работници. Тъй като в стопанския двор нямало никой, той разпоредил на Д.С. да пусне кучето да се движи свободно. В късния следобед обаче животното успяло да излезе през леко отворена плъзгаща се врата навън. Когато видял това, Д.С. тръгнал след него, но бил трудно подвижен и не могъл да го догони бързо. В същото време кучето влязло в съседен двор на чужд имот, където се намирала 66-годишната П.И.. Животното скочило върху нея и я захапало за дясната ръка. От болки и уплаха жената се свлякла на земята. В един момент кучето освободило захапката, като Д.С. успял да го хване. При нападението П.И. получила тежки рани, имало и опасност за живота й. Извършени били множество операции, но въпреки това ръката й била ампутирана. Предстои делото да бъде насрочено за разглеждане от съда.", "date": "2018.04.02", "title": "Съдят двама в Русе заради жестоко нахапана от куче жена"}
{"url": "https://www.24chasa.bg/novini/article/6794300", "text": "Специализираната прокуратура даде на съд заместник-кмет на Плевен за искани и получавани подкупи в размер на общо 40 530 лева. Това съобщиха от прокуратурата. През периода ноември 2011 г. - април 2014 г. той искал и получавал пари от управител на фирма. С дружеството общината имала договор за поддръжка и ремонт на общественото осветление на Плевен, подписан през януари 2011 г. Исканите пари били определяни като процент (10 или 15) от сумите, посочени във фактурите на фирмата-изпълнител за извършените дейности, които тя представяла в общината. Заместник-кметът разпореждал пускането на платежни нареждания за превеждане на сумите по фактури на дружеството, само ако получел на ръка искания процент от съответната сума. В общо 16 случая заместник-кметът получавал средно между 4 и 6 хиляди лева, за да разпореди всяко плащане към фирмата. На 22 април 2014 г. той е задържан от служители на ДАНС в кабинета си веднага, след като получил от управителя на фирмата поредния плик с 4000 лева подкуп - 40 белязани банкноти с номинал 100 лева. Предстои Специализираният наказателен съд да насрочи дата за разпоредително заседание по наказателното дело.", "date": "2018.04.02", "title": "Дават на съд заместник-кмет на Плевен за подкуп"}
{"url": "https://www.24chasa.bg/novini/article/6794312", "text": "Работата на Българо-турския бизнес форум, който започна днес в Истанбул, преминава при засилен интерес от страна на бизнесмени, фирми, както и на високо представително ниво от българска и турска страна с участието на министъра на икономиката Емил Караниколов и турският зам. министър на икономиката Фатих Метин, предаде БТА.  Фатих Метин определи форума като \"най-значимата бизнес проява между Турция и България през последните 10 години\". Той подчерта, че правителствата на Турция и на България работят в хармония и специално изтъкна значението, което неговата страна отдава на европредседателството на България за реализирането на набелязаните цели, които са еднакво важни за двете близки и съседни държави. \"Турция и България са двете най-важни държави на Балканите - България е вратата на турския бизнес към Европа, а турската икономика постигна рекорден ръст на развитие. Освен това има баланс в износа и вноса. Но смятаме, че има още неоползотворен потенциал. Развитието и насърчаването на средните и малките предприятия и създаването на повече канали и възможности за сътрудничество между тях, включително за излизането им на трети пазари, може да разкрие нови хоризонти. Смятам, че сътрудничеството в рамките на Организацията за черноморско икономическо сътрудничество също ще способства за това\", каза още Фатих Метин. Фикрет Индже, председател на Българо-турската търговско-индустриална палата, заяви специално за БТА, \"че провеждането на този форум в рамките на българското европредседатлество е особено важно. Смятам, че е една важна стъпка, която е сериозна заявка за задълбочаване и развитие на контактите и на европейска база\". Посланикът на България в Анкара Надежда Нейнски в обръщение към участниците посочи, че бизнесът между България и Турция има политическа подкрепа от правителствата и на двете страни. Подчертавайки, че Европа е най-големият търговски партньор на Турция, тя призова: \"нека строим и укрепваме тези мостове\". Във форума участват над 200 души от турска и българска страна. С внушителен брой участници се представят Хасково, Шумен, Пловдив, Силистра и др., участват и турски фирми от различни провинции на страната - компанията Кастамону и др. Секторите, които представляват, са най-различни - строителство, инфрасткруктура, стъкларска промишленост, химически материали и др.Работата на форума преминава под формата на панели. Голям интерес бе заявен при обсъждането на темите за възможностите, които предлага България за чуждестранните инвестиции, регионалното сътрудничество, културни близости в българо-турските икономически отношения. В рамките на форума се провеждат и двустранни срещи между участващите бизнесмени и фирми.", "date": "2018.04.02", "title": "Засилен интерес към Българо-турския бизнес \nфорум в Истанбул"}
{"url": "https://www.24chasa.bg/novini/article/6794447", "text": "При   имаше две сериозни предпоставки, за да се тревожим. Това обясни пред   проф. Петър Гецов, директор на Института за космически изследвания към БАН. „Първата особеност е, че траекторията минаваше над България. Втората – че станцията беше останала неуправляема. Тоест това са доста сериозни предпоставки да се тревожим”, заяви проф. Гецов. Според него обикновено траекторията на падане е доста свободна от момента на влизане на станцията в плътните слоеве на атмосферата. Като цяло обаче проф. Гецов определи ситуацията като „преекспонирана”. „Мога да ви дам много примери, където станции по 80 тона, 140 тона и много други по-големи обекти, където тихомълком мина тяхното приземяване”, заяви проф. Гецов", "date": "2018.04.02", "title": "Учен от БАН за падането на „Тянгун”: Имаше 2 сериозни предпоставки да се тревожим"}
{"url": "https://www.24chasa.bg/novini/article/6794427", "text": "По чудо няма жертви и пострадали. Движението в участъка е затруднено. Инцидентът станал на един от завоите в началото на дефилето в посока Благоевград – Кулата. Камионът е аварирал, едното платно е затворено. Очаква се на място да пристигне кран, който да премести тежкия камък от повредения ТИР. Шофьорът обясни, че е превозвал товара от Мездра до Струмяни,  Наложило се да намали рязко, за да не се удари в спрели пред него коли на пътя. Тогава мраморният блок скъсал предпазните колани и счупил ремаркето. Движението се регулира от пътни полицаи, шофирайте внимателно.", "date": "2018.04.02", "title": "Мраморен блок счупи ремаркето на движещ се камион в Кресненското дефиле"}
{"url": "https://www.24chasa.bg/novini/article/6792578", "text": "Господи, защо Върховният съд ме наказа още веднъж, като намали наказанието на човека, убил мъжа ми и още две жени?!” С тези думи, премесени със силен плач, посрещнала решението на върховните магистрати вдовицата Корнелия Петкова, майка на три деца. Нейният съпруг Атанас Ламджиев, на 46 г., е една от жертвите на 26-годишния Любомир Трайков, син на транспортен бос от Пловдив. На 18 ноември 2016 г. с луксозното си ауди той помете пежото на Ламджиев и го остави на място с 44-годишната Виолета Стоянова, майка на 5-годишно дете. Инцидентът стана на бул. “Руски” в Пловдив. Девет дни по-късно издъхна и 23-годишната студентка Полина Карастоянова, която също е била в пежото. Върховният касационен съд (ВКС) намали наказанието на Трайков-син от 6 на 5 г. затвор, изтъквайки, че Пловдивският апелативен съд е дал превес на отежняващите вината обстоятелства, а не ги е балансирал със смекчаващите. “Какво смекчаване? Имаме тежко престъпление с 3 жертви”, недоумява адвокат Марин Марковски, който защитава вдовицата Корнелия Петкова. Юристът е категоричен, че в случая преценката на магистратите е погрешна и несправедлива спрямо жертвите. Вдовицата е потресена от решението и плаче.   “Имаме трима убити. Водачът се е движил с 94 км/ч в населено място. Скоростта е много над допустимата. Констатирано е наличие на алкохол в кръвта му. Няма никакво съпричиняване на произшествието от страна на загиналия водач”, изброява Марковски. Самият Трайков преди това е имал 12 наказания за нарушения на Закона за движение по пътищата. Пет от тях били за превишена скорост. Решението на ВКС, което е окончателно, предизвика възмущение сред пловдивчани. Социалните мрежи са залети с гневни коментари Повечето свързват намалената присъда с това, че младежът е син на богат бизнесмен. На първа инстанция окръжният съд в Пловдив даде 4 г. затвор на Любомир Трайков. Младият мъж призна фактите и делото мина по съкратената процедура. Близките обжалваха, тъй като наказанието им се видя твърде малко. Апелативният съд в града го завиши на 6 г. и забрани на сина на транспортния бос Младен Трайков да шофира 7 г. И тази присъда обаче не донесе удовлетворение за роднините на загиналите. Надеждата им беше във ВКС. Решението оттам ги посече. Те никога няма да забравят датата 18 ноември 2016 г. Това е най-страшният ден в живота на три фамилии. Във фаталната нощ Атанас Ламджиев, племенникът му Димитър, Виолета Стоянова и студентката Полина Караиванова се връщали от магазин в центъра на Пловдив, където поставяли коледна украса. Атанас бил нает от столична фирма за декорация на търговския обект, чийто отговорник била Виолета. Влюбените Димитър и Полина помагали по-бързо да приключи работата. След като оформили украсата, Ламджиев качил всички на служебното пежо, за да ги закара по домовете. Точно в 1,30 ч на кръстовището на бул. “Руски” и ул. “Ген. Данаил Николаев” били връхлетени от аудито на Любомир Трайков. Ударът бил толкова силен, че влачил пежото 15-ина метра до близката спирка, в която се спрели. Ламарините на заслона се огънали. Ламджиев и пътуващата на предната седалка Виолета загинали на място, а линейки откарали Димитър и Полина в болница. Единствено младият мъж оцеля в катастрофата, а студентката издъхна след дни.   Още в пловдивския съд се разбра, че Трайков-син се е движил с превишена скорост. Макар и по-късно да е била взета кръвната му проба, тя отчела 0,8 промила алкохол. Бащата на Любомир е собственик на транспортна фирма с над 70 камиона. Синът му бил вицепрезидент на компанията. В нея отговарял за счетоводството и IT осигуряването. Трайков-старши пое разноските по погребението на Ламджиев, макар вдовицата Корнелия да твърди, че го направил, без да я уведоми. Тя няма брак с Атанас, който е баща на трите ѝ невръстни деца. Именно той се грижел за прехраната на многодетното семейство. Петкова и сега се ужасява при мисълта, че и тя е можела да бъде сред жертвите. Предната вечер с мъжа ѝ обсъждали и тя да се включи в работата по украсяване на магазина. Атанас обаче я убедил да остане вкъщи, защото децата можели да се събудят и да се изплашят, че родителите им ги няма. В злокобната нощ Атанас бил само с 45 лева в джоба, които спечелил от аранжирането на украсата в търговския обект. След кървавата катастрофа първоначално Корнелия се срещна с бащата на Любомир Тогава тя каза, че Младен Трайков е добър човек. Според нея всеки е можел да бъде на мястото на сина му. Неговата трагедия била не по-малка от тази на нейното семейство. Бащата на момчето се ангажирал да осигурява месечна издръжка на сираците. Тези договорки между вдовицата и Трайкови я изправиха срещу семействата на останалите жертви - близките на Виолета и Полина. Впоследствие Петкова обяви, че е върнала показно помощта След което се присъедини към роднините на другите жертви и каза, че иска най-строго наказание за Любомир Трайков. Според Марковски вдовицата ще предяви иск за обезщетение пред застрахователната компания. Тя настоява за всеки член от семейството да получи по 250 000 лева, или общо 1 милион. “Предстои да заведем дело на база на решението на ВКС, тъй като има осъдителна присъда, а компанията може да предяви и регресивен иск”, каза адвокатът.", "date": "2018.04.02", "title": "Господи, защо съдът ме наказва, плаче вдовица след намалена присъда за 3-ма, убити на пътя"}
{"url": "https://www.24chasa.bg/novini/article/6794459", "text": ", ситуацията се подобрява и предписанията на Агенцията за закрила на детето се изпълняват. Това каза министърът на труда и социалната политика Бисер Петков след посещението си в центровете за социални услуги в града. Грижата за децата е значително подобрена, в резултат на доброто партньорство между Общината и неправителствени организации, които работят с деца, както и на предприетите мерки по повод кризисната ситуация в центъра от семеен тип, коментира министърът на труда и социалната политика Бисер Петков. Според него не трябва да се прави връзка между смъртния случай, отпреди дни, на 18-годишно момче от друг център за деца с увреждания в Габрово и качеството на предоставяните услуги, тъй като фаталният край е настъпил в следствие на тежки увреждания и спиране на сърдечната дейност. В тази връзка министър Петков изтъкна, че благодарение на всеотдайните грижи на персонала, както и на лекарите, се поддържа състоянието на тежко болно дете от центъра на улица \"Хризантема\". Министърът на труда коментира и проблема с ниското заплащане на работещите в тази сфера и припомни, че има предложение от следващата година разходите за издръжка на 24-часовите социални услуги, да се увеличат с над 25 %.", "date": "2018.04.02", "title": "Бисер Петков: Ситуацията в дом \"Хризантема\" в Габрово  се подобрява"}
{"url": "https://www.24chasa.bg/novini/article/6794465", "text": "Съд в Истанбул е издал заповед за арест за живеещия в изгнание в Германия журналист дисидент Джан Дюндар и е поискал от турското правителство да издаде червена бюлетина на Интерпол за задържане на журналиста, предаде ДПА, като се позовава на Анадолската агенция. Дюндар, бивш главен редактор на критичния към правителството светски в.\"Джумхуриет\", бе осъден по обвинения за предполагаемо разкриване на държавни тайни. Журналистът живее изгнание в Германия от 2016 г. и е съден задочно, предаде БТА. С издаването на червена бюлетина на Интерпол ще бъде поискано от страните членки на международната полицейска организация да арестуват Дюндар. Миналия месец турският Касационен съд отмени предишна присъда на Дюндар, наложена от истанбулски съд, и поиска журналистът да бъде съден отново по обвинение в \"придобиване на секретна информация с цел шпионаж\", за което се предвижда присъда затвор между 15 и 20 години. Дюндар и неговият колега от в. \"Джумхуриет\" Ердем Гюл бяха осъдени през 2016 г. на пет години затвор за публикуване на кадри, на които се твърди, че са показани ТИР-ове на турското разузнаване, доставящи оръжие в Сирия. Впоследствие двамата бяха освободени в очакване на окончателно решение по делото. За момента не е ясно дали и кога турското правителство ще издаде червена бюлетина на Интерпол за арест на Дюндар.", "date": "2018.04.02", "title": "Турски съд иска червена бюлетина на Интерпол за арест на журналиста Джан Дюндар"}
{"url": "https://www.24chasa.bg/novini/article/6794439", "text": "Обходният път, който се строи заради огромното срутище край Смолян и затиснало пътя за Мадан, ще бъде готов след Великден за приемане от държавна комисия. Това стана ясно на брифинг на председателят на УС на АПИ инж. Дончо Атанасов, ръководителят на екипа от експерти, изготвил доклада за състоянието на срутището доц. Стефчо Стойнев. \"Обходният път е с дължина 3040 метра, като старата част от него е около 2 км., които трябва да се разширят и да се изградят подпорни стени. Само във Влахово ще бъдат изградени 1600 метра подпорни стена с около 3000 кубика бетон, ще се извършат изкопи в скални почви - около 15 000 кубика, изкопи в тежко земни почви - около 8 хиляди кубика. Ще се използват и 6000 тона асфалт, предпазни огради и парапети около 2 000 метра, маркировка, указателни знаци. След това комисия ще приеме извършената работа. Това в оперативен порядък считам, че е реалистично да стане веднага след празниците, между 12 и 15 април, пътят ще бъде готов за работа на приемателната комисия\" каза Юлиян Инджов от фирма ИСА 2000. Той обясни, че като неговата фирма и фирма \"Трейс\" за избрани да работят по срутището и обхода тъй като са фирмите, поддържащи републиканските пътища в Смолян. \"Най-бързо можеше да влязат да го правят двете фирми. Работата е разпределена ние да свършим мероприятията по обходния път, а \"Трейс\" - последиците от срутището. Считам че и двете фирми ще се справят\", каза Инджов. Инж. Дончо Атанасов съобщи, че веднага след пускането на новия обходен път ще започне изкърпване на пътя от Рудозем през Фатово за Смолян, а в интервала от 10 до 12 април ще има заседание на институциите и екипа от геолози и проектанти, след което ще се предприемат всички процедурни мерки за укрепването на срутището. \"Технологията на укрепване е изключително важна. Сътресения и излишни действия не могат да бъдат правени под тези надвиснали милиона тонове камъни отгоре\", заяви Атанасов. Според ръководителя на екипа от специалисти, доц. Стойнев около 350 метра около зоната на срутището са потенциално неустойчиви терени. Във връзка с проектните решения е привлечен и проф. Божидар Божинов. На срутището се планира да се обрушават първо огромни надвиснали многотонни камъни, да се запълнят с пясъчно циментен разтвор пукнатините, за да се спре навлизането на водата, която руши ската в тях и след това се предприемат мерки за разчистване и едновременно с това строеж на укрепителни съоръжения, като най-сигурна и безопасна технология, която да не активизира нови свлачищни процеси. \"Имаме вече необходимата геоложка информация за тези скали. Те са натрошени, с пукнатини ориентирани с плъзгане към пътя. Веднага след празниците ще имаме идейни решения и ще стартираме дейности за повишаване на неговата стабилност - запълване на пукнатини, обрушване на опасните блокове. Изпълнението на укрепителните силови конструкции ще се правят след това\" заяви проф. Божинов.", "date": "2018.04.02", "title": "Обходният път над срутището край Смолян ще е готов за приемане след минимум 10 дни"}
{"url": "https://www.24chasa.bg/novini/article/6794478", "text": "Бившата съпруга на Нелсън Мандела Уини Мадикизела - Мандела е починала на 81 години, съобщи нейният личен асистент, предаде Би Би Си. Очаква се по-късно днес членове на семейството да дадат изявление. Семейство Мандела бяха символ на борбата срещу апартейда в ЮАР. Нелсън и Уини се развеждат през 1996 година, две години, след като Мандела става президент. След нея той е женен за вдовицата на загиналия в самолетна катастрофа президент на Мозамбик Самора Машел - Граса Машел. ", "date": "2018.04.02", "title": "Почина активистката Уини Мандела, бившата съпруга на Нелсън Мандела"}
{"url": "https://www.24chasa.bg/novini/article/6794481", "text": "Австралиец, взел участие в сбиване в бар, бил наръган, но това не му попречило да си поръча халба бира със забит нож в гърба, пише в. \"Метро\". Полицията твърди, че в случката били замесени \"значителни количества изпит алкохол\". Преди да бъде отведен в болницата, пострадалият си поръчал едно за последно, информира БТА. Двадесет и седем годишният младеж, който бил наръган с нож, се сбил в бара на хотел \"Бийруа\" в австралийския курорт \"Съншайн коуст\". Намушкан бил от друг млад човек на 20-годишна възраст, който му се водел за приятел. И двамата били изхвърлени от заведението, като ножът още стърчал от гърба на пострадалия. Но кървящият клиент се завърнал в бара и си поръчал още една бира \"на изпроводяк\". Едва когато я изпил, позволил да бъде отведен в местната болница за лечение. Пострадалият не възнамерявал да повдига обвинение срещу нападателя си.", "date": "2018.04.02", "title": "Наръгват австралиец в бар, той си поръчва халба бира с нож в гърба"}
