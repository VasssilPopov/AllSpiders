{"url": "https://www.24chasa.bg/novini/article/7311328", "text": "  Да има пътна карта за стъпките, които да направят българското образование модерно дигитално - това обедини учители, родители и ученицина национална конференция по инициативата на “24 часа” и Vivacom “Образование 4.0” в НДК. Министърът на образованието Красимир Вълчев изслуша предложенията на трите групи в образователния процес, обединени в специален меморандум. Можем да се обединим около платформа за дигитализация на образованието, тя има нужда от обществена, финансова и институционална подкрепа, каза Красимир Вълчев. Подготвя се нов стандарт за физическата среда в училищата и ще бъдат разчупени дори видът и подредбата на класните стаи, съобщи той. Според него трябва да се префокусира образователната система върху креативността на учителите, а дигиталната медийна грамотност да се учи в клас от по-ранна възраст. На националната конференция бяха и кметът на София Йорданка Фандъкова, Атанас Добрев, главен изпълнителен директор на Vivacom, Гергана Паси, председател на Дигитална национална коалиция, Дарин Маджаров, основател на платформата “Уча.се”. Зала 6 в НДК бе препълнена от повече от 200 ученици, учители и родители Много енергия за промяна се усети на дискусията, а на финала ѝ министърът на образованието събра седем страници въпроси и предложения от деца и учители как да се подобри училищното образование и да бъдат използвани дигиталните технологии. “Думите, които най-често се чуваха, бяха за свободата, доверието, креативните учители и креативните ученици”, обобщи на края на събитието Венелина Гочева, издател на в. “24 часа”. Националната конференция се проведе след поредица от 3 кръгли маси, на които Vivacom и “24 часа” събраха последователно учители, ученици и родители, за да се чуе тяхната гледна точка за дигиталното образование. Исканията на  бяха за дигитални материали, видеоуроци и тестове, платформи, комисия от ученици, които да оценяват учебниците, разчупена атмосфера в стаята, използване на телефоните в час. поискаха използване на таблети и различни устройства, обучения по компютърно моделиране, масово въвеждане на електронни дневници, платформа за споделяне на добри практики и промени в наредба 9 за компютърно обучение. Исканията на  бяха за баланс между дигиталното и класическото образование, но и повече видеуроци, защото децата разбират по-добре материята с тях. Програмата за дигитално образование е важна за Vivacom, защото колкото и нескромно да звучи, искаме България да стане по-добро място за живеене. За да стане това, има четири прости неща - знания, умения, свобода и законност. Това каза главният изпълнителен директор на Vivacom Атанас Добрев. “Светът е и ще бъде цифров. Уменията да се намира, обработва, разбира и използва тази информация е умение, без което няма да можете да сте над средното ниво, а ще сте на дъното. Ние не искаме това, искаме да сте на върха на обществото, искаме България да е над средното ниво в Европа Затова инвестираме в дигиталното образование. С “24 часа” даваме платформа за обмен на идеи”, каза Добрев.   Дигитални паралелки са тези, в които се използват следните инструменти: – защитена интернет среда – електронен дневник – електронен бележник – електронни учебници – дигитални канали за комуникация – e-mail, Facebook групи, чатове, Viber комуникация – интерактивни учебни дъски – виртуални уроци и тестове за изпитване – дигитални демонстрации и преподаване чрез дискусии – използване на облачно пространство за обмяна и съвместна работа (домашни, доклади и пр.). Участниците в дискусиите се обединиха около мнението, че дигиталните паралелки не са самоцел, а средство за осъществяване на дългосрочните цели в дигитализацията на образованието. – нов тип ангажиращо, атрактивно, практично и полезно преподаване и обучение в условията на глобална дигитална среда – насочване на децата към високите технологии и професионална ориентация с висока добавена стойност с оглед професионална ориентация, качество на живот и конкурентоспособност в глобална дигитална среда – преодоляване на порочни непродуктивни практики като частните уроци – преодоляване на функционалната неграмотност сред учениците – умения за безопасно използване на интернет и разграничаване на реална от фалшива информация – равни възможности за образование и достъп до информация за всички. С оглед на изпълнение на дългосрочните цели на инициативата “Образование 4.0” бяха набелязани конкретни стъпки, които да залегнат в пътната карта за дигитализация на образованието. – свободен достъп до интернет за учебни цели във всички училища до края на 2019 г. – национална платформа за обмяна на добри практики в сферата на иновациите в образованието до края на 2019 г. – ефективно използване на облачно пространство до края на 2020 г. – създаване на стандарт за оборудване на класни стаи с технологии – въвеждане на дигитално съдържание при преподаване в училището. Имам идея на се създаде алтернативна форма на обучение, тя да се нарича състезателна. Това предложи на дискусията 12-класникът Звездин Бесарабов от Националната природо-математическа гимназия. Тази форма на обучение трябва да важи за лауреати на международни състезания по математика, физика и информатика например. Според ученика те трябва да бъдат освободени от часове по предмети, които те са надхвърлили многократно необходимото да се научи. “Най-лесно е да се обърнем към международните олимпиади по физика. Какво се случва с тези ученици. Има в страната много организации извън училището, които подпомагат тези ученици да се развиват и да получат тези изключително полезни умения. Проблемът е, че в училищната среда те няма какво повече да попият, те са на много по-високо ниво в своята специалност. Няма много голям смисъл да посещават часовете по математика, ако вече са спечелили международна олимпиада”, коментира още Звезди. Момчето решило да създдаде документ, който да регламентира новата форма на обучение. Ще го внесе и в министерството на образованието. За целта той помоли за мейл министъра на образованието Красимир Вълчев. “Предстои да го коментираме с директора на Националната природо-математическа гимнази Ивайло Ушагелов. В края на месеца или в началото на март ще го внеса в министерството”, каза още 12-класникът. “В нашата страна имаме много възможности за извънучилищнто развитие в STEM сферата. По линията на някой влиятелен учител или член на семейството разбират за тези възможности и някои стават изключително добри. Тези възможности са за развитие без граници. Когато това стане, идва конфликт с образователната система. Защото ученикът е задължен по всеки предмет да инвестира определено време. А той има изключителни постижения в информатиката например. И все пак трябва да стои в училище и да се движи със същата скорост, по която вземат материала останалите, което е изключително скучно и неефективно”, каза още Звездин Бесарабов. Според него трябва да се даде повече свобода на тези, които са доказали на национални или международни конкурси. Останалите ученици пък щели да бъдат мотивирани да покрият същите резултати и да могат да попаднат в състезателната форма на обучение.", "date": "2019.02.21", "title": "Пътна карта за дигитално образование и нови класни  стаи, за да има креативни учители и ученици (Обзор)"}
{"url": "https://www.24chasa.bg/novini/article/7311227", "text": "Три екипажа ще се съберат на борда на Международната космическа станция /МКС/ през месец септември, заяви пред журналисти руският космонавт Алексей Овчинин, цитиран от ТАСС. \"Към края на септември ще бъдем девет души на борда. Това ще ми се случи за пръв път и очаквам срещите с вълнение. С три екипажа ще бъде по-тесничко, но пък ше бъде и по-весело\", заяви Овчинин. Стартът на кораба \"Союз МС-12\" с Алексей Овчинин, Ник Хейг и Кристина Кох е планиран за 14 март от космодрума Байконур, предаде БТА. Според програмата екипажът ще изкара в орбита 204 дни. През месец юли към МКС ще се отправят руснакът Александър Скворцов, италианецът Лука Пармитано и американецът Андрю Морган. Третият екипаж, който ще стартира през месец септември, все още не е определен.", "date": "2019.02.21", "title": "Три екипажа се събират на борда на МКС през септември (Снимки)"}
{"url": "https://www.24chasa.bg/novini/article/7311245", "text": "Турското правителство може да разшири инициатива за намаляване на цените на зеленчуците като начин за конкуриране на растящите цени след местните избори, заяви днес президентът Реджеп Тайип Ердоган, съобщава ДПА. Ако няма подобрение /в цените/ до 31 март, ние ще започнем тези продажби дори и в най-отдалечените квартали, каза Ердоган на предизборен митинг в егейския окръг Денизли. В Турция ще се произведат местни избори на 31 март и състоянито на икономиката, по-специално високата инфлация, остава основен въпрос, предаде БТА. Цените на хранителните продукти са се увеличили с 31 процента на годишна база през 2018 г., според данни на Турския статистически институт. Разходите за храна представляват една трета от потребителската кошница, която инстиутът използва, за да измерва потребителската инфлация, която е над 20 процента. Ние не можем да бъдам част от експлоататорската система, заяви Ердоган. По-рано Ердоган заплаши с глоби търговците, които той обвинява, че крият в складове продукцията. Правителството се готви да наложи глоби на обща стойност 2 милиона лири /375 000 долара/ на 88 компании заради техните етикети с високи цени на продуктите, съобщава в.\"Хюриет\". Инициативата на правителството, която започна на 11 февруари в някои градове, е помогнала за намаляване на цените наполовина, твърди Ердоган, който се хвали с продажбите като знак за \"благосъстояние\". Тези на моята възраст или по-възрастните си спомнят опашките за хляб. Това беше в ерата на НРП. Сега ние имаме опашки на изобилието, каза Ердоган в отговор на критики от основаната опозиционна Народнорепубликанска партия /НРП/ за дългите опашки пред организираните от правителството пунктове за продажба.", "date": "2019.02.21", "title": "Ердоган: Може да разширим продажбите на зеленчуци на по-ниски цени след местните избори"}
{"url": "https://www.24chasa.bg/novini/article/7311253", "text": "Маскиран мъж се е опитвал да влезе в дома на бизнесмена Емилиян Гебрев. Това се е случило месец, след като той подава жалба да бъде подновено разследването по случая с отравянето му и прокуратурата да провери евентуална връзка със случая „Скрипал”, предаде bTV. На 8 ноември 2018 г в 20:44 ч. камерите около къщата на бизнесмена Емилиян Гебрев засичат маскирано като нинджа лице. На кадрите се вижда как около минута и половина то прави оглед на имота и след това изчезва. Гебрев предоставя записа на полицията седмица по-късно. „Веднага не съм подал жалбата – на часа, на секундата. Първото нещо, което направих и което за мен беше най-правилното – да се обадя на наблюдаващия прокурор по т.н. важно, водещо дело за продължението от 2015 г. За жалост, отговорът, който получих от наблюдаващия прокурор беше, че това не е към спуснатите му задачи и не е в неговия периметър на дейност”, коментира Гебрев пред bTV. Бизнесменът сподели, че прокурорът го е посъветвал да подаде жалба към съответното районно полицейско управление и той го е послушал. Гебрев твърди, че от полицията му казват, че вероятно става въпрос за крадец. Някой ще каже, че сигурно преигравам или нещо друго си измислям. Аз задавам един конкретен въпрос – всичките тези, които могат да изрекат тези думи, ако с тях се е случило това, което се е случило с мен през 2015 г., няма ли да бъдат до безкрайност мнителни и нащрек за всяко едно нещо, което не е нормално, защото всички са ме питали досега, които са разследвали „Вие забелязахте ли нещо ненормално, забелязахте ли нещо, което не се случва всеки ден или нещо странно”, каза бизнесменът. От МВР обясниха за   че такива кадри са им предоставени и по казуса се работи. „Не мога да коментирам, има досъдебно производство. Това, което мога да кажа – категорично заявявам, че всеки един сигнал, който се получава се отработва от МВР и се работи по всяка една версия”, посочи гл. комисар Ивайло Иванов, гл. секретар на МВР. От столичната полиция не уточниха колко време ще им бъде необходимо за приключване на разследването.", "date": "2019.02.21", "title": "Преди 4 месеца край дома на Гебрев се разхождал маскиран"}
{"url": "https://www.24chasa.bg/novini/article/7311277", "text": ", съобщи за БТА говорителят на ОД на МВР-Сливен. Тялото му е било намерено днес следобед в района на парк \"Юнак\" в града. По думите на говорителя мъжът се е застрелял със законно притежавано оръжие. По-рано днес от полицията в Сливен обявиха за местно издирване 48-годишния Георги Костов, който бил в неизвестност от 16 часа на 20 февруари. По случая ще бъде образувано досъдебно производство.", "date": "2019.02.21", "title": "Откриха тялото на издирвания от полицията мъж в Сливен, застрелял се е"}
{"url": "https://www.24chasa.bg/novini/article/7311293", "text": "Венецуелският президент Николас Мадуро нареди да бъде затворена границата с Бразилия, съобщи Асошиейтед прес. Това става в момент, когато лидери на опозицията планират да вкарат в страната хуманитарна помощ от съседни държави. Мадуро заяви днес по държавната телевизия, че обмисля и затваряне на границата с Колумбия, предаде БТА. Автоколона с привърженици на венецуелската опозиция потегли днес от Каракас към колумбийската граница, за да получи чуждестранна хуманитарна помощ. В колоната са опозиционният лидер Хуан Гуайдо и около 80 депутати, предаде Ройтерс. Мадуро твърди, че Венецуела няма нужда от помощи и заявява, че целта всъщност е да бъде подкопано управлението му и той да бъде свален.", "date": "2019.02.21", "title": "Мадуро затвори границата с Бразилия"}
{"url": "https://www.24chasa.bg/novini/article/7311303", "text": "Германски съд постанови, че музей в Берлин, посветен на Салвадор Дали, дължи 30 000 евро на фондация, свързана с испанския сюрреалист, за неправомерно използване на изображения на творбите му във видео, излъчвано години наред в Ютюб, предаде ДПА. Музеят на Дали на Потсдамер плац използва видео, излъчвано в Ютюб между 2011 и 2015 г., което редува изображения на творби на Дали с известни градски обекти. Докато е достъпен, клипът е гледан 28 000 пъти, предаде БТА. Постановлението на върховния съд в Мюнхен гласи, че от музея не са имали право да използват шест от 13-те изображения. Съдът освен това е отхвърлил твърдението, че видеото е почит към Салвадор Дали, а не реклама на музея. От съда смятат също, че наложеното наказание - глоба от 30 000 евро, е относително леко, и препоръчват решението да не се обжалва. Първоначалният иск на фондацията \"Дали\" със седалище в Испания е за 200 000 евро. Музейният директор казва, че между неговата институция и испанската фондация има минимум пет подобни казуса. \"Не разбираме поведението им. Ние се опитваме да правим нещо добро, а те се намесват и затрудняват живота ни\", споделя Карстен Колмайер. /", "date": "2019.02.21", "title": "Глобяват музей в Берлин, ползвал неправомерно изображения от Дали"}
{"url": "https://www.24chasa.bg/novini/article/7311128", "text": "Русия се сдоби с втора милиардерка в долари, съобщи сп. “Форбс”. Татяна Бакалчук, собственичка и генерална директорка на търговската онлайн верига “Уайлдберис”, има състояние от 1,2 млрд. долара, колкото притежава и Елена Батурина. Съпругата на бившия московски кмет Юрий Лужков беше единствената руска милиардерка досега. Компанията на 43-годишната Бакалчук, която е корейка по произход, е основана през 2004 г. Днес тя предлага огромно разнообразие от продукти - дрехи, обувки, аксесоари, всякакви стоки за бита, играчки, електроника, книги, а сайтът ѝ всекидневно се посещава от 2 млн. потребители. Бакалчук е изключително дискретна и много рядко се появява в публичното пространство. Родена е на 16 октомври 1975 г., завършва социално-хуманитарния институт в Москва с диплома за учителка по английски език. Майка на три деца, милиардерката започва бизнеса си, докато е в отпуск по майчинство с първото. Тясната семейна квартира се превръща в първи склад на фирмата, откъдето се разпращат колетите. От самото начало Татяна работи в сътрудничество със съпруга си, радиофизик по образование. Днес “Уайлдберис” (“Диви горски плодове”) - кръстена така, защото собственичката искала името да звучи красиво, притежава в Подмосковието разпределителен център от 145 000 кв. м и хиляди пунктове за доставка на поръчките в цяла Русия. Според “Форбс” в момента тя е 4-ата най-скъпа руска компания. Бизнесдамата влезе за първи път в списъка на най-богатите руснаци миналата година със състояние от $ 600 млн.", "date": "2019.02.21", "title": "В Русия се появи втора милиардерка"}
{"url": "https://www.24chasa.bg/novini/article/7311323", "text": "На 77-годишна възраст почина Питър Торк, член на популярната през 60-те години на миналия век група \"Мънкис\", предаде ДПА, цитирана от БТА. Не беше обявена причината за кончината на музиканта. \"Мънкис\" бяха сътворени за нуждите на малкия екран в рамките на телевизионно шоу. Те бяха проектирани като американския отговор на явлението \"Бийтълс\". Но песните им останаха и след края на поредицата им, която се излъчваше между 1966 и 1968 година. Групата направи редица турнета и след края на телевизионната им проява, разчитайки на популярността на техни хитове като \"I'm a Believer\", \"Last Trrain to Clarksville\" и \"Daydream Believer\". Роденият през 1942 година Торк беше басист и кийбордист за бандата.", "date": "2019.02.21", "title": "Почина Питър Торк от групата \"Мънкис\", американския отговор на \"Бийтълс\" (Видео)"}
{"url": "https://www.24chasa.bg/novini/article/7311296", "text": "Строителите, които искат да строят жилищни и вилни сгради над 100 кв. м, ще трябва да бъдат вписани в Централния професионален регистър, който се поддържа от Камарата на строителите в България. Това предвиждат промени в Закона за устройство на територията (ЗУТ), приети на второ четене от парламентарната комисия по регионално развитие. Сега минималният праг е 1000 квадратни метра, но камарата от доста време настоява за намаляването му с мотива, че това ще изсветли сектора. Първоначалните текстове за промени бяха прагът да се свали до 300 кв. м, но “Обединени патриоти” предложиха да бъде до 100 кв. м. По предложение на депутата от ГЕРБ Младен Шишков беше прието освен строителство сред дейностите да бъде вписан и реконструкция за ниски сгради, което на практика ще разшири още повече обхвата на фирмите, за които ще се изисква професионална регистрация. Камарата на строителите в България настояваше по принцип всички фирми в бранша да бъдат вписани в регистъра, за да могат да работят. Освен изсветляване на сектора това ще е и превенция за некачествено строителство, изтъкнаха от камарата. Според техните изчисления промените ще накарат около 3000 фирми да се регистрират. В промените на ЗУТ има и текстове, които засягат правилата за преместваемите обекти, но депутатите решиха да ги оставят за идната седмица. Мотивът е, че трябва на заседанието да присъстват едновременно експерти от регионалното министерство и от Министерството на туризма.", "date": "2019.02.21", "title": "Регистър за всички, които  строят над 100 кв. метра"}
{"url": "https://www.24chasa.bg/novini/article/7311153", "text": "Бившите ръководни членове на ВМРО-ДПМНЕ и бивши македонски министри Миле Янакиески и Спире Ристовски, които от снощи са в затвора \"Шутка\" като заподозрени за организиране на нападението в парламента на 27 април 2017 г., днес са били физически нападнати в затвора, съобщиха местните медии, цитирани от БТА. Според източници от затвора и от Основния съд в Скопие, двамата били нападнати от арестант от делото \"Дива населба\", който се оказал по същото време в двора на затвора. Нападението било извършено навън, по време на редовната едночасова разходка на арестантите. Делото е за нападението през май 2015 г. в този квартал на Куманово от въоръжена група, която влезе в сблъсък със силите за сигурност. В престрелката загинаха осем полицаи и около 40 бяха ранени. Убити бяха и десет лица от въоръжената група. Прокурорката Вилма Рускоска поиска арест за Спире Ристовски, Миле Янакиески /които от снощи са в ареста/, за Никола Бошкоски и Никола Груевски /които се укриват/ и за бившия председател на парламента Трайко Веляновски във връзка с разследването за организаторите и поръчителите на нападението в Собранието на 27 април. Веляновски засега е защитен от депутатския си имунитет.", "date": "2019.02.21", "title": "Нападнаха в двора на затвора бивши министри от ВМРО-ДПМНЕ"}
{"url": "https://www.24chasa.bg/novini/article/7311161", "text": "В Алеята на заслужилите граждани на Новото гробище в Белград утре в 15 часа ще бъде погребан Кралят на сръбската фолк музика Шабан Шаулич, предаде Танюг. Преди това от 11 часа в Общинския съвет на Белград ще се състои поклонение. Шабан Шаулич загина на 68-годишна възраст на 17 февруари в Германия в катастрофа, в която загина и дългогодишният му приятел, 43-годишният музикант Мирсад Керич, който шофираше колата, предаде БТА. Катастрофата стана, когато автомобил мазда, управляван от пиян шофьор без книжка, се заби с висока скорост отзад в автомобила марка сеат, в който пътуваше певецът, при което и двама автомобила загубиха контрол и удариха в банкета. В родния му град Шабац бяха разлепени плакати с призив към всички, които желаят, да подпишат инициатива за промяна на името на родната му улица в улица \"Шабан Шаулич\".", "date": "2019.02.21", "title": "Погребват краля на сръбската фолк музика Шабан Шаулич в Белград утре"}
{"url": "https://www.24chasa.bg/novini/article/7311159", "text": "„Говорим за житейска логика и необходимост, а не за нещо, което е наложено отвън или е приумица. Има основание в аргументите. Не трябва да се абсолютизира от единични случаи, но така или иначе в момента в страната на едносменен режим са 1923 училища. Говорим единствено за 333 такива, които са на двусменен режим. Като 36 от тях от следващата година също ще преминат на едносменен такъв”. Това беше коментарът на заместник-министъра на образованието Деница Сачева по повод промяната в Закона за училищното образование в предаването \"Плюс-минус. Коментарът след Новините\" по  . Тя допълни, че текстът, заложен в Закона, е приет още през 2016 година по предложение на народните представители. „Това е по-добре за самите деца, за техните родители, които работят и които имат нужда да имат повече време за децата си”, коментира Сачева. „Въпрос е на финансови възможности, на възможности на общински политики. Проучваме общините, в които се намират тези 333 училища и ще направим планове. Ще се вземе под внимание финансовите и демографските ресурси, демографската картина и наличните други бази”, заяви още тя. Сачева е категорична, че се работи за въвеждане на едносменния режим възможно най-бързо, но няма да се случи за година-две. „Става дума за може би 10-годишен период от време. В София е много трудно да се направи толкова бърза динамика на развитие на образователната инфраструктура. Трябва да се работи този срок да е по-малък. Но става въпрос за налични терени, налични бази и т.н.”, обясни зам.-министърът. В София са били открити 3 училища, сега предстои да се започне работа по още 4-5 такива. Ще има и нови училища в други части на страната. „Ще се търсят всякакви възможности за финансиране на процеса, както от държавния бюджет, така и с външни средства\", обясни още заместник-министърката на образованието. „Не мисля, че има опасност да се затварят училища заради морбилито. Колегите от Регионалните управления на образованието са получили инструкции. Работи се. Там където е необходимо се работи дори и с Регионалните здравни инспекции за разкриване на кабинети за ваксинации”, заяви Сачева и допълни, че е категорично „за” ваксините.", "date": "2019.02.21", "title": "Деница Сачева: 333 училища са на двусменен режим"}
{"url": "https://www.24chasa.bg/novini/article/7311190", "text": "На японският междупланетен космически апарат \"Хаябуса-2\" му предстои да кацне на астероида Рюгу за взимане на проби от повърхността на небесното тяло и доставянето им на Земята, предава ТАСС. \"Хаябуса-2\" е с маса 590 килограма и с размери 2Х1,6Х1,25 метра. Космическият апарат е оборудван с осъвремененн йонен двигател, който работи на ксенон. Той беше изстрелян на 3 декември 2014 година от космодрума Танегашима, разположен на едноименния остров в префектура Кагошима. Сондата беше изведена в космоса от ракета-носител \"Ейч-2-Ей\". През декември 2015 г. апаратът премина на разстояние 3100 километра от Земята, осъществи гравитационна маневра и получи допълнително ускорение, предаде БТА. На 1 март 2018 година бяха получени първите снимки на астероида Рюгу, направени от \"Хаябуса-2\" на разстояние 1 милион км от него. В началото на юни апаратът се намираше на 2150 километра от небесното тяло и започна приближаването си към него. Предадените в средата на юни над 50 снимки позволиха да бъде уточнена формата на астероида. На 27 юни \"Хаябуса-2\" достигна целта на своята мисия, като застана на 20 километра над Рюгу. Срещата с това небесно тяло беше установена на разстояние 284,24 милиона километра от Земята. Общото преодоляно разстояние от \"Хаябуса-2\" възлизаше на 3,2 милиарда километра. На 21 септември 2018 година апаратът спусна на астероида сондата \"Минерва\" с два робота - \"Роувър-1\" и \"Роувър-2\", тежащи всеки по 1 килограм, които изпратиха снимки на Земята. На 3 октомври на Рюгу кацна и френско-германският апарат \"Маскот\". Той работи на астероида в продължение на 17 часа, като успешно се справи с изследването на почвата и свойствата на астероида. На 21 февруари \"Хаябуса-2\" започна постепенно приближаване към астероида, движейки се с 40 сантиметра в секунда. Кацането й на астероида ще премине в напълно автоматичен режим. Апаратът ще се ориентира по малък слънчев отражател, ,който беше спуснат по-рано в района на кацане на относително равна площадка с диаметър 6 метра. След кацането си \"Хаябуса-2\" ще произведе лек взрив на повърхността с помощта на 5-килограмов снаряд. Изхвърленото вещество ще бъде събрано със специален инструмент и поставено в контейнер. След това \"Хаябуса-2\" трябва да излети от Рюгу . Това е предвидено за ноември-декември 2019 година, а завръщането й на Земята се очаква през 2020 година.", "date": "2019.02.21", "title": "Мисията на междупланетния космически апарат \"Хаябуса-2\""}
{"url": "https://www.24chasa.bg/novini/article/7311183", "text": "Броят на смъртните случаи в резултат на грипния вирус в Гърция е достигнал 74, според данни от периода 11-17 февруари, публикувани днес от Центъра за превенция и контрол на болестите, съобщава в. \"Катимерини\". В посочения период от грип и свързаните с него усложнения са починали 18 души в сравнение с 56 смъртни случая седмица по-рано. От общо 74 смъртни случаи 49 са мъже, а 25 са жени, като средната възраст на жертвите е 68 години, предава БТА. Центърът уточнява, че от 274-те сериозни случаи на грип, потвърдени от началото на сезона, само 14 се отнасят до пациенти, които са били ваксинирани срещу инфекциозното заболяване.", "date": "2019.02.21", "title": "74 станаха жертвите на грипа в Гърция"}
{"url": "https://www.24chasa.bg/novini/article/7311194", "text": "Утре - 22 февруари, ще се отворят офертите на участниците в обществената поръчка за определяне на изпълнител за актуализация на техническия проект и строителството на 19,3 км от път I-1 (E-79) Мездра – Ботевград, лот 1 от км 174+800 до км 194+122, съобщиха от пресцентъра на АПИ. Изграждането на направлението Видин - Ботевград /167 км/ ще започне от един от най-сложните участъци като терен за преминаване. Поради това строителството на близо 33 км от пътя между Мездра и Ботевград е обособено в два участъка - лот 1 /19,3 км/ и лот 2 /13,4 км/. На 4 февруари в Агенция „Пътна инфраструктура“ бяха отворени 6-те постъпили оферти за лот 2. Общата индикативна стойност на проекта /лот 1 и лот 2/ е близо 302 млн. лв. без ДДС. За лот 1 е 123 000 000 лв. без ДДС, а за лот 2 е 178 800 000 лв. без ДДС. Средствата са от републиканския бюджет. За първи път при изпълнението на обществените поръчки за строителство на двата участъка ще се приложи нова схема на плащане, която предвижда цялата стойност на договора да се разплати на изпълнителя след като бъде подписан Акт 16 за завършване на обекта и има издадено разрешение за ползване на новопостроения пътен участък. Целта е бъдещите изпълнители да работят максимално мобилизирано и да завършат обекта качествено и в кратък срок. Пътят между Мездра и Ботевград ще бъде с две платна с по две ленти за движение в посока, с габарит 20 м, т. е. двойно по-широко от настоящото, което е с по една лента за движение в посока. Трасето ще следва съществуващия път, който ще бъде разширен до новия габарит, а настоящото трасе ще бъде основно ремонтирано и реконструирано, където е необходимо. По нов терен бъдещият скоростен път ще се развива в участъците, обхождащи селата Люти дол, Типченица, Новачене и Скравена. На обхода на с. Люти дол ще бъдат построени два тунела, с дължини съответно 490 м и 340 м. Ще бъдат изградени и ремонтирани редица съоръжения - над ж. п. линията Мездра - София, мостове над р. Искър, Малата река, Калница, Бебреш, Рударка, както и пътен възел при село Новачене. Пресичанията на републиканските и общинските пътища ще се осъществява чрез кръгови кръстовища „Мездра“, „Дърманци“, „Ребърково“, „Люти дол“, „Скравена“ и „Ботевград“. Предвидено е построяването на селскостопански надлези, площадки за отдих и т. н. Срокът на изпълнение на обществената поръчка е 1096 дни, от които 180 дни за проектиране и 916 дни за строителство. Направлението Видин – Ботевград е приоритетен проект в инвестиционната програма на АПИ и МРРБ до 2022 г., тъй като с цялостното хомогенизиране и модернизация на трасето от Дунав мост 2 ще се осигури бърза и удобна връзка между автомагистралите „Хемус“, „Тракия“ и „Струма“. С изпълнението на проекта транзитният трафик ще бъде изведен от населените места, с което ще се повиши безопасността на движение и ще се ограничи вредното въздействие на шума и замърсяването на околната среда от интензивния тежкотоварен трафик.", "date": "2019.02.21", "title": "Утре отварят офертите за строежа на още 19 км от пътя Мездра - Ботевград"}
{"url": "https://www.24chasa.bg/novini/article/7311055", "text": "На страниците ще откриеш още: ", "date": "2019.02.21", "title": "Търси новия брой на \"Космос\" от утре"}
{"url": "https://www.24chasa.bg/novini/article/7311057", "text": "В Естония, което първа въведе участие в избори по интернет, започна онлайн гласуването на насрочените за 3 март общи избори, предаде Асошиейтед прес. Електронното гласуване стартира ден след като Майкрософт предупреди, че хакери, свързани, както се твърди, с Русия, са атакували демократични институции в няколко европейски държави, отбелязва агенцията. Кристи Кирсберг от националната избирателна комисия каза днес, че балтийската държава, която през 2005 г. първа в света използва онлайн гласуване на национални избори, е обучила кандидатите как да правилно да обезопасят интернет страниците си и следи внимателно за фалшиви новини и дезинформация, предаде БТА. Засега не се съобщава за опити за външна намеса. Очаква се около една трета от имащите право на глас 958 600 избиратели в Естония, чието население е 1,3 милиона, да гласуват по интернет. Естонският парламент има 101 депутати.", "date": "2019.02.21", "title": "В Естония започна гласуването по интернет за парламентарните избори на 3 март"}
{"url": "https://www.24chasa.bg/novini/article/7311069", "text": "Прокуратура в Северна Македония нареди предприемането на разследване срещу петима души, заподозрени в организиране на нахлуването в парламента през 2017 г. в опит да бъде предотвратено избирането на нов председател на парламента, предаде Асошиейтед прес, цитирана от БТА. Прокуратурата посочи късно снощи, че петимата са заподозрени в \"подготвяне и реализиране\" на плана, съгласно който протестиращите нахлуват в парламента. Над 100 души, включително депутати и журналисти, бяха ранени. Прокуратурата не разкри самоличностите на заподозрените, но местните медии съобщават, че те са били членове на партията ВМРО-ДПМНЕ. Петимата може да бъдат обвинени в \"оказване на терористична заплаха за конституционния ред и за сигурността\". Трима от заподозрените са изпратени в съда за разпит.", "date": "2019.02.21", "title": "Разследват петима за нахлуването в парламента в Скопие през 2017 г."}
{"url": "https://www.24chasa.bg/novini/article/7311107", "text": "Германската канцлерка Ангела Меркел заяви, че председателят на Европейската комисия Жан-Клод Юнкер има пълната й подкрепа срещу новите обвинения на унгарското правителство, че Брюксел съзнателно е отслабил външните граници на блока, за да позволи влизането на повече мигранти, предаде Асошиейтед прес. Кампанията на унгарския премиер Виктор Орбан, започнала преди предстоящите през май избори за Европейски парламент, засили отдавнашното напрежение между Будапеща и Брюксел. По унгарските улици, във вестниците и списанията започнаха да се появяват правителствени плакати и материали с лицата на Юнкер и американския финансист от унгарски произход Джордж Сорос, предаде БТА. В тях се твърди, че лидерите на ЕС, които според Орбан изпълняват инструкции на Сорос, \"започват експериментални имиграционни проекти с африкански страни; искат да въведат задължителни квоти за разселване; искат да намалят финансовата помощ за страните, противопоставящи се на миграцията\". Лидерите на ЕС отхвърлиха тези твърдения. Те посочиха, че ЕС и Юнкер всъщност полагат усилия за укрепване на външните граници на блока. \"Аз съм напълно солидарна с Жан-Клод Юнкер и ние ще подчертаем това и при разговорите с Унгария\", заяви Меркел пред медиите в Берлин. Кампанията доведе до нови призиви за прекратяване на членството на унгарската управляваща партия ФИДЕС в групата на Европейската народна партия (ЕНП). Меркел обаче не пожела да отговори на въпрос кога ще се изчерпа търпението й към Орбан. На пресконференция в Брюксел Юнкер изрази изненада от посланието на плакатите и подчерта, че в Европа не може да има прогрес, ако държавите се борят помежду си. \"Стига толкова\", призова председателят на ЕК. Началникът на кабинета на Орбан Гергей Гуляш заяви, че плакатите съдържат \"точни, верни и защитими изявления\". \"Последните пет години бяха провал за Европа в резултат на дейността на Европейската комисия и Европейската комисия не може да не поема отговорност за случилото се в Европа\", подчерта той.", "date": "2019.02.21", "title": "Меркел изрази солидарност към Юнкер в спора с Унгария"}
{"url": "https://www.24chasa.bg/novini/article/7311106", "text": "Председателят на ПГ \"БСП за България\" Корнелия Нинова заявява в писмо до председателя на парламента Цвета Караянчева, че народните представители от левицата няма да ползват командировъчни средства от Народното събрание /НС/, както и служебни автомобили, разходи за гориво и нощувки в избирателните им райони. В писмото се посочва също, че Парламентарната група на \"БСП за България\" няма да получава и възнаграждение за периода на отсъствие от парламента. Нинова е отбелязала още, че организацията по промени в нормативните актове, регламентиращи възнагражденията на депутатите, е в правомощията на председателя на парламента. Лидерът на социалистите е поискала, когато се пристъпи към промени в Правилника за организацията и дейността на Народното събрание, да бъде разгледан и внесеният от група народни представители от \"БСП за България\" проект за намаляване и замразяване на заплатите на депутатите. Необяснимо за мен той не се разглежда вече близо три месеца, е посочила Нинова и е допълнила, че е недопустимо в условията на нарастваща бедност и неравенства заплатите на депутатите да се увеличават автоматично на всеки три месеца с ръста на средната заплата на страната. „Уважаема Госпожо Председател, Уведомявам ви, че народните представители от Парламентарната група на „БСП за България“ няма да ползват командировъчни средства от Народното събрание, както и служебни автомобили, разходи за гориво и нощувки в избирателните им райони. Парламентарната група няма да получава и възнаграждение за периода на отсъствие от парламента. Организацията по промени в нормативните актове, регламентиращи възнаграждението на депутатите, в във Вашите правомощия. Моля, когато пристъпите към промени в Правилника за организацията и дейността на Народното събрание, да обедините Вашите предложения с внесения от мен и групата народни представители от „БСП за България“ проект за намаляване и замразяване на заплатите на народните представители (Проект на решението за изменения на Правилника за организацията и дейността на Народното събрание, № 854-02-66/23.11.2018 г.). Необяснимо за мен той не се разглежда вече близо три месеца. Смятам, че е недопустимо в условията на нарастваща бедност и неравенство заплатите на депутатите да се увеличават автоматично на всеки три месеца с ръст на средната заплата на страната“.", "date": "2019.02.21", "title": "Нинова до Караянчева: Няма да вземаме никакви пари, докато сме извън парламента"}
{"url": "https://www.24chasa.bg/novini/article/7311066", "text": "Част от мигрантите, на които беше забранено да слязат на италианския бряг, след като бяха спасени в Средиземно море, поискаха от италианските власти да им бъде платена парична компенсация, предадоха АНСА и ТАСС, цитирайки източници от вътрешното министерство. Според АНСА адвокатска кантора ще защитава интересите на 41 мигранти, включително непълнолетни, които искат от италианския премиер Джузепе Конте и вицепремиера и вътрешен министър Матео Салвини обезщетения, вариращи от 42 000 до 71 000 евро. На толкова се оценяват вредите върху здравето и психиката на ищците от петдневния им принудителен престой на кораба \"Дичоти\" в пристанището на сицилианския град Катания, след като италианските власти им забраниха да слязат на сушата. Мигрантите бяха спасени в морето през август при опит да стигнат от Либия до бреговете на Южна Италия, информира БТА. На кораба имаше общо 177 души и в крайна сметка те слязоха на сушата, след като няколко европейски страни обещаха да ги приемат веднага. За обезщетение настояват онези от тях, които са останали в мигрантския център \"Баобаб\" в Рим, уточнява АНСА.", "date": "2019.02.21", "title": "Мигрантите, на които беше забранен \nдостъп в Италия, искат обезщетение"}
{"url": "https://www.24chasa.bg/novini/article/7311132", "text": "Вицепремиерът и министър на външните работи Екатерина Захариева прие българските участници в смесената комисия от учени от България и Република Северна Македония, които я запознаха с резултатите от 4-ото заседание, съобщиха от пресцентъра на Външно. На приключилото вчера в Скопие заседание комисията постигна съгласие по текстове, с които предлага на двете правителства да бъдат чествани съвместно светите Климент Охридски и Наум Охридски, както и цар Саумил като забележителни личности в общата ни история от времето на средновековната българска държава. Министър Захариева благодари на съпредседателя на Комисията професор Ангел Димитров и колегите му за постигнатото до момента и подчерта важната роля на работата им за прочита на общата история на двете държави. „Дълготрайно приятелство се крепи на здрави основи“, посочи Екатерина Захариева. В срещата участва и вицепремиерът и министър на отбраната Красимир Каракачанов. Съвместната мултидисциплинарна експертна комисия по историческите и образователните въпроси бе създадена по силата на Договора за приятелство, добросъседство и сътрудничество между двете страни.", "date": "2019.02.21", "title": "Захариева прие учените от смесената комисия със Северна Македония"}
{"url": "https://www.24chasa.bg/novini/article/7311133", "text": "Някой създаде тази истерия с преференциите и въведе в заблуда министър-председателя. Не сме търсили подкрепа за това предложение. Това каза в предаването „Лице в лице” по   депутатът от ДПС Хамид Хамид. „В този ден в стаята дойдоха двама представители на парламентарната група на ГЕРБ – Цветанов и Данаил Кирилов, и помолиха за подкрепа за регистрация, и помолиха и за друга подкрепа – помолиха да гласуваме ЦИК да си остане в стария си вид и да няма нов избор. Ние поискахме подкрепа за въвеждане на машинно гласуване, като нашето становище беше колкото по-бързо извадим субективността от изборния процес, толкова са по-големи гаранциите за честни избори. Дума не е ставало въпрос въобще за преференции. Мислите ли, че когато ДПС има съществени предложения като езика, като уседналостта, като ограничението на секциите, ще тръгнем да поставяме като условие на ГЕРБ, за да се регистрираме преференцията, което ни предложение е 7-мо, 8–мо по приоритет. Някой обаче, за да създаде тази истерия с преференциите, въведе в заблуда министър-председателя. Не знам кой е той. Не сме търсили подкрепа за това предложение”. По думите му нищо толкова драматично не се е случило, че да напускат парламента. Според него прагът на преференцията през годините се е превърнал в средство за партиен и корпоративен контрол на вота. „Наблюдават се фрапантни случаи на общински съвети, където една фирма средно голяма от различни партии си вкарва определен брой общински съветници и те гласуват в интересите на тази компания и тя взема обществени поръчки”, допълни той.", "date": "2019.02.21", "title": "Хамид Хамид: Някой създаде истерия с преференциите и въведе в заблуда премиера"}
{"url": "https://www.24chasa.bg/novini/article/7311135", "text": "Украйна се готви да денонсира споразумението си с Русия за Азовско море, заявява украинският външен министър Павло Климкин в интервю за уебсайта censor.net.ua, публикувано днес и цитирано от ТАСС. По думите му това ще стане \"в обозрима перспектива\", когато Киев определи правната си позиция по договора и когато по въпроса се произнесе международният арбитраж. \"Скъсването на договора за Азовско море не е панацея и това също трябва да се разбере\", каза Климкин, цитиран от БТА. Той отбеляза, че ако Киев прекрати по-рано действието на споразумението, това ще бъде използвано от Москва, за да отслаби юридическа позиция на Украйна. През февруари 2018 г. Киев внесе в Международния арбитраж по морско право иск срещу Руската федерация във връзка с руските нарушения на суверенните украински права в Черно и Азовско море и Керченския проток. Спорът между Киев и Москва се задълбочи, след като през ноември миналата година три украински военни кораба се опитаха да навлязат в Керченския проток, но бяха обстрелвани и пленени руската брегова охрана, а екипажите им - арестувани и изправени пред съда за нарушение на руската граница. През декември 2018 г. Украйна окончателно денонсира Договора за дружба и сътрудничество с Русия, подписан през 1997 г.", "date": "2019.02.21", "title": "Украйна се готви да денонсира договора си \nс Русия за Азовско море, но не веднага"}
{"url": "https://www.24chasa.bg/novini/article/7311210", "text": "От последиците от грип в Хърватия досега са починали 85 души, съобщи загребският \"Ютарни лист\". Последната жертва на болестта е 20-годишно момиче, лекувало се в Общата болница в Госпич, предаде БТА. В Хърватския институт за обществено здравеопазване казват, че е трудно да се каже колко души действително са починали пряко или, както е по-често, индиректно от грип, като последица от влошаването на основната болест или от усложнения. Според преценките, от грип в Хърватия умират около 500 души годишно, като само малък брой от тях са официално регистрирани. Миналата седмица са регистрирани 5303 случая на грип, а общият брой на регистрираните заболели е 53 383. Смята се, че действителният им брой е значително по-голям.", "date": "2019.02.21", "title": "Грипът в Хърватия взе 85 жертви"}
{"url": "https://www.24chasa.bg/novini/article/7311215", "text": "Гръцката туристическа индустрия е отчела нов рекорд през 2018 г. както по отношение на броя на посетителите, така и по отношение на приходите, съобщава ДПА, позовавайки се на централната банка. Броят на посетителите се е увеличил с 10,8 процента до 30,1 милиона души спрямо предишната година, а приходите са нараснали с 18,2 процента до 16 милиарда евро. Германците са били най-голямата група чуждестранни туристи с 4,4 милиона посещения - с 18,2 процента повече от предишната година, предаде БТА. Туризмът е ключов двигател за икономиката на Гърция, която завърши третата си и последна спасителна програма през август миналата година. През 2017 г. туризмът съставляваше 8 процента от брутния вътрешен продукт на страната.", "date": "2019.02.21", "title": "Гръцкият туризъм отчете рекорд през 2018 г."}
{"url": "https://www.24chasa.bg/novini/article/7311221", "text": "Само държавите членки на ЕС са компетентни да решават въпроси, свързани с каквато и да било терминология за определяне на пола съгласно техните конституции. Това се посочва в изявление на Европейската комисия /ЕК/ относно SELFIE, разпространено от Представителството на ЕК в София. SELFIE /самооценка на ефективното обучение чрез насърчаване на използването на иновативни образователни технологии/ е доброволен и анонимен инструмент в подкрепа на училищата при употребата на цифрови технологии за преподаване и обучение. Всички заинтересовани училища могат да се регистрират на платформата и да направят самооценката, и резултатите от SELFIE остават само за съответното училище и не се споделят другаде, се казва в изявлението. SELFIE е бил разработен в тясно сътрудничество с експерти по образованието и над 5000 училищни ръководители, учители и ученици. Първата версия на инструмента е била тествана в 650 училища в 14 държави. В изявлението е посочено, че твърденията, че Европейската комисия се опитва да \"наложи\" понятието \"трети пол\" в българските училища и чрез инструмента SELFIE \"проповядва джендър идеология\" са неверни.", "date": "2019.02.21", "title": "Еврокомисията: Не налагаме понятието \"трети пол\" в българските училища"}
{"url": "https://www.24chasa.bg/novini/article/7311011", "text": "Службата за сигурност на Украйна (ССУ) обвини днес Русия, че се намесва в украинския изборен процес, като създава незаконни структури, които да осигурят победата на определен кандидат, предаде Ройтерс, цитирана от БТА. Директорът на ССУ Виктор Кононенко каза пред репортери, че група руски граждани и сътрудничещи с тях украинци използват парични подкупи, за да създадат мрежа от хора, готови да гласуват за определен кандидат и да въздействат върху общественото мнение. \"Тази дейност е незаконна и оказва въздействие върху изборите резултати\", каза Кононенко. По думите му в заговора са замесени \"граждани на Украйна, които отдавна сътрудничат с руски структури\". В края на март в Украйна ще се състои първият тур от президентските избори. Шефът на украинското контраразузнаване не посочи кого от 44-те регистрирани кандидати за държавен глава трябва да облагодетелства заговорът. Кононенко допълни, че в схемата участват и граждани на други държави, но украинските власти са се съсредоточили върху руската връзка. Предизборните сондажи отреждат водещо място на комика Володимир Зеленски, следван от действащия президент Петно Порошенко и бившия премиер Юлия Тимошенко. Миналия месец Серхий Демедюк, началник на департамента \"Киберполиция\" към Националната полиция на Украйна, каза пред Ройтерс, че хакери, контролирани вероятно от Москва, увеличават опитите си да атакуват сървърите на изборните секции и персоналните компютри на членовете на изборни комисии в Украйна.", "date": "2019.02.21", "title": "Киев обвини Москва в намеса в украинските избори"}
{"url": "https://www.24chasa.bg/novini/article/7311027", "text": "Полиция и прокуратура проверяват сръбска следа по случая с обвинената за отклоняване на пари в особено големи размери управителка на банков клон в Нова Загора. Днес се оказа, че има и нова сюжетна линиям съобщи  От профила в „Инстаграм” на вече бившата шефка на банковия клон става ясно, че тя е предлагала услуги като личен банкер, както и различни видове заеми в Сърбия. От прокуратурата и полицията потвърдиха, че работят по тази следа. На този етап разследващите органи отказват всякакви подробности. Уточняват обаче, че работят и по други версии. И днес в банковия клон в Нова Загора продължава вътрешната проверка на банката. Всички ощетени клиенти вероятно ще трябва да изчакат приключването й, за да си получат парите. От финансовата институция днес за пореден път увериха, че всички пострадали клиенти ще получат парите си - след приключването на вътрешната проверка на банката. Не е ясно обаче колко дълго ще продължи тя. Човекът, от който започва разплитането на измамата, е студент и иска да запази самоличността си в тайна. От банковата му сметка липсват пари, когато отива до банка в голям град, за да си плати таксата за семестъра. В сметката му имало над 23 000 лева. Оказва се обаче, че сумата липсва: „Разгледахме с мениджър продажби извлечението от сметката и установихме че са теглени парите ми от дебитната карта, аз нямам такава - 49 пъти. След като разбира, че сметката му е източена, младежът се свързва с вече бившата директорка на банковия клон. Мистериозно, в сметката му отново се оказват по-голямата част от парите. Сумата обаче е преведена от авоарите на друг клиент на банката, става ясно от извлечението по сметката. Младежът успял да се свърже с наредителя, който с изумление научил, че е „правил” транзакции. Според потърпевшия от измамата студент шефката на банковия клон не е действала сама в неправомерното отклоняване на повече от 400 000 лева. Регионалният мениджър Георги Султанов обаче е категоричен – няма данни за съучастници.", "date": "2019.02.21", "title": "Банкерката от Нова Загора, източила 400 000 лева, предлагала заеми в Сърбия"}
{"url": "https://www.24chasa.bg/novini/article/7311035", "text": "Малък самолет е катастрофирал днес в района на село Тузла, окръг Констанца, в югоизточна Румъния, съобщава Медиафакс, цитирана от БТА. Самолетът е извършил принудително кацане около 16.00 часа. В района са изпратени коли на службата за спешна помощ. Двама души, които са се намирали в летателния апарат, са в тежко състояние, като единият от тях е със сърдечно-респираторен арест, съобщава Инспекторатът за извънредни ситуации в Констанца. Другият постарадал е в съзнание.", "date": "2019.02.21", "title": "Малък самолет катастрофира в Румъния, двама са в тежко състояние"}
{"url": "https://www.24chasa.bg/novini/article/7311036", "text": "Силно земетресение разтърси голям район на северния японски остров Хокайдо днес, но няма данни за пострадали и щети, предаде Асошиейтед прес. Огнището на труса, засегнал югозападната част на Хокайдо. е било на около 30 км дълбочина. Според японската метеорологическа агенция земетресението е било с предварителен магнитуд от 5,7. Не се очаква появата на високи вълни цунами, предава БТА. Правителственият говорител Йошихиде Суга каза на пресконференция, че няма потвърдени данни за големи щети, но в кабинета на министър-председателя е сформиран кризисен екип. В атомните електроцентрали в района не са констатирани проблеми. Обществената телевизия Ен Ейч Кей предупреди за възможни свличания на земни маси. През септември същият район пострада от земетресение с магнитуд 6,7. Тогава трусът активира десетки свлачища и отне живота на над 40 души. Десетки хора бяха ранени.", "date": "2019.02.21", "title": "Силно земетресение разтърси японския остров Хокайдо"}
{"url": "https://www.24chasa.bg/novini/article/7310878", "text": "Полицията в Сливен издирва 48-годишния Георги Костов, който е в неизвестност от 16.00 часа на 20 февруари. Това съобщиха от пресцентъра на ОД на МВР-Сливен. За последно мъжът е видян в района на хълма в парк \"Юнак\". Костов е висок е 178 см. с нормално телосложение, облечен е с тъмен панталон, яке на геометрични фигури и слънчеви очила. Обявен е за местно издирване. На близките си е казал, че ще се разхожда в района на долна лифтена станция и пътеката до природната забележителност Халката. От полицията призовават, ако някой има информация за него, да се обади на телефон 112 или в най-близкото поделение на МВР.", "date": "2019.02.21", "title": "Полицията в Сливен издирва 48-годишен мъж"}
{"url": "https://www.24chasa.bg/novini/article/7310874", "text": "Виетнамската полиция засили охраната на железопътна гара Донг Данг на границата с Китай, където се очаква да пристигне севернокорейския лидер Ким Чен Ун, предаде Ройтерс. Очаква се Ким да дойде с влак за срещата си с президента на САЩ Доналд Тръмп, насрочена за 27 и 28 февруари във виетнамската столица Ханой, съобщиха вчера източници, запознати с охраната и логистиката на събитието. Влакът на севернокорейския лидер ще спре на граничната гара, където той ще слезе от него и ще пропътува с автомобил 170 км до Ханой, предава БТА. Строителни работници почистват гарата, съобщи журналист от Ройтерс. По перона са поставени саксии с цветя, а районът се охранява от полицаи в цивилни дрехи, които проверяват документите за самоличност и не позволяват да се правят снимки. Два влака, обикновено пренасящи стоки, минават всеки ден през тази гара на път от и към Китай. Виетнам и Китай имат различни стандарти за релси, но линията от Ханой до границата може да приема китайски влакове. Ким Чен Ун обаче пътува в собствения си, тежко брониран влак, който може да създаде проблеми за остарялата железопътна мрежа във Виетнам, остатък от колониалната епоха, отбелязва Ройтерс. По данни на виетнамското министерство на транспорта тази година вече е имало четири случая на дерайлиране на влакове.", "date": "2019.02.21", "title": "Виетнам засили охраната на гарата Донг Данг, където ще пристигне Ким Чен Ун (Снимки)"}
{"url": "https://www.24chasa.bg/novini/article/7310897", "text": "60 паралелки в училищата в Добричка област след завършен седми клас е план-приемът за учебната 2019-2020 г. – съобщи началникът на Регионалното управление по образование Жоро Тошков на заседание на Областната комисия по заетост, която го прие. „Ако миналата година за предлаганите паралелки липсваха 120 деца, то тази година предложенията на училищата са с минус 240 деца” – каза Тошков и посочи,че в направения план-прием за следващата учебна година пак предлаганите места са със 120 повече от броя на учениците. „Това е при положение, че всички завършват седми клас. А в Добричка област тези, които го правят, са около 70-75 процента. Не завършват най-вече, защото напускат областта.” – добави той. Броят на учениците постоянно се мени – каза още Тошков. Към 6 февруари те са били 1368 в Добричка област, а при по-ранно преброяване – 1382. От 60-те паралелки професионални с 5 години обучение са 34, професионални с 3 години обучение – 7, профилираните са 18. По общини разпределението на паралелките е следното - община Балчик – 4, община Генерал Тошево – 4, община град Добрич – 36, община Добричка – 3, община Крушари – 1, община Тервел – 7, община Каварна – 3, община Шабла – 1.", "date": "2019.02.21", "title": "60 паралелки в Добричка област предлагат\n120 места повече от учениците"}
{"url": "https://www.24chasa.bg/novini/article/7310892", "text": "Административният съд на София област отхвърли двете жалби на \"Инерком България\" срещу определение на КЗК. Това съобщиха от съда, цитирани от БТА. Представляваното от Гинка Въбракова дружество обжалва производството пред комисията, която реши да спре движението докато ВАС не се произнесе окончателно. Административният съд смята, че КЗК е постъпила правилно, защото не може да се произнесе без яснота относно положението на придобиваната група предприятия на ЧЕЗ, тяхната икономическа сила. Същото важи и за значението за пазара. Това от своя страна влияе пряко върху извода относно оценката за концентрацията при настъпилото изменение в групата на предприятията, контролирани от придобиващото предприятие, а именно \"Инерком България\" ЕАД. Определението на съда може да се оспори пред Върховния административен съд.", "date": "2019.02.21", "title": "Административeн съд отхвърли двете жалби на \"Инерком България\" срещу КЗК"}
{"url": "https://www.24chasa.bg/novini/article/7310865", "text": "Двама офицери от алжирските военновъздушни сили загинаха при разбиването на боен самолет Су-24 на около 250 км югозападно от столицата Алжир, предаде Франс прес, цитирана от БТА. Води се разследване, което да установи причините за катастрофата, станала по време на нощен учебен полет. Самолетът се е разбил в необитаван селскостопански район около 22 ч. (23 ч. българско време). Загинали са пилотът и помощник-пилотът. Съветският самолет Су-24 има добра репутация и все още се използва от много страни, включително Русия, отбелязва Франс прес. През последните години станаха няколко катастрофи с алжирски военни самолети, най-вече транспортни. При тях загинаха стотици хора, припомня агенцията.", "date": "2019.02.21", "title": "Двама алжирски офицери загинаха при катастрофа на военен самолет"}
{"url": "https://www.24chasa.bg/novini/article/7310904", "text": "Известен във Врачанско касоразбивач бил пребит жестоко в сряда през нощта и лекари от ВМА в столицата се борят за живота му. Осъжданият многократно за кражби Христо Христов-Муната и още трима атакували фирмена сграда във врачанското с. Оходен, където по техни сведения имало каса с много пари. От фирмата обаче научили за планирания обир и охраната подготвила засада. Аверите на Муната успели да избягат, но след преследване тарторът бил заловен, бит жестоко с метални пръти и изхвърлен край селото в безпомощно състояние. За инцидента обаче не бил подаден сигнал и от полицията във Враца научили за случилото с 51-годишния Христов от здравното заведение, в което бил настанен. Назначена е проверка по случая, която още не е приключила, казаха от ОД на МВР във Враца. Столичните лекари установили, че пострадалият има счупени ребра, спукан таз и тежки фрактури на ръцете и краката. Пробити били и дробовете му, а медиците все още не дават надежда за живота му.", "date": "2019.02.21", "title": "Пребиха жестоко от засада касоразбивач от Враца, борят се за живота му"}
{"url": "https://www.24chasa.bg/novini/article/7310899", "text": "Сръбският външен министър Ивица Дачич заяви, че гражданите ще се произнесат на референдум по предложението за решение на косовския въпрос и обяви, че има някои идеи, но те не са на масата за преговори, защото /с Прищина/ не се води диалог, съобщи Танюг. Дачич каза, че ще попита на правителствено заседание министър Ненад Попович защо е в кабинета, ако не е съгласен с предложението на президента Александър Вучич, имайки предвид реакцията на Попович на предложението за евентуално \"разграничаване\" с Косово. Попович смята, че идеята за \"разграничаване\" не може да бъде официална държавна политика, защото тя е в пряко противоречие с конституцията на Сърбия, в чийто преамбюл пише, че Косово е съставна част от територията на Сърбия, предава БТА. \"Цялото Косово е Сърбия, нито метър по-малко\", каза Попович, а Дачич напомни, че Белград е започнал диалога с ясната позиция, че Косово е \"автономна област в рамките на Сърбия\". Председателстващият опозиционния Съюз за Сърбия и лидер на Народната партия Вук Йеремич също заяви по-рано, че опозиционният съюз най-остро осъжда изявлението на външния министър Дачич, че \"разграничаването\" с Косово отсега е официална държавна политика на Сърбия. С това се нарушава сръбската конституция и се погазва клетвата, която положи президентът Александър Вучич, се казва в писмено изявление на Йеремич. \"Питайте Йеремич какво е неговото предложение. Питайте Попович какво предлага. Не знам защо /Попович/ седи в правителството, ако не е съгласен с предложението на президента. Наистина не знам\", каза Дачич.", "date": "2019.02.21", "title": "Дачич: Сърбите ще се произнесат на референдум относно косовския въпрос"}
{"url": "https://www.24chasa.bg/novini/article/7310924", "text": "Окръжният съд в Ямбол наложи мярка за неотклонение задържане под стража на Любомир Лилов, обвинен в контрабандно пренасяне на стоки на стойност близо 372 000 лева, съобщиха от прокуратурата, цитирани от БТА. Задържаният е обвинен затова, че се е опитал да внесе в през ГКПП \"Лесово\" незаконно в страната бутилки с газ фреон и препарати за растителна защита в особено големи размери. Според обвинението има опасност обвиняемият може да се укрие или да извърши ново престъпление. Определението на Ямболския окръжен съд може да бъде обжалвано пред Апелативния съд в Бургас.", "date": "2019.02.21", "title": "Задържаха под стража обвинен в контрабанда на стоки за 372 000 лева"}
{"url": "https://www.24chasa.bg/novini/article/7310925", "text": "4-месечното бебе е настанено в Хасковската болница със съмнение за морбили. Семейството е е от симеоновградския квартал „Лагера“. Вчера от здравното министерство съобщиха за случай на морбили в Хасковско. От РЗИ уточняват, че има съмнение за заболяването. Взети са проби и днес са изпратени за изследване в София, предаде  Бебето е прието за лечение в детското отделение на Хасковската болница на 17-и февруари. Впоследствие се е появил обрив и то е преместено в инфекциозното отделение. Началникът му Красимира Кинова обяснява: \"Появата на обрив след падане на температурата с характерни промени в устната лигавица като за морбилна инфкеция. Не искахме да се вдига толкова шум, тъй като няма категорични данни за морбилна инфекция. Взели сме серумна проба, носогърлен секрет и урина, които сме изпратили в Националната референтна лаборатория към Института по заразни и паразитни болести, откъдето съответно чакаме да получим по-скоро непотвърждение на диагностиката\".", "date": "2019.02.21", "title": "4-месечното бебе е настанено в Хасковската болница със съмнение за морбили"}
{"url": "https://www.24chasa.bg/novini/article/7310918", "text": "Пететажна жилищна сграда се срути днес в южния турски град Мерсин, съобщи турската телевизия НТВ. Жителите на блока са решили да напуснат сградата през нощта, тъй като чули пукот от носещите стени. Рано сутринта пететажното здание се срути, но няма информация за загинали или ранени, предаде БТА. Въпреки това на мястото на инцидента пристигнаха пожарни екипи и спасители предприеха операция за издирване на лица, затрупани под останките. При акцията бе установено, че няма хора, останали под руините на зданието. След срутването на сградата е станало ясно, че зданието първоначално е било двуетажно, а в последствие са били построени още три етажа.", "date": "2019.02.21", "title": "Пететажен блок се срути в турския град Мерсин (Видео, снимки)"}
{"url": "https://www.24chasa.bg/novini/article/7310941", "text": "Един от основните германски производители на оръжия - компанията Хеклер и Кох (Heckler & Koch) - бе осъден днес да плати глоба от 3,7 милиона евро, защото е продал незаконно хиляди автомати на мексикански наркокартели, предаде Франс прес, цитирана от БТА. Двама бивши служители на оръжейния гигант получиха условни присъди. Други трима бяха оправдани от съда в Щутгарт. Компанията с около 200 милиона евро годишен оборот трябва да плати глоба от 3,7 милиона евро, защото от 2006 до 2009 г. е продала незаконно близо 5000 автомата Г-36 в мексикански провинции, където наркокартели имат много силно влияние. Общата стойност на доставките, извършвани с фалшиви сертификати, достига според оценки 4,1 милиона евро. Според прокуратурата някои от оръжията са използвани при убийството на шестима мексикански студенти и може би за вероятните убийства на още 43 студенти (чиито трупове не са открити) край южния град Игуала през септември 2014 г. Местни полицаи, свързани с картели, са заподозрени за убийствата, предизвикали силен отзвук в Мексико. Процесът срещу Хеклер енд Кох започна след жалба, подадена през 2010 г. от организацията Глоубъл Нет-Стоп дъ Армс Трейд (Global Net-Stop The Arms Trade). По онова време Германия разрешаваше продажбите на оръжия за Мексико с изключение на някои провинции, отличаващи се със силно влияние на картелите, корумпирани власти и нарушения на човешките права, припомня Франс прес. Над 200 000 души бяха убити в Мексико от края на 2006 г., когато правителството на президента Фелипе Калдерон (2006-2012 г.) започна въоръжена кампания срещу организираната престъпност. През 2017 г. бе регистриран рекорден брой убийства - 28 711. Предварителни данни обаче сочат, че през 2018 г. може да е бил поставен нов рекорд, отбелязва Франс прес.", "date": "2019.02.21", "title": "Германски производител на оръжия продал хиляди автомати на мексикански наркокартели"}
{"url": "https://www.24chasa.bg/novini/article/7310949", "text": "Европейският съюз и Великобритания напредват към отделна правна формулировка, в която ЕС ще изтъкне отново временния характер на т. нар. предпазен механизъм за ирландската граница, казаха дипломати в Брюксел, цитирани от Ройтерс. Те споменаха днес за \"паралелна декларация\" или \"тълкувателен инструмент\" за предпазната мярка - ден след като британската премиерка Тереза Мей и председателят на Европейската комисия Жан-Клод Юнкер се срещнаха в Брюксел, за да потърсят изход от задънената улица около Брекзит, предаде БТА. \"Опитваме се също да осъвременим декларацията за бъдещите отношения между ЕС и Обединеното кралство след Брекзит, за да подчертаем допълнително \"алтернативните решения\", към които се стреми Великобритания\", каза европейски дипломат, който участва в процеса и е добре запознат с него. Той обаче отбеляза, че \"Мей няма да се сдобие с твърда формулировка преди 28 февруари\". Втори дипломат, който снощи е бил информиран за разговорите между Мей и Юнкер, потвърди, че преди второто гласуване в британския парламент по сделката на министър-председателката ЕС ще даде единствено знак, че това е посоката, в която трябва да се върви. \"Парламентът първо трябва ясно да покаже, че след това тази опция ще получи подкрепата му под формата на ратифициране на сделката за Брекзит. Ако парламентаристите направят това, ние ще намерим точната формулировка през втората седмица на март, след което тя ще бъде представена на Европейския съвет за одобрение\", каза той. Ако това не стане, на срещата си на върха на ЕС, планирана за 21-22 март, лидерите на страните членки ще трябва да договорят отлагане на Брекзит за след 29 март, за да забавят най-лошия сценарий: развод без сделка по условията, казаха цитираните източници.", "date": "2019.02.21", "title": "Eвропейски дипломати: Великобритания и ЕС са по-близо до споразумение за Брекзит"}
{"url": "https://www.24chasa.bg/novini/article/7310952", "text": "Американски колежанин e обвинен в създаване на мобилно приложение за продажба на наркотици. То било с мотото \"Ние имаме това, което искаш\". 18-годишният Колин Хауърд създал виртуалния магазин, като го маскирал във вид на игра, предава  . Платформата обаче съдържала и опция за създаване и приемане на оферти за наркотици. Разследването започнало, след като из кампуса на колежа били разлепени множество плакати с реклама на приложението. Колежанинът е изключен от колежа. Срещу него вече се води дело.", "date": "2019.02.21", "title": "Съдят колежанин от САЩ, създал мобилно приложение за наркотици"}
{"url": "https://www.24chasa.bg/novini/article/7310974", "text": "Работна група в рамките на парламентарната комисия за вътрешен ред и сигурност ще прецизира текстовете от Закона за мерките срещу изпирането на пари. Това съобщи председателят на вътрешната комисия в парламента Цветан Цветанов след среща при председателя на Народното събрание Цвета Караянчева, в която участваха още председателят на Висшия адвокатски съвет Ралица Негенцова и председателят на ДАНС Димитър Георгиев, предаде БТА. Цветан Цветанов изрази надежда, че след ангажимента, който са поели за прецизиране на текстовете, адвокатурата в страната ще се успокои. Преди дни адвокати протестираха срещу текстове от Закона за мерките срещу изпирането на пари, с които се задължават да докладват пред ДАНС за съмнителни финансови потоци. За да се удовлетворят исканията им за защита на личната тайна на клиентите на адвокатите, в новосъздадената работна група ще участват представители на Висшия адвокатски съвет и ДАНС, под ръководството на Цветан Цветанов. Работата им ще започне още следващата седмица. Председателят на ДАНС Димитър Георгиев обясни, че с оглед на спецификата на дейността на адвокатурата е постигнато съгласие да се направи законът по-гъвкав, но така че да изпълнява максимално своите цели. Ралица Негенцова от своя страна благодари за гъвкавата реакция на Народното събрание. \"Надявам се в най-скоро време да бъде постигнато прецизиране на всички норми, така че да бъдат защитени общественият интерес и индивидуалният интерес на гражданите и юридическите лица\", каза още тя.", "date": "2019.02.21", "title": "Работна група ще прецизира мерките срещу прането на пари"}
{"url": "https://www.24chasa.bg/novini/article/7310977", "text": "Председателят на косовския парламент и на Демократическата партия на Косово Кадри Весели изрази надежда, че вече няма необходимост от война в Косово, но заяви, че лично е готов да се \"изправи очи в очи\" със Сърбия и призова Северна Македония и Черна гора \"да се обединим против Сърбия\", предаде Танюг. \"Не съм в политиката да се състезавам кой е по-силен - Хашим Тачи, Иса Мустафа или Рамуш Харадинай, аз съм само против /президента на Сърбия Александър/ Вучич\", каза Весели. Той изрази увереност, че правителството в Прищина няма да падне заради желанието на Сърбия и заради наложените мита на сръбските стоки, предаде БТА. По думите му Прищина трябва да слуша САЩ, които искат да спрат руското влияние на Балканите. \"Северна Македония и Черна гора са в НАТО, ние не сме, хайде всички да се обединим против Сърбия\", призова Весели. На 6 февруари посланиците на държавите от НАТО подписаха със Скопие протокола за присъединяване към алианса. През следващите месеци протоколът трябва да бъде ратифициран в парламентите на членките на НАТО, след което Република Северна Македония ще стане пълноправен член на алианса.", "date": "2019.02.21", "title": "Косово: Северна Македония и Черна гора да се обединят с Прищина против Сърбия"}
{"url": "https://www.24chasa.bg/novini/article/7310983", "text": "„Никога в мое присъствие с г-н Цветанов не е говорено за преференции. ГЕРБ явно имат вътрешни недоразумения”. Това заяви депутатът от ДПС Рамадан Аталай в предаването „Плюс-Минус. Коментарът след новините” по  . По думите му зам.-председателят на ГЕРБ Цветан Цветанов е бил в стаята на ДПС за кратък разговор за машинното гласуване и ЦИК. „В Изборния кодекс има по-важни промени от преференциите. Преференциите са важни. Но много по-важно е да демократизираме изборния процес – да дадем възможност на тези 2 млн. души, които по една или друга причина напуснаха България, да им дадем възможност да гласуват. ДПС имаме предложение в тази насока. Защо преференциите са по-важни от това, че не може да се агитира на майчин език?”, попита Аталай. „Преференциите в този Изборен кодекс са въведени от 2007 г. Първата година са участвали 24% , на следващите – 51%, на последните – 34%. Онова очакване на обществото да участва активно в преференциалния вот е минало пика си и се е разбрало, че в този си вид преференциите не са друго освен изкривяване на изборите”, заяви Аталай. Относно кворума в Народното събрание, Аталай заяви: „Задължението за кворума е на управляващите, дневният ред е на управляващите. От нас не могат да чакат за кворум”.", "date": "2019.02.21", "title": "Рамадан Аталай: Никога в мое присъствие с Цветанов не е говорено за преференции"}
{"url": "https://www.24chasa.bg/novini/article/7310633", "text": "Трима полски активисти са съборили през изминалата нощ статуята в Гданск на свещеник на профсъюза \"Солидарност\", срещу когото има многобройни свидетелства за педофилия, предаде Франс прес, като се позова на полицията в пристанищния град. Става въпрос за паметник на починалия през 2010 г. отец Хенрик Янковски, станал известен през 80-те години на миналия век с подкрепата си за демократичното движение \"Солидарност\" и неговия водач Лех Валенса в борбата им срещу комунистическия режим в Полша, посочва БТА. Световни лидери като американския президент Джордж Х. У. Буш и британската министър-председателка Маргарет Тачър са посещавали църквата, в която той е служил, в знак на признание за антикомунистическата му дейност, отбелязва Асошиейтед прес. Снощната акция съвпада с откриването днес от папа Франциск на безпрецедентна среща на високо равнище във Ватикана, посветена на борбата срещу сексуалните посегателства от страна на духовници. На видеоклип, качен в социалните мрежи, се вижда как тримата мъже - жители на столицата Варшава, известни с участието си в протести срещу управлението на консерваторите - хвърлят въжена примка около врата на статуята и я повалят върху гуми, сложени на земята за омекотяване на удара. В манифест от няколко страници, изпратен до интернет портала \"Око.прес\" (oko.press), те обясняват, че целта на действията им е била да разрушат не самата статуя, а фалшивия и отвратителен мит за Хенрик Янковски. На мястото на поваления паметник тримата сложили бяла роба, каквито носят децата в църковния хор, и долни дрехи, за да напомнят за жертвите на свещеника педофил. Частната телевизия ТВН24 съобщи, че тримата са арестувани.", "date": "2019.02.21", "title": "Събориха статуя в Полша на обвинен в педофилия свещеник на профсъюза \"Солидарност\""}
{"url": "https://www.24chasa.bg/novini/article/7310685", "text": "Телефонни измамници се прецакаха здраво, след като без да искат попаднаха на прокурор от Варненската районна прокуратура. Те пробвали най-популярния напоследък сценарий - полицай иска съдействие и пари, за да предотврати измама. Късметът този път обаче им изневерил. Засега е задържано само мулето от групата - 79-годишната Веселинка Р., за която обаче са открити улики, че е участвала и в друга подобна измама в Девня. Първото обаждане е получено на 20-и февруари в 10.05 часа сутринта на стационарния телефон в кабинета на един от прокурорите. Юристът видял на дисплея, че изписаният номер е на румънски оператор. Тъй като се знае, че за такъв тип измами се ползват подобни номера, прокурорът споделил първо с колегата си в същия кабинет и след това вдигнал слушалката. Мъжки глас се представил за полицай от Общинска полиция Варна. \"Разследващият\" обяснил на прокурора, че са заловили част от група за телефонни измами, като в задържаните са намерени списъци с номера и имена на набелязани жертви. И понеже точно тоя номер бил един от списъка, \"полицаят\" обяснил, че иска съдействие да заловят измамниците, затова трябва да се спазят всички указания и да се даде сумата, за да ги задържат. Последвал подобен на разпит разговор с множество въпрос, предимно за това каква сума може да събере - в дома си, в банкови сметки и т.н. Прокурорът обяснил, че може да събере 7000 лева. Тогава \"полицаят\" му казал да вземе парите от дома си, да изтегли тези от сметката си, като му обяснил подробно как трябва да се държи в банката, за да не заподозрат служителите нещо нередно. Докато течал този разговор, районният прокурор Красимир Конов и варненската полиция вече били уведомени. Междувременно, вече на мобилния телефон на прокурора, се обажда друг мъж, който се представя за лекар. Той обяснил, че дъщеря му претърпяла катастрофа, извършена е спешна операция, сложили са й златни пирони в коляното и дължи се 30 000 евро. На обяснението, че няма от къде да намери толкова пари, \"лекарят\" заплашил, че ще изпрати 15 брадати мъже. Последвали заплахи и вулгарни обиди. Накрая се стигнало до сумата от 7000 лв. Всички разговори продължили повече от 5 часа. Завършили около 18 часа с уговорката торба с пари да бъде оставена в уличката зад сградата на централна поща във Варна. През това време около мястото, избрано за предаване на сумата, били разположени полицейски екипи, които чакали мулето да вземе изхвърлените пари. В торбата имало плик с банкови брошури вместо пари. На мястото е задържана Веселинка. \"Към настоящия момент на Веселинка е повдигнато обвинение за опит за измама в съучастие с неустановен извършител. При претърсване в дома й са намерени 500 лв. и други вещи, обект на друга измама в Девня. Само за последните 3 седмици в Районна прокуратура Варна установени 5 измамници, като 3-ма от тях са в ареста с постоянна мярка за неотклонение задържане под стража. Заведени са 16 досъдебни производство, а сумата е над 80 000 лв.\", каза говорителят на Варненската районна прокуратура Вяра Алексиева.", "date": "2019.02.21", "title": "Телефонни измамници попаднаха на варненски прокурор, използват 79-годишна за муле"}
{"url": "https://www.24chasa.bg/novini/article/7310692", "text": "Към края на 2018 година активите, управлявани от местните и чуждестранните инвестиционни фондове възлизат на 3906 млн. лева и нарастват на годишна база с с 332.9 млн. лева (9.3 на сто), съобщава БНБ. Като процент от Брутния вътрешен продукт общият размер на активите на местните и чуждестранните инвестиционни фондове към декември 2018 г. е 3.6 на сто, при 3.5 на сто от БВП към декември 2017 г. Към края на 2018 г. активите на местните инвестиционни фондове достигат 1501.2 млн. като на годишна база се увеличават със 181.9 млн. лева (13.8 на сто). Активите на фондовете, инвестиращи в акции, се повишават на годишна база с 49.6 млн. лева (9.3 на сто), а тези на балансираните фондове /инвестиращи в акции и и облигации/ се увеличават с 40.8 млн. лева (15.3 на сто) до 307 млн. лева. Средствата, управлявани от фондовете, инвестиращи в облигации, се увеличават отново на годишна база с 91.6 млн. лева (17.6 на сто) до 611 млн. лева.", "date": "2019.02.21", "title": "В 2018 година активите на инвестиционните фондове се увеличиха до 3906 млн. лева"}
{"url": "https://www.24chasa.bg/novini/article/7310700", "text": "Парламентарната група на БСП ще се върне в парламента, ако бъдат приети поставените от нас четири условия. Това съобщи във Видин председателят на БСП Корнелия Нинова, която участва в работна среща на Националното сдружение на кметовете на кметства. Решението за напускане на парламента от БСП е заради това, че там се погазват законите на страната, заради това, че са отнети политически и човешки права, правото да се гласува преференциално и избор на нова ЦИК. БСП ще настоява и за решаването на въпроса за финансирането на малките населени места. Това е един объркан модел на бюджетна политика спрямо местната власт, който тръгва отгоре надолу, коментира Нинова, цитирана от БТА. Първо с постановление на Министерски съвет, извънбюджетна процедура, се разпределят милиони левове по решение на премиера Борисов. Така са разпределени парите на всички данъкоплатци, които отиват в общините на ГЕРБ и ДПС. През миналата година 88 общини с население от 1 300 000 българи са без нито един лев финансиране чрез тези постановления. Това е един объркан модел, който се пренася и надолу и общинските кметове не разпределят средства за малките населени места. Така хората, които живеят там, се лишават от пътища, водопроводи и всичко необходимо, за да живеят добре. Затова трябват промени в закона, с които да се задължат общинските кметове да осигуряват делегирани бюджети на малките населени места, каза Нинова.", "date": "2019.02.21", "title": "Нинова: БСП ще се върне в парламента, ако приемат поставените от нас четири условия"}
{"url": "https://www.24chasa.bg/novini/article/7310712", "text": "Турските власти задържаха близо 360 мигранти при операции в различни части на Турция, съобщиха източници от силите за сигурност, цитирани от Анадолската агенция. Общо 234 нелегални мигранти бяха задържани от жандармерията вчера в северозападния окръг Одрин. При акцията е задържан един каналджия. Заловените мигранти са възнамерявали да преминат от Турция в ЕС (в България или Гърция), предава БТА. При друга акция, извършена вчера в северозападния окръг Текирдаг, са били задържани 12 мигранти от Афганистан и Пакистан. Силите за сигурност заловиха още 111 мигранти, преминали нелегално от Сирия в южния окръг Хатай.", "date": "2019.02.21", "title": "Турски полицаи арестуваха 360 мигранти, опитали да влезнат нелегално в България и Гърция"}
{"url": "https://www.24chasa.bg/novini/article/7310704", "text": "Северноирландски певци и музиканти ще се съберат за концерт \"против разделението\" на 29 март във връзка с планираното излизане от Европейския съюз на територията заедно с останалата част от Великобритания, предаде ДПА. Концертът \"Брекзит синг сонг\" ще се проведе в музикалния център \"О йе\" в центъра на Белфаст. Организаторите уточниха, че това ще бъде \"общностна проява, насочена против разделението, а не \"за\" или \"против\" Брекзит, няма да бъде и обичайното празнуване на карнавала \"Бийт\"\", предаде БТА. Концертът ще е едно от ярките събития на фестивала за идеи и политика \"Имаджин Белфаст\", който ще се проведе в града от 23 до 31 март. Целта на концерта е \"да се заяви и отпразнува съвместно, че каквото и да се получи от Брекзит, ние продължаваме да бъдем гостоприемно място и гостоприемен народ и ценим своите приятели и отношения\". Това ще бъде едно \"социално, песенно и музикално събитие за всички, където хора от различни страни и култури пеят заедно песни от различни краища и от различни традиции,\" заявиха организаторите.", "date": "2019.02.21", "title": "Белфаст ще отбележи Брекзит с концерт\nпротив разделението"}
{"url": "https://www.24chasa.bg/novini/article/7310726", "text": "Някои приветстват волунтаристичната семейна политика, други отказват да довеждат на бял свят \"бебета за Орбан\" - Унгария се кани да насърчава раждаемостта с данъчни преференции и мерки в защита на традиционни ценности, възприемани нееднозначно. Челна фигура в борбата срещу имиграцията в Европа, унгарският премиер Виктор Орбан държи и на ролята си в демографското възраждане на страната, застрашена от остаряване. \"Искаме унгарски деца. Да приемем миграцията ще означава за нас да капитулираме\", посочи той на 10 февруари в годишното си обръщение към нацията, обявявайки нов пакет от мерки, окуражаващи двойките да създават деца. С този \"план за действия, насочен към защита на семейството\", който допълва първите финансови облекчения, въведени през 2016 г., Унгария претендира за първото място в Европа по разходи за семейна политика. А случаят е спешен: населението на Унгария се топи от 1981 г. насам и от 9,7 милиона днес може да се смали до 6 милиона през 2070 г., сочат местните прогнози. Превърнала в ръководен принцип отказа да приема мигранти, страната вече страда от остър недостиг на работна ръка. Продължавайки първата серия помощи за покупка на жилище от млади двойки, новите мерки засилват темпото: жените под 40, омъжени в първи брак, ще могат да кандидатстват за субсидиран заем от 10 млн. форинта (32 000 евро); майките на 4 деца ще бъдат изцяло освободени от данък общ доход; правителството ще подпомага многодетните семейства в покупката на кола и обещава 21 000 места в детски ясли. \"С 10 милиона форинта двамата с моя приятел може вече да помислим за собствен апартамент, вместо да живеем при нашите\", радва се 24-годишната Нора Косеги, учителка и майка на малко момиченце. \"Искаме братче или сестричка за Юли. Сега ще си имаме две или даже три дечица, кой знае\", добавя младата жена, която подкрепя обявените стимули, наред с повечето унгарци. Първите мерки вече дават плод, уверява правителството: през 2010 г. на една жена са се падали средно 1,25 деца, а днес този показател доближава средното за Европа равнище от 1,6. Виктор Орбан, баща на пет деца, се стреми страната да прескочи летвата от 2,1 деца на жена, необходима за възпроизводство на нацията. През периода от 2010 до 2017 г. броят на сключените бракове е нараснал от 35 000 на 52 000. Увеличаващата се раждаемост \"се дължи по-скоро на излизането от икономическата криза\", връхлетяла Унгария след 2008 г., отбелязва експерт от Унгарската статистическа служба, пожелал анонимност. \"Има по-важни проблеми, например емигриралите над 500 000 души от 2010 г. до момента, а в краткосрочен план - намалелият брой жени в продуктивна възраст\", добавя той. От офанзивата на кабинета Орбан ще се възползват най-вече средните и висшите слоеве, които могат да купуват и да теглят кредити, докато най-бедните и по-специално значителната ромска общност ще бъдат пренебрегнати. Остава въпросът колко са ефективни тези мерки, а също и резервите по повод евентуалното им идейно съдържание, \"отразяващо твърде консервативни, традиционни нагласи\", смята Доротя Сикра, социолог от Унгарската академия на науките. Мерките са насочени към майките, без да се споменава ролята на бащите - това сякаш затваря жените в рамките на някаква \"програма за възпроизвеждане\", подчертават критиците. Ако семейство тегли заем от 32 000 евро, е предвидено дългът да бъде анулиран изцяло при раждане на трето дете. След като бе огласена инициативата, в унгарските социални мрежи плъзнаха карикатури с мотиви от \"Историята на прислужницата\" - телевизионен сериал за въображаем свят, връхлетян от криза в раждаемостта, в който жените, неизлезли от репродуктивната възраст, раждат по задължение. \"Не искам да създавам деца за Виктор Орбан\", възмущава се пред АФП 35-годишната Шаролта Секели. \"По-важни условия са качеството на държавното образование и здравеопазване, също и нивото на доходите\", добавя неомъжената още журналистка. \"Този вид политика ще намали независимостта, за която жените са водили борба десетилетия наред\", разкритикува инициативата в Туитър шведската социална министърка Аника Страндхел, съзряла в унгарския план \"отзвук от 30-те години\" на 20-и век. /От БТА/", "date": "2019.02.21", "title": "По-скоро бебета, отколкото имигранти - \nУнгария иска да насърчи раждаемостта"}
{"url": "https://www.24chasa.bg/novini/article/7310738", "text": "Унгария е приела стотици бежанци от унгарски произход, пристигнали от изпадналата в криза Венецуела. Това е станало по правителствена програма с участието на местна благотворителна организация, съобщи днес уебсайтът index.hu, цитиран от Ройтерс. Според електронната медия Унгария е започнала програмата преди около година с помощта на унгарска фондация към Малтийския орден. Фондацията е организирала прехвърлянето на кандидатите за убежище от Венецуела до Унгария, посочва БТА. Говорител на Малтийския орден в Унгария отказа коментар с оглед сигурността на бежанците. Представител на правителството увери, че няма противоречие между твърдата антиимигрантска политика на премиера Виктор Орбан и венецуелската програма.\"Те, както всички други унгарци, имат правото да се върнат у дома\", каза началникът на правителствената канцелария Гергей Дюлаш. Той добави, че първитехора, обхванати от програмата, са пристигнали през миналата година. Според index.hu правителството в Будапеща е платило самолетните билети, жилищното настаняване, културните и езиковите курсове за интеграцията на бежанците и им е предоставило разрешителни за работа. Досега от Венецуела са пристигнали около триста човека с унгарско потекло. По данни на index.hu около 5000 унгарци се емигрирали във Венецуела, предимно след Втората световна война, отбелязва Ройтерс.", "date": "2019.02.21", "title": "Унгария е приела стотици венецуелски бежанци от унгарски произход"}
{"url": "https://www.24chasa.bg/novini/article/7310734", "text": "Нови антисемитски графити бяха открити рано тази сутрин по фасадите на сгради в Париж - ден след като президентът Еманюел Макрон обеща мерки за борба с антисемитизма, предаде Франс прес, цитирана от БТА.  Според Седрик Грюненвалд, представител на общинския съвет, десетина антисемитски графити са били открити в южната част на френската столица. \"Сезирахме прокуратурата и подадохме сигнал в полицията\", уточни той. \"Мръсен евреин\", \"вън оттук\" и пречупен кръст бяха нарисувани на дървената врата на блок на улица \"Алезия\". Според собственик на съседна бирария надписите ги е нямало снощи. Полицията вече е разпитала съседите, добави той. Подобни надписи са били открити и на фасадата на обществена тоалетна, на близка автобусна спирка и на намиращ се наблизо блок, до табелата на лекарски кабинет. През последните седмици в Париж бяха открити множество антисемитски графити. Върху портрети на Симон Вей, оцеляла от Холокоста, бяха нарисувани пречупени кръстове. Хиляди французи участваха в протест срещу антисемитизма във вторник, по призива на политически, религиозни и професионални представители и организации, припомня Франс прес.", "date": "2019.02.21", "title": "Париж осъмна с нови антисемитски \nграфити"}
{"url": "https://www.24chasa.bg/novini/article/7310750", "text": "Румънският министър на правосъдието Тудорел Тоадер обяви днес, че ще започне процедура по назначаване на нов главен прокурор, съобщава агенция Аджерпрес. \"Ще отида в министерството и ще задействам процедура по назначаване на нов главен прокурор. В края на месец април изтича мандатът (на Аугустин Лазар - бел. аг.)\", заяви Тоадер днес, предава БТА. В края на миналата година министърът на правосъдието задейства процедура по отстраняване от длъжност на Аугустин Лазар, подобна на тази, с която бе отстранена Лаура Кодруца Кьовеши от Националната дирекция за борба с корупцията. Настоящият главен прокурор на Румъния многократно е критикувал съдебната реформа, предприета от управляващата лява коалиция, заявявайки, че тя ще затрудни преследването на високопоставени официални представители по обвинения в корупция.", "date": "2019.02.21", "title": "Румънският правосъден министър започва процедура по назначаване на главен прокурор"}
{"url": "https://www.24chasa.bg/novini/article/7310751", "text": "Меморандум за разбирателство между Министерството на туризма на Република България и Министерството на търговията, туризма и телекомуникациите на Република Сърбия в областта на туризма подписаха в Белград министърът на туризма Николина Ангелкова и Расим Ляич, който е и вицепремиер на западната съседка. Церемонията се състоя непосредствено преди официалното откриване на 41-вото Международно туристическо изложение IFT в Белград, където на България се поставя специален акцент като страна партньор, съобщиха от пресцентъра на Министерството на туризма. Документът ще насърчава деловите контакти между администрациите и туристическите организации на двете страни чрез различни мерки за засилване на двустранния туристопоток, както и за съвместни инициативи към трети пазари, включително далечни. България и Сърбия са стратегически партньори в туризма и ние трябва да развиваме още по-активно добрите си взаимоотношения в сектора, който е национален приоритет за икономиката ни, подчерта министър Ангелкова. Меморандумът предвижда също партньорство в организирането на съвместни специализирани събития, турове за професионалисти и медии, участия на международни форуми, обмен на статистика, реклами, анализи и друга информация за туристическия потенциал на двете държави, както и сътрудничество в привличането на повече инвестиции. Ще се разшири и двустранната подкрепа по инициативи на Световната организация по туризъм към ООН, на Организацията за черноморско икономическо сътрудничество, Дунавската стратегия на ЕС и др. При посещението си в Белград министър Ангелкова обърна внимание върху значението на специализираните видове туризъм и предложението на страната ни да се създаде общ балкански маршрут, привличащ към региона повече посетители от Европа и света със съвместни конкурентни продукти и услуги в сектора. Към инициативата проявиха интерес 11 държави, сред които и Сърбия. Доминираща тема на проекта е богатото културно-историческо наследство под егидата на ЮНЕСКО в региона.", "date": "2019.02.21", "title": "България и Сърбия подписаха меморандум за сътрудничество в туризма"}
{"url": "https://www.24chasa.bg/novini/article/7310770", "text": "27-годишна стриптизьорка получи 4 месеца условна с 3 години изпитателен срок, след като задигна скъпия мобилен телефон от хотелската стая в курорта \"Златни пясъци\" на турист от Германия. По данни на прокуратурата апаратът струва 700 лв. Дамата танцувала в стриптийз клуб в курорта. На 15-и август 2017-а година, след обиколка на различни барове и дискотеки в комплекса, немският турист забелязал танцьорката и я заговорил. Без много уговорки се стигнало до секс с хотелска стая срещу добро заплащане. Той заплатил престоя й като гост в хотела, но я поканил първо в стаята, в която спял със свой приятел от Германия. Именно неговия телефон подсъдимата успяла да открадне от нощното шкафче. Липсата на мобилния телефон била усетена едва на сутринта, след което е подаден сигнал в полицията.", "date": "2019.02.21", "title": "Осъдиха стриптизьорка, откраднала телефона на турист"}
{"url": "https://www.24chasa.bg/novini/article/7310777", "text": "Туркменистан е готов да бъде домакин на мирни преговори за Афганистан. Това заяви туркменистанският президент Гурбангули Бердимухамедов на среща с афганистанския си колега Ашраф Гани в Ашхабад, предаде ТАСС. \"Туркменистан като неутрална държава нееднократно е заявявал за готовността си да създаде всички необходими условия за организиране на преки преговори между правителството на Афганистан и всички заинтересовани страни. В хода на днешните разговори тази позиция на Туркменистан беше потвърдена\", се казва в съобщение на Държавната информационна агенция на Туркменистан, предава БТА. Бердимухамедов каза след срещата си с Гани, че \"привличането на Афганистан към широкообхватни международни и регионални проекти в икономическата сфера е важно условие за постигане на мир и единство в тази страна\". По думите му изграждането на газопровода Туркменистан - Афганистан - Пакистан - Индия (ТАПИ) ще осигури на Афганистан годишни приходи от над 1 милиард долара. Туркменистан възнамерява също да продължи да оказва на Афганистан хуманитарна помощ и да строи в тази страна обекти със социално предназначение. Според Бердимухамедов Ашхабад ще продължи също да оказа съдействие на Кабул в сферата на образованието. По-рано днес президентите на Туркменистан и Афганистан сключиха договор за стратегическо сътрудничество. Подписани бяха общо 10 документа, включително споразумение за сътрудничество в митническата сфера, спогодба в областта на въздухоплаването, меморандум за развитие на сътрудничеството в петролно-газовия сектор и меморандум за увеличаване обема на електрическата енергия, изнасяна от Туркменистан за афганистанската провинция Херат.", "date": "2019.02.21", "title": "Туркменистан е готов да бъде домакин на мирни преговори за Афганистан"}
{"url": "https://www.24chasa.bg/novini/article/7310789", "text": "Четирима участници в телефонни измами са задържани в рамките на специализирана полицейска операция, проведена на 18 и 19 февруари на териториите на областите Плевен и Добрич под ръководството на ГД „Национална полиция“ – съобщават от Областната дирекция на МВР-Добрич. Оттам уточняват още, че на 18 февруари в Първо Районно управление-Добрич, е получена информация за 84-годишна жена от Добрич. След обаждане на домашния й телефон, тя била убедена да „помогне на полицаи в задържането на измамници“.Жената се приготвила да изхвърли през терасата плик със събраната сума. В момента на вземането на 7500 евро в Добрич са задържани 37-годишен варненец, изпратен на домашния адрес като „куриер“, и друг 52-годишен варненец. По същото време, на територията на град Левски служители от Областната дирекция на МВР-Плевен, задържат в лек автомобил двама рецидивисти от град Павликени – на 31 г. и 23 г., за които е установена съпричастност към извършеното в Добрич престъпление. В рамките на извършените процесуално-следствени действия са открити веществени доказателства за подготовката и реализирането на измамата. Четиримата мъже са задържани в ареста до 24 часа. По случая е образувано досъдебно производство, като работата по него продължава под наблюдението на прокуратурата за установяване и на други участници към извършеното престъпление. На две от лицата са повдигнати обвинения, като са постановени мерки за неотклонение \"Задържане под стража\". Изяснява се и съпричастността на лицата към други извършени престъпления на територията на Добрич.", "date": "2019.02.21", "title": "За телефонна измама в Добрич задържаха четирима"}
{"url": "https://www.24chasa.bg/novini/article/7310725", "text": "През януари трите открити рудника на държавните мини \"Марица изток\" добиха 3 427 789 тона въглища, като това количество е рекорд за този месец на годината в цялата 60-годишна история на дружеството. С този добив мините изпълнява всички заявки на консуматорите - топлоелектрическите централи от комплекса, и гарантира сигурността на енергийната система на страната с ритмичното подаване на горивото. Досегашният рекорд за януари е от 2015 г., но тогава изкопаните въглища са били със 106 789 тона по-малко. Това съобщиха днес от пресцентъра на дружеството. В същото време от мините отчитат, че планът за разкривката е изпълнен със 102 процента. Благодарение на хубавото за работа време през януари са били разкрити, натоварени и транспортирани 7 524 250 кубични метра земна маса. За 2019 г. бизнес планът на дружеството предвижда да бъдат добити общо 27 500 000 тона въглища и да бъде направена 95 000 000 кубични метра разкривка.", "date": "2019.02.21", "title": "В мини \"Марица изток\" отчетоха месечен рекорд по добити въглища"}
{"url": "https://www.24chasa.bg/novini/article/7310781", "text": "„Днес мислите ми са насочени към всички онези деца, жени и мъже, които един ден са били жертва на престъпление. В този ден отново изразявам почитта си към Ян Куцяк, който бе убит преди една година. Трябва да защитаваме журналистите от всички форми на сплашване и нападения. Това заяви в изявление европейският комисар за правосъдието Вера Йоурова,к съобщиха от пресцентъра на Еврокомисията. Всички ние може да станем жертва на престъпление. Само че не всички жертви съобщават, че срещу тях е било извършено престъпление: за 25 милиона престъпления, докладвани в ЕС, смятаме, че други 75 милиона не се докладват. Трябва да сложим край на това. Често жертвите не отиват в полицията, защото се страхуват от извършителя или от това да понесат отрицателните последици от наказателното производство. Днес всички жертви на престъпления в ЕС се ползват от набор от ясни права, независимо къде в Европейския съюз е извършено престъплението. По-специално Директивата за правата на жертвите, която влезе в сила през ноември 2015 г., предвижда правото на жертвите да бъдат признати и третирани с уважение, професионализъм и по недискриминационен начин. Основната цел на тези високи стандарти е да се избегне излагането на жертвите на допълнителни вреди по време на наказателното производство. Три години след изтичане на срока за транспониране някои държави членки все още не са транспонирали напълно това правило на ЕС. Комисията определи прилагането на директивата за приоритет и е решена да гарантира нейното правилно функциониране на практика. Ще следя за това тези правила на ЕС да се прилагат в целия Европейски съюз. Ще предприема всички необходими мерки, включително правни действия. Независимо къде живеете или откъде сте, ако сте жертва на престъпление в Европа, винаги следва да получите помощта и подкрепата, от която се нуждаете.“ На 22 февруари се отбелязва Европейският ден на жертвите на престъпления. Европейската комисия предприе редица действия за борба с насилието и за оказване на помощ на жертвите на престъпления.", "date": "2019.02.21", "title": "Вера Йоурова: Трябва да защитаваме журналистите от всички форми на нападения"}
{"url": "https://www.24chasa.bg/novini/article/7310339", "text": "Германската полиция претърси днес няколко жилища в западната част на страната поради тревога, че заподозрени ислямисти подготвят голямо нападение, предаде ДПА, като се позова на прокуратурата във Франкфурт. Петнайсетина жилища са претърсени в градовете Бибесхайм, Раунхайм и Рюселсхайм, предаде БТА. ", "date": "2019.02.21", "title": "Германската полиция претърси жилища заради опасения за планирано нападение"}
{"url": "https://www.24chasa.bg/novini/article/7310336", "text": "Севернокорейски дипломати ветерани бяха отстранени от преговорите за ядрената програма на страната преди втората среща на върха със САЩ, в момент, когато неотдавнашни бягства на дипломати и твърдения за шпионаж подкопават доверието на севернокорейския лидер Ким Чен Ун, казват представители на южнокорейските власти и експерти. Ким направи чистка и смени много водещи дипломати и функционери, служили на баща му и на дядо му, с нови, по-млади съветници, на фона на подготовката на срещата му с американския президент Доналд Тръмп във Виетнам следващата седмица. Сред най-значителните промени е назначението на малко известния Ким Хьок-чхол за представител в разговорите на работно ниво с американския пратеник за Северна Корея Стивън Бигън. Ким Хьок-чхол е бивш посланик на Северна Корея в Испания. Той беше изгонен оттам през 2017 г. след севернокорейските ядрени и ракетни тестове. След това Ким Хьок-чхол започнал работа в Държавния планов комитет - ръководен орган на най-високо равнище, председателстван от младия севернокорейски лидер, каза южнокорейски представител. Ким Хьок-чхол замени заместник-министъра на външните работи Чхое Сун-хуи, който водеше преговорите преди първата среща на върха между Тръмп и Ким в Сингапур през юни. \"Това е игра между големи момчета и много дипломати бяха пренебрегнати от нея в момент на жестоко междуинституционално съперничество и на възникнали съмнения за тяхната идеологическа преданост предвид техния опит в по-богати, капиталистически страни\", заяви цитираният южнокорейски представител, пожелал да остане анонимен. \"Ким Хьок-чхол също е дипломат от кариерата, но очевидно е преминал успешно теста за лоялност, за да стане водеща фигура в преговорите\", допълни той. Повишението на Ким Хьок-чхол, за когото се смята, че е на близо 50 години, отчасти е повлияно от бягството на Тхе Йон-хо, бивш заместник-посланик във Великобритания, и от неотдавнашното изчезване на висшия севернокорейски дипломат в Италия Джо Сон-гил, каза южнокорейският представител. Недоверието на Ким Чен Ун към ветераните в дипломацията се засили, когато Хан Сон-йол, който до началото на миналата година беше заместник-външен министър, отговарящ за връзките със САЩ, беше отстранен по обвинения в шпионаж в полза на САЩ, заявиха пред Ройтерс два добре осведомени източника. Хан беше един от известните и много уважавани севернокорейски дипломати в САЩ. Години наред той ръководеше така наречения \"Канал Ню Йорк\" - ключов дипломатически канал между Пхенян и Вашингтон - преди да се завърне у дома през 2013 г. Хан обаче не се е появявал на публично място през последната година, а държавна медия за последно спомена за него през февруари 2018 г. Южнокорейското министерство на националното обединение махна неговото име от годишния си справочник за Северна Корея \"Кой кой е\", издаден миналия месец. Дипломатически източник в Сеул каза пред Ройтерс, като се позова на севернокорейски представители, че Хан е бил отстранен миналата година, след като е бил обвинен в шпионаж в полза на САЩ и присвояване на държавни средства. Майкъл Мадън, експерт по въпросите на севернокорейското ръководство в базирания във Вашингтон център \"Стимсън\", който редовно разговаря с източници в Северна Корея, заяви, че двама души са го информирали, че Хан е бил обвинен в шпионаж и е изчезнал през юли миналата година. Тхе Йон-хо също каза, че Хан е бил отстранен, което вероятно означава, че е бил пратен в трудов лагер за превъзпитаване, като е възможно и да е бил екзекутиран. Южнокорейският в. \"Чосун илбо\" съобщи миналия месец, като се позова на неназован източник, че Хан е бил пратен в трудов лагер, след като е направил неуточнено предложение във връзка с ядрените преговори, което е противоречало на указанията на управляващата Корейска трудова партия. Представител на южнокорейското министерство на националното обединение каза, че информацията за Хан не може да бъде потвърдена. \"Имаше финансови проблеми, но най-сериозното нещо срещу него беше обвинението в шпионаж. Няколко други дипломати, по-специално онези, които бяха близки до Хан, са разследвани\", каза първият източник, пожелал да остане анонимен поради деликатността на темата. През 2017 г. в доклад, базиран на интервюта с 20 високопоставени севернокорейски \"дезертьори\", Севернокорейският стратегически център - мозъчен тръст в Сеул, създаден от избягали севернокорейци - заяви, че над 70 севернокорейски представители са били екзекутирани, откакто Ким Чен Ун дойде на власт в края на 2011 г. Тхе каза, че най-малко 10 дипломати са били убити при управлението на Ким. На тяхно място са дошли по-млади сътрудници и верни на новия лидер хора. Много други дипломати и представители на режима са били отстранени. В пост във Фейсбук миналата седмица руското посолство в Северна Корея потвърди, че Куон Джон-гун е новият директор на отдела за Северна Америка в севернокорейското министерство на външните работи - пост, който беше вакантен, откакто Чхое стана заместник-външен министър. Началникът на Чхое - външният министър И Йон-хо, бивш пратеник в ядрените преговори - за когото имаше широки очаквания да преговаря с американския държавен секретар Майк Помпейо, така и не получи възможност да покаже на какво е способен, тъй като Ким продължава да разчита на Ким Йон-чхол - бивш ръководен кадър на разузнаването, специализирал се в междукорейските въпроси. Бившият дипломат в Лондон Тхе каза, че целта на нетрадиционния нов екип от севернокорейски преговарящи е да се опита да вбие клин между правещия каквото си иска Тръмп и неговия екип от технократи, повечето от които предпазливи и скептични към твърденията на Северна Корея, че продължава с денуклеаризацията. \"Севернокорейската дипломация възприе безпрецедентен тактически курс, който е специално съобразен с Тръмп\", заяви Тхе на пресконференция в Сеул във вторник. \"Като назначи Ким Хьок-чхол за преговарящ, Ким Чен Ун се опитва да остави впечатлението, че няма никой между тях двамата, така че Тръмп да говори с него и да не се вслушва в собствения си екип\", допълни той. / От БТА/", "date": "2019.02.21", "title": "Ким Чен Ун промени екипа за преговори за ядрената програма след обвинения в шпионаж"}
{"url": "https://www.24chasa.bg/novini/article/7310445", "text": "Установени са нарушения на режимите в Национален парк \"Рила\" при заснемане на филм. Това съобщиха от пресслужбата на Министерството на околната среда и водите /МОСВ/. От Дирекция \"Национален парк \"Рила\" (ДНП \"Рила\") са съставили актове за установяване на административни нарушения на българско юридическо лице за неспазване на режимите в парка при заснемането на филм. Нарушенията са установени след като епизодът със заглавие \"Планината Рила - България - В дивата пустош с Беър Грилс и Дерек Хъф\" е бил изпратен като сигнал на фейсбук страницата на МОСВ. От изпратения филмов материал е видно, че при заснемането са извършени нарушения на правилата и нормите за поведение в защитената територия чрез навлизане и плуване във водния басейн на Каракашево езеро, палене на огън, ловене и умъртвяване на животински видове (в епизода Беър Грилс лови и яде жаби). След подаване на сигнала ръководството на парка е извършило проверка по случая. Установено е, че филмът е заснет в периода 25- 26 юни 2017 г. в Парков участък Боровец, на територията на НП \"Рила\". Разрешението за заснемане е било дадено със заповед на директора на парка от 20 юни 2017 г. Според заповедта заснемането може да се извърши в два снимачни дни - 25 и 26 юни, в светлата част на денонощието, от 8.00 до 18.30 ч., при стриктно спазване на режимите и нормите, определени в Закона за защитените територии и Плана за управление на Национален парк \"Рила\". Със заповедта българското юридическо лице се задължава да спазва режимите и ограниченията в парка. Парковата охрана е провела инструктаж на снимачния екип, съставила е предупредителни протоколи и предписания за спазване на определените в заповедта условия. Служителите на парковата охрана, придружавали снимачния екип през двата снимачни дни, не са били свидетели на извършените нарушения. За изясняване на обстоятелствата управителят на българското юридическо лице, отговорно по заповедта от 20 юни, е било поканено за обяснение и връчване на актове за установяване на административни нарушения. Санкцията според законовия текст за нарушения за юридически лица е в размер на 1000 до 10 000 лв., а за физически лица се налага глоба от 500 до 5000 лв. Министърът на околната среда и водите Нено Димов е разпоредил проверка по случая, включително за действията на отговорните служители от ДНП \"Рила\" по време на заснемането на филма. По-късно от \"Дискавъри\" съобщиха, че при заснемането на епизода снимачният екип на предаването е придружаван от служители на Национален парк „Рила“ и всяко заснето действие е съгласувано със съответните отговорни лица от страна на Национален парк „Рила“. От компанията уточняват, че за реализацията на продукцията са издадени всички необходими административни документи и специални разрешителни от страна на природния парк, а цялостното заснемане е проведено под наблюдението на определените от парка отговорни служители. Длъжни сме да уточним също така, че самата поредица не е продукция на Discovery Communications, а е външна такава, се казва в позицията на компанията, откъдето допълват: Вярваме, че красотата на България заслужава да бъде представена по достоен начин не само у нас, но и в целия свят, което е основна цел и задача на този конкретен епизод.", "date": "2019.02.21", "title": "Екоминистерството погна тв звездата Беър Грилс - ял жаби и палил огън в Рила"}
{"url": "https://www.24chasa.bg/novini/article/7310353", "text": "Преброяването на населението и жилищния фонд у нас ще е от 22 януари до 15 февруари 2021 г. Това гласува парламентът, който окончателно прие Закона за преброяване на населението и жилищния фонд в Република България през 2021 г.  Досега са проведени 17 преброявания на населението като последното е през 2011 г. Предстоящото броене е най-мащабното изчерпателно статистическо изследване у нас, което се провежда на всеки 10 години, посочи на брифинт в НС председателят на НСИ Сергей Цветарски, предаде БТА. Референтната дата, към която ще се отнасят събраните по време на броенето данни, е 22 януари 2021г..За втори път преброяването ще е на два етапа като първият/електронен/ ще е 22-31 януари. Преброяването по домовете/втори етап/ ще бъде от 8.00 часа на 1 февруари до 20.00 часа на 15 февруари. При преброяването няма да бъде задължително лицата да попълват данни за етническа принадлежност, вероизповедание и здравен статус, според закона. Във въпросника обаче вероятно ще има графа \"не желая да посоча каква етническа/религиозна група съм\", която трябва да бъде отбелязана от тези, които не искат да обявят своята етническа принадлежност и вероизповедание. За това настояха от ВМРО. Относно пола, ще се посочва само биологичният, поясни Цветарски. Депутатите решиха да бъде приета Програма на преброяването, която да бъде внесена за разглеждане от Министерския съвет в тримесечен срок от обнародването на закона. Периодът за подготовка и провеждане на преброяването е съобразен с подготовката и провеждането на два изборни процеса през 2021 година - за народни представители и за президент и вицепрезидент, с оглед на ангажиментите на общинските администрации в изборния и преброителния процес. Органите на преброяването са Националният статистически институт, Централната комисия по преброяването/временен орган с председател председателят на НСИ/, териториалните статистически бюра, областните и общинските преброителни комисии. Лицето, отказало да предостави необходимите по закона данни, ще бъде глобявано със 160 лв. Ясно се декларира, че ще бъде спазена поверителността на данните, достъпа до информация и разпространението на крайните резултати в съответствие с националното и европейското законодателство. Очаква се разходите по преброяването да възлязат на 38 262 000 лв. като в тях е включено и разработването на нова електронна платформа за преброяване.", "date": "2019.02.21", "title": "Окончателно: Преброяват ни от 22 януари до 15 февруари 2021 г."}
{"url": "https://www.24chasa.bg/novini/article/7310341", "text": "Първият у нас Демонстрационен център за онлайн търговия на селскостопанска продукция откри в Аграрния университет в Пловдив земеделският министър Румен Порожанов. Той преряза лентата заедно с ректора проф. Христина Янчева. Това е част от инициативата \"16+1\", включваща държави от Централна и Източна Европа и Китай. \"Неслучайно този център е в България и той трябва да помогне по-бързо да се завърти колелото\", заяви Порожанов. Проектът създава условия за млади хора от Китай и страните от Източна и Централна Европа да развиват електронна търговия. Един от тях е Ангел Далгенски от Раковски, възпитаник на АУ, който ще търгува с прясно сирене, произведено във фермата му. \"Стратегията за цифровизация на земеделието е световна инициатива. Вече има стопанства, които се управляват с мобилните приложения на телефоните\", посочи министърът. Според него това ще е приоритет както за стопанствата, така и за преработвателните предприятия. \"Ако го оставим настрани, България ще изостане като конкурентноспособност. В момента ние я поддържаме с европейските фондове\", изтъкна Порожанов. Според него макар да сме малка държава, има какво да предложим на китайския пазар, но трябва да стъпваме на него по-уверено. Министърът се обърна към студентите и им каза, че живеят в много интересно и динамично време. \"Трябва да усъвършенствате това, което ние, по-възрастните се опитваме да направим\", посочи той.", "date": "2019.02.21", "title": "Порожанов откри първия онлайн център за търговия в Аграрния университет в Пловдив"}
{"url": "https://www.24chasa.bg/novini/article/7310366", "text": "Руският президент Владимир Путин проведе разговор по телефона с израелския премиер Бенямин Нетаняху, който бе планирал за днес посещение в Русия, но го отложи. За разговора, състоял се по инициатива на Израел, информира пресслужбата на Кремъл, цитирана от ТАСС. В навечерието на предстоящото работно посещение на израелския министър-председател в Москва двамата размениха мнения по актуални въпроси от международния и двустранния дневен ред. Освен това Нетаняху поздрави Путин по случай наближаващия официален празник - Деня на защитника на Отечеството, 23 февруари, посочи Кремъл, предава БТА. Насрочената за днес в Москва среща между Путин и Нетаняху се отлага по взаимно съгласие, съобщи вчера представител на израелското правителство. Вестник \"Джерусалем пост\" писа, че визитата на израелския премиер се отлага заради \"политическата ситуация\" в страната, където през април предстоят предсрочни парламентарни избори. Новата дата за посещението на Нетаняху в Москва ще бъде договорена по дипломатически канали, уточни вчера пресекретарят на Путин Дмитрий Песков.", "date": "2019.02.21", "title": "Нетаняху се обади на Путин, за да обсъдят посещението му в Русия"}
{"url": "https://www.24chasa.bg/novini/article/7310349", "text": "Димитър Желязков-Митьо Очите остава за постоянно в следствената килия, тъй като срещу него има доказателства, че евентуално е лидер на престъпна група за рекет, изнудвания и палежи. Това реши тричленен състав на апелативния спецсъд. Магистратите посочиха още, че на свобода той може да извърши престъпление, а освен това заради повдигнатите му обвинения може да получи строго наказание. Пред съда Желязков обяви, че не иска да бъде пускан, а да има възможност да отиде на преглед заради проектилите, останали в него след покушение от 2016 г. Съдът обаче посочи, че разрешението за медицински прегледи е работа на прокуратурата, тъй като делото е в досъдебна фаза. Магистратите лаконично коментираха обвиненията срещу Желязков, като обърнаха внимание освен на това, че е ръководил група от януари до август 2018 г., но и че е бил подбудител за палежи и изнудвания на територията на област Бургас срещу търговци в погребалния и хотелиерския бизнес. След заседанието прокурор Николай Христов увери, че на Желязков ще бъде предоставена възможност да посети за пореден път лекар. Медици вече са го преглеждали веднага, след като турските власти го върнаха в София миналия петък. Те са установили, че неговото здравословно състояние е добро.", "date": "2019.02.21", "title": "Митьо Очите остава в следствената килия, той поиска преглед заради проектилите в него"}
{"url": "https://www.24chasa.bg/novini/article/7310342", "text": "Езеро в Австралия загуби синия си цвят и стана розово. Водораслите във водите на езерото, което се намира в Мелбърн, са в основата на розовия цвят, посочват от управата на \"Паркове Виктория\" на страницата си във Фейсбук. Предпоставките за тях били високите нива на соли във водата, големите горещини, многото слънце и малкото дъжд. Водораслите в езерото произвеждат червени пигменти като част от тяхната фотосинтеза, коментира служител на парка, цитиран от \"Шпигел\". Той допълва, че посетителите на парка могат да се насладят на природния феномен, но да не бива да се докосват до водите на езерото. Веднага щом стане по-студено и по-дъждовно, езерото ще върне синия си цвят. Посетители на парка отбелязват, че тази промяна не се случва за първи път.", "date": "2019.02.21", "title": "Езеро в Австралия загуби синия си цвят, стана розово"}
{"url": "https://www.24chasa.bg/novini/article/7310374", "text": "ДПС са готови да обсъдят предложения за санкции спрямо отсъстващите депутати от парламента, но едва след дебата ще заемат позиция. Повод управляващата коалиция да заговори за глоби на соцдепутатите стана бойкотът на левицата, която от тази седмица спря да идва в парламента, предава \"Нека да вкарат тези предложения и ще ги обсъдим публично, пред всички. Към момента правилникът е такъв, длъжни сме да го спазваме. Какво да получават, какво не, ще се получи след дебата и това, което каже правилникът и решението\", коментира Халил Летифов. \"Ама ми се ще и да водим дебат за какво една част от парламента работи по някакъв дневен ред, който не е актуален, а другата част въобще не работи\", намекна той по адрес на ГЕРБ и БСП. \"Това е по-съществен дебат, отколкото за това какво получават народните представители\", коментира Халил Летифов. Зам.-председателят на ПГ на ДПС припомни, че народните представители имат ангажименти и в парламента, и извън него. \"Ние смятаме, че народните представители трябва да работят\", категоричен беше той.", "date": "2019.02.21", "title": "ДПС за санкциите в парламента: Депутатите трябва да работят"}
{"url": "https://www.24chasa.bg/novini/article/7310397", "text": "В дипломатическите среди отново стана актуален въпросът за международна конференция, подобна на тази в Дейтън, като място, където отношенията между Белград и Прищина окончателно да бъдат разрешени. Целта на такава идея на практика би била великите сили, а това означава Русия и Китай, както и САЩ или Германия, чиито становища по принцип са отдалечени, да съгласуват позициите си и да застанат зад евентуално споразумение, което ще постигнат Белград и Прищина под егидата на ЕС. Тази международна конференция би била на практика гарант на споразумението и \"печат\", че след него няма да се правят едностранни стъпки, които да застрашат постигнатото решение. Засега не съществува никакво официално предложение, когато става въпрос за този формат, макар че за него вече говориха отделни лица, някои по света, някои - в сръбското публично пространство. Неизвестно е също така каква в този случай ще бъде ролята на Европейския съюз като посредник в диалога, който е блокиран, дали по този начин ще се изяснят всички международни \"играчи\" или само някои, а също така - дали с подписа си върху такъв документ, например, Русия на практика би дала мнението си, когато става дума за южната сръбска област, и би се отрекла от правото на вето, с което се ползва в ООН. Според \"Данас\" именно САЩ са онези, на които тази идея е близка. На такава конференция в изолирано пространство, след неколкодневно или неколкоседмично преговаряне, би приключил процесът и би се подписало задължаващо споразумение между Белград и Прищина. Според идеята на американците това споразумение ще означава минимална корекция на границите, определени гаранции за сърбите в Косово и условно признаване на Косово от страна на Сърбия. Условното признаване би подразбирало съгласието на Белград Прищина да стане членка на ООН и други международни институции, посочват дипломатически източници на вестника. Душан Янич от Форума за етнически отношения казва, че доколкото му е известно, идеята за международна конференция съществува сред местни, но и международни експерти, а и в Русия, където за нея се застъпва Руският съвет за външни работи. Той обаче отбелязва, че трябва да имаме предвид, че международните конференции служат, за да приключат войни, да се постигне мир и да се градят нови отношения. Според неговото мнение за САЩ може да има опция първо да се стигне до споразумение, а после то да бъде потвърдено. Сегашният модел на нормализиране на отношенията протича под патронажа на ЕС, а е утвърден от Общото събрание на ООН по искане на Брюксел и Белград. Обаче ако се стигне до нов модел и се активира нов формат, това би означавало преговарящите екипи с дни и седмици да преговарят изолирани от обществеността и накрая да излязат със споразумение, което официално ще бъде парафирано от страна на преговарящите, но и и от ЕС, който би могъл на тази церемония да покани САЩ и Русия, разказва той. Ако нещата се развиват по този начин, документът на финала би могъл да получи съгласие в Съвета за сигурност на ООН, с което от дневния ред ще бъде свалена резолюция 1244. Именно за тези дълги разговори, случайно или преднамерено, намекна шефката на европейската дипломация Федерика Могерини, говорейки за продължението на диалога между Белград и Прищина. След като се създадат условия, съм готова не само да свикам нов рунд от диалога на най-висше политическо ниво за първата следваща сутрин, но и да ни заключа за колкото е необходимо, за една седмица, месец или три месеца, каза Могерини. Ако нещата се разиграят по този начин, разказва Янич, Белград и Прищина биха постигнали договор, а неговото потвърждаване би се случило на някоя тържествена международна церемония, което в голяма степен би облекчило и много други неща, като промяната на конституцията. Същевременно застъпниците на провеждането на международна конференция не я виждат по този начин, а са за промяна на границите и смятат, че Русия и Китай трябва да бъдат включени в историята. Той не вижда твърде голяма готовност за нещо такова и сред политиците. В този момент и едните, и другите се тревожат повече за собствената власт и избирателите, казва Янич. За международна конференция за решаването на косовския \"възел\" се говореше и миналата година, а сред първите, които я спомена, бе Волфганг Петрич, бивш специален пратеник на ЕС за Косово и бивш върховен представител на международната общност в Босна и Херцеговина. Той тогава казваше, че може да си представи формат, наподобяващ на Дейтън. И се застъпвам в това да се включи и Русия, за да може веднъж завинаги да се разчисти цялата постюгославска ситуация и за да можем напълно да се фокусираме върху всички жизненоважни политически и икономически въпроси и бъдещето на ЕС, което включва страните от Западните Балкани като равноправни партньори, посочи той. Подобно становище има и професорът от Факултета за световна икономика и международни отношения Екатерина Ентина, която преди известно време каза, че косовският въпрос, но и други отворени проблеми в региона биха могли да бъдат решени на международна мирна конференция, ако световните сили като Русия и САЩ, както и страните на Балканите, покажат, че са готови за отворен диалог. И сръбският шеф на дипломацията Ивица Дачич на няколко пъти повтори, че идеята за международна конференция не му е чужда, но преди нея Белград и Прищина би трябвало да се договорят. Провеждането на международна конференция за окончателното решение на статута на Косово се подразбира, но това ще бъде финалната част, която трябва да е предхождана от възможност за сключване на споразумение, смята Владан Кулешич, професор по конституционно право в Университета \"Унион-Никола Тесла\" и участник в международната конференция за Косово, която се проведе в Рамбуйе през 1999 година. Конференцията изобщо не е спорна, но няма да я има, ако няма възможност на нея да се постигне споразумение, коментира той преди известно време идеята за това, че окончателно решение на косовския проблем трябва да се търси в рамките на международна конференция. /От БТА/", "date": "2019.02.21", "title": "В дипломатическите среди отново се споменава Дейтън 2. Какво означава това за Сърбия?"}
{"url": "https://www.24chasa.bg/novini/article/7310398", "text": "Жена от Търговище е дала 1800 лева при телефонна измама. Въвеждането в заблуждение на 75-годишната жителка на града е станало вчера, съобщиха от ОД на МВР. Сигналът в районното управление тя подала между 17.00 и 18.00 часа. Жената получила обаждане на стационарния си телефон, при което неизвестен се представил за полицай от криминалната полиция и помолил за съдействие в \"операция\" за задържането на извършители на телефонни измами. Поискан й бил номерът на мобилния телефон за получаване на указания за по-нататъшни действия. Последвало обаждане на нуждаеща се от лечение мнима дъщеря и лекар, който поискал 30 000 лева за операцията. След няколко разговора с \"полицая\" и с \"медика\" жената оставила наличните 1800 лв. в чантичка на дръжката на входната врата на къщата си. Образувано е досъдебно производство.", "date": "2019.02.21", "title": "Възрастна жена даде на ало измамници 1800 лв. в Търговище"}
{"url": "https://www.24chasa.bg/novini/article/7310419", "text": "Boeing-787-9 Dreamliner на британската Virgin Atlantic, изпълняващ редовен полет от Лос Анджелис до Лондон, премина свръхзвуковата бариера, съобщава The Washington Post, цитиран от  . Самолетът развил скорост от 801 мили в час (1289 км), превишавайки скоростта на звука (767 мили или 1234,8 км/час). Това е станало възможно заради силен въздушен поток със скорост 402 км в час. „Боинг“-ът е минал свръхзвуковата бариера над Пенсилвания на височина 11 километра, попадайки в силно въздушно течение. Командирът на самолета Питър Джеймс написа в „Туитър“, че никога досега е виждал толкова силен попътен вятър. Нормалната скорост на Boeing-787-9 Dreamliner е 903 км в час, максималната - 945 км/ч, а отклонение от тези стойности е възможно заради конкретните атмосферни условия.", "date": "2019.02.21", "title": "Пътнически \"Боинг\" премина свръзвуковата бариера. Командирът: Силен попътен вятър!"}
{"url": "https://www.24chasa.bg/novini/article/7310418", "text": "Решението на албанската опозиция да се откаже от места в парламента в знак на протест срещу политиката на премиера Еди Рама \"сериозно затруднява функционирането на демокрацията в Албания\". Това се казва в съвместно изявление на върховния представител на ЕС за външната политика и сигурността Федерика Могерини и на европейския комисар за разширяването Йоханес Хан, предаде ТАСС. Във връзка с днешните протести в Албания отново подчертаваме правото на гражданите за участие в мирни демонстрации като най-важен елемент и ключова ценност на демокрацията, но решително осъждаме всякакви изявления на политически лидери, отправящи призиви към насилие, се казва в изявлението, предава БТА. Освен това решението на опозицията да се откаже от мандатите си сериозно затруднява функционирането на демокрацията в Албания. Парламентът е място, в което реформите и съответните събития трябва да се обсъждат и да се върви напред, а не да се прави бойкот, е посочено още в текста. В документа се казва още, че тези решения и действия са контрапродуктивни и са в разрез с демократичния избор на албанските граждани и подриват прогреса, постигнат от страната на пътя й към ЕС. Очакваме правителството и опозицията да участват в конструктивни дискусии с цел да преодолеят сегашната политическа ситуация за благото на Албания и гражданите й, е посочено още в изявлението на Могерини и Хан.", "date": "2019.02.21", "title": "ЕС: Действията на опозицията в Албания усложняват ситуацията в страната"}
{"url": "https://www.24chasa.bg/novini/article/7310446", "text": "Три месеца преди изборите за Европейски парламент десницата на континента и нейният водач Манфред Вебер са с несигурни позиции вследствие на кампанията на унгарския популист Виктор Орбан срещу председателя на Европейската комисия Жан-Клод Юнкер. Както установи АФП по улиците на Будапеща вчера можеха да се видят плакати с лика на Юнкер с насмешлива усмивка и те нямат за цел да агитират за ЕС преди насрочените в края на май избори за подновяване на Европарламента, а са по-скоро упрек към Брюксел за подкрепата му за имиграцията. Проблемът: Орбан, както и Юнкер, са част от едно и също политическо семейство - на Европейската народна партия (ЕНП), която разполага с мнозинство в ЕП. Партията обединява десни европейски формации като Християндемократическия съюз (ХДС) на германската канцлерка Ангела Меркел, нейният баварски събрат Християндемократическия съюз (ХСС) и френската партия \"Републиканците\". Критикувайки \"фалшивите информации\" за политиката на ЕС, разпространявани от Будапеща, говорителят на ЕК Маргаритис Схинас изрази съжаление за тази \"непонятна\" кампания на унгарското правителство. Колкото до бившия премиер на Люксембург Юнкер, той повтори нещо, което каза още през октомври миналата година: \"Виктор Орбан повече няма място в ЕНП\". Дискретният баварец Манфред Вебер, който през ноември миналата година оглави ЕНП за изборите през май, се ограничи с това да препрати в Туитър, без коментар, осъдително изказване на председателя на ЕНП, французина Жозеф Дол, за унгарската кампания. \"Осъждам категорично унгарските нападки и безпочвени заговори срещу председателя Юнкер\", написа Дол, без същевременно да поиска изключване на партията на Орбан, ФИДЕС, от ЕНП. Вече критикуван за липсата си на обаяние, Вебер, който е голям познавач на европейските институции, но няма никакъв управленски опит в Германия, е изправен пред дилема на фона на очакванията, според всички допитвания, ЕНП да изгуби места в новия състав на ЕП след майските избори. \"Той е притиснат в ъгъла. Ако започне дебати, задължава цялата партия да заеме позиция\", казва Ерик Морис от Фондация \"Шуман\" в Брюксел. А за изключването на ФИДЕС ще са нужни писма от ръководството на седем членуващи в ЕНП партии, които трябва да поискат официално това. За момента обаче няма нито едно такова писмо, въпреки че се чуват все повече гласове против унгарския премиер. Гунар Хьокмар, водач на шведската делегация в групата на ЕНП, писа лично на Вебер, призовавайки го въпросът за Орбан, \"който прекрачи границите\", да бъде обсъден на среща още следващата седмица, показва писмо, до което е получила достъп АФП. Отмар Карас, който оглавява листата на австрийските консерватори (Австрийската народна партия) за европейските избори, но не е водач на партията, отново поиска прекратяване на членството на ФИДЕС в групата на ЕНП. От германска страна обаче има силна неохота. \"Ако изгоним партията, я запращаме в ръцете на Салвини\", каза евродепутат от ХДС, пожелал да остане анонимен. Италиански вицепремиер и вътрешен министър Матео Салвини, лидер на крайнодясната партия \"Лига\", вече осъществи контакт с Виктор Орбан и с водачката на френската формация \"Национален сбор\" на Марин Льо Пен, подготвяйки съюзи след европейските избори. Без ФИДЕС ЕНП ще се лиши от 12 от сегашните си 217 евродепутати. Това ще има значение в новия парламент, чийто състав ще бъде намален на 705 депутати след Брекзит, тъй като за избирането на следващия председател на ЕК ще са нужни над половината гласове. Манфред Вебер ще трябва да разчита на добрата воля на други парламентарни групи, за да успее да оглави изпълнителния орган на ЕС. \"А липсата на реакция от негова страна прави още по-малко легитимна кандидатурата му в очите на европейските \"Зелени\", социалдемократи и либерали\", отбелязва Ерик Морис. \"Всичко това неизбежно увеличава шансовете на един необявен алтернативен кандидат\", подчертава той. Едно от цитираните имена е това на главния преговарящ от страна на ЕС за Брекзит, французина Мишел Барние (от ЕНП). /БТА/", "date": "2019.02.21", "title": "Европейската десница е отслабена от атаките на популиста Орбан срещу Юнкер"}
{"url": "https://www.24chasa.bg/novini/article/7310451", "text": "Европейската комисия почете днес с минута мълчание навършването на първата годишнина от убийството на словашкия разследващ журналист Ян Куциак и неговата годеница, предава БТА. Комисията призова за бързо приключване на разследването на убийството и за изправяне на виновниците пред правосъдието. ЕК не е забравила това престъпление, което осъжда възможно най-решително. Европа е световното средище на демокрацията и върховенството на закона. Журналистите са носеща стена на нашето общество. Всички държави трябва да направят всичко по силите си, за да ги защитят, заяви говорител на комисията. Убийството на Куциак се свързва с незавършеното му разследване за корупция в словашкото правителство. Според събраните от Куциак приживе данни е установена връзка между правителствените среди и италианската мафия, злоупотребявали със средства от ЕС за земеделие.", "date": "2019.02.21", "title": "ЕК почете с минута мълчание годишнината от убийството на журналиста Ян Куциак"}
{"url": "https://www.24chasa.bg/novini/article/7310472", "text": "Президентът Румен Радев пристигна в Швейцария, където ще бъде на двудневно официално посещение по покана на президента Ули Маурер, съобщи БТА. По-късно днес в Берн държавният глава ще се срещне с наши сънародници, които живеят и работят в Швейцария. Утре президентът Радев ще бъде посрещнат с официална церемония от швейцарския си колега Ули Маурер във военновъздушната база \"Мейринген\", където ще се състоят пленарните разговори между официалните делегации. В базата Радев и Маурер ще наблюдават учението Alpha Scramble със самолети F/A-18.", "date": "2019.02.21", "title": "Президентът Румен Радев пристигна \nв Швейцария"}
{"url": "https://www.24chasa.bg/novini/article/7310444", "text": "И нашият състав на ЦИК беше избран на 21-ви март 2014 г. и имахме два месеца да подготвим евроизборите, но благодарение на приемствеността и на опита на колегите, които бяха участвали в предишни състави на ЦИК, успяхме да се справим. Това заяви говорителката на ЦИК Камелия Нейкова по повод старта на процедурата за ибзор на нов състав на ЦИК.  \"Не за първи път се правят промени в изборното законодателство в последния момент. Ние сме започнали да работим по организацията на евроизборите още от края на 2018 г. Подготовката тече по Изборния кодекс такъв, какъвто е до момента, добави Нейкова.  Друг от говорителите на ЦИК Александър Андреев каза, че вече по работни групи комисията подготвя изборните книжа, разяснителната кампания и хронограмата за евровота.  \"Няма как ние да коментираме дали на новата ЦИК ще й е трудно да организира евроизборите, заяви Андреев. Работи се и по подготовката на техническото задание за осигуряване на машини за гласуване, но все още има много неизяснени въпроси и не е ясно дали устройствата ще бъдат купени или наети, но Андреев бе категоричен, че срокът за осигуряването им трябва да стигне.  Според последните промени в Изборния кодекс за евроизборите през май трябва да бъдат осигурени 3000 машини за гласуване. ", "date": "2019.02.21", "title": "ЦИК: И ние бяхме избрани два месеца преди евроизборите през 2014 г."}
{"url": "https://www.24chasa.bg/novini/article/7310494", "text": "Полицаи от Трето районно управление в София хванаха крадец, отмъкнал дамската чанта на жена на улица в София. Действия по разследването стартирали през месец януари, когато млада жена заявила, че е станала жертва на грабеж. Потърпевшата разказала пред разследващите, че на 2 януари, около 17 часа в района на ул. \"Монтевидео\" непознат младеж издърпал дамската й чанта, съдържаща лични документи и мобилен телефон, и избягал, съобщиха от МВР. В резултата на предприетите оперативно-издирвателни действия в рамките на образуваното досъдебно производство бил установен и задържан извършителят на деянието- 17- годишен от София. Част от откраднатите чужди вещи са намерени и иззети. След доклад на събраните материали в Софийската районна прокуратура мъжът е привлечен като обвиняем за престъпление по чл. 198 от НК. С прокурорско постановление му е наложена марка за неотклонение \"задържане под стража\" за срок до 72 часа.", "date": "2019.02.21", "title": "Хванаха 17-годишен, отмъкнал чантата на жена на улица в София"}
{"url": "https://www.24chasa.bg/novini/article/7310493", "text": "38 - годишен мъж е задържан за нанесен побой. Сигналът в полицията бил за възникнал скандал вчера, около 18.30 часа в с. Селище. Това съобщиха от пресцентъра на МВР. Установено е, че задържаният е ударил в областта на главата 61-годишен мъж от селото, който е настанен за лечение в болнично заведение, без опасност за живота. Работата по случая продължава.", "date": "2019.02.21", "title": "Арестуваха 38-годишен в благоевградско село, пратил мъж в болница след побой"}
{"url": "https://www.24chasa.bg/novini/article/7310503", "text": "С постановление на Районната прокуратура в Момчилград в РУ-Кирково е започната проверка по чл.144, ал.2 във връзка с ал.1 за отправена закана за разправа с длъжностно лице - фелдшер във Филиал на спешна помощ, при посещение на адрес в село Дюлица на 13 февруари, съобщиха от пресцентъра на ОД МВР. Работата по случая продължава група \"Охранителна полиция\" в управлението", "date": "2019.02.21", "title": "Заканиха се на фелдшер от Спешна помощ при посещение на адрес в село Дюлица"}
{"url": "https://www.24chasa.bg/novini/article/7310504", "text": "Предизвиканите от Брекзит пукнатини в политическата партийна система на Великобритания станаха още по-големи вчера, след като три проевропейски депутатки напуснаха управляващите консерватори, за да се присъединят към нова центристка група на независими. Всички те са против решимостта на консервативното правителство да изведе Великобритания от Европейския съюз със или без сделка за развод. Ана Субри, Хайди Алън и Сара Уоластън напуснаха Консервативната партия, за да се присъединят към осем бивши депутати лейбъристи в съюз, наречен Независима група. Това са съвсем малка част от 650-те депутати в Камарата на общините. Напусканията обаче представляват най-голямата промяна за политическите партии във Великобритания от десетилетия. Отцепилите се депутати се надяват да привлекат членове сред недоволните проевропейски политици както от Лейбъристката, така и от Консервативната партия, и да изградят нова сила в центъра на британската политика. Те донякъде са вдъхновени от движението \"Напред\" на френския президент Еманюел Макрон, което доминираше на последните президентски и парламентарни избори във Франция за сметка на партиите от основното течение в страната. \"И двете ни партии са развалени. Ние ще променим политиката към по-добро\", заяви вчера групата в Туитър. В писмо до министър-председателката Тереза Мей трите бивши консерваторки обвиниха партийните лидери, че са изоставили политическия център, и казаха, че \"последната капка, с която според нас чашата преля, е катастрофалният подход на това правителство към Брекзит\". Излизането на Великобритания от ЕС е планирано за 29 март, но британските депутати още не са постигнали съгласие по сделка за условията на развода. Трите напуснали депутатки обвиниха правителството на Мей, че позволява на подкрепящото Брекзит твърдолинейно крило на консерваторите да тласне страната до ръба на вредно за икономиката излизане от общността \"без сделка\". Алън каза, че Мей е била \"принудена да се подчини\" от привържениците на Брекзит и \"тегли страната и парламента въпреки бурната им съпротива към ръба на пропастта без сделка\". Субри каза, че опитите за модернизиране на десноцентристката партия чрез насърчаване на по-многообразна членска маса и справяне със социалните проблеми са били унищожени от всепоглъщащото вманиачаване с Брекзит. \"Аз не напускам Консервативната партия - тя ни напусна\", каза Субри. Мей каза, че е натъжена от решението, но заяви, че правителството \"върши това, което е правилно за нашата страна\", като изпълнява решението на избирателите за излизане от ЕС. Трите се присъединиха към осем разбунтували се лейбъристи, които тази седмица напуснаха основната опозиционна партия заради посоката, в която върви тя под ръководството на левия лидер Джереми Корбин. Напусналите лейбъристи го обвиняват, че оказва слаба съпротива срещу плановете на Мей за излизане от ЕС и не премахва антисемитизма в партията. Джоан Райън, която е един от бившите лейбъристки депутати, каза, че партията се е \"заразила с напастта на антиеврейския расизъм\" под ръководството на Корбин, който е отдавнашен поддръжник на палестинците. Отдавна има признаци, че решението на избирателите от 2016 г. за излизане от ЕС може да предизвика голяма промяна в британската политика, защото Брекзит разцепи както консерваторите, така и лейбъристите на враждуващи крила - поддръжници на Брекзит и поддръжници на ЕС. Не е ясно дали разцеплението в двете партии, които отдавна доминират в политиката, ще помогне за излизане от политическата безизходица във Великобритания заради Брекзит. Миналия месец британските депутати отхвърлиха споразумението за развод, договорено от правителството на Мей и ЕС, а опитите на Мей да убеди Брюксел да се съгласи за промени в сделката са безуспешни. Членовете на Независимата група искат свикване на нов референдум за Брекзит, който може да задържи Великобритания в общността от 28 държави. Консервативното правителство на Мей е против тази идея, а лейбъристите под ръководството на Корбин се отнасят хладно към нея. През идните седмици към Независимата група вероятно ще се присъединят още депутати, но е трудно да се предскажат шансовете й за успех. Преподавателят по политика в Манчестърския университет Роб Форд каза, че това прегрупиране - \"междупартийно разцепване, противопоставящо центъра срещу крайностите\" - няма аналог в следвоенната британска политика. А макар политическата система във Великобритания отдавна да се противопоставя на промените, Форд каза, че господството на двете големи партии, консерваторите и лейбъристите, отслабва. \"Вече не са толкова много хората, които имат \"отбор\", към който се чувстват привързани\", каза той. \"Затова е по-лесно нова сила да направи пробив.\" \"А тук има нова форма на племенна привързаност, която е привързаност към твоя глас на референдума (за Брекзит). Тази нова партия очевидно ще бъде политическото крило на (привържениците на) \"Оставането\".\" (От БТА)", "date": "2019.02.21", "title": "Британската политика се раздробява още повече след напускането на трима консерватори"}
{"url": "https://www.24chasa.bg/novini/article/7310510", "text": "Тържествено честване в централната сграда на Европейската комисия в Брюксел, организирано от българския еврокомисар по цифровата икономика и общество Мария Габриел, събра българската общност, ученици, учители, чуждестранни гости за отбелязване на предстоящия Национален празник на България. Официални гости бяха вицепрезидента Илияна Йотова, вицепремиера Марияна Николова, посланици. Това съобщиха от пресцентъра на Представителството на ЕК в България. „При всички изпитания на времето, страната ни всеки път се е възраждала за нов живот. Така, както и преди 141 години. Всяка годишнина е повод за равносметка. В миналото търсим своите корени, в настоящето отстояваме своята идентичност и гледаме напред в бъдещето с вярата да отговорим на предизвикателствата пред нашия народ и общността на европейските народи, чиято съдба сме избрали да споделяме. Творбите на 12-те победители в конкурса за компютърна рисунка „България в Европа – минало, настояще и бъдеще“, който организирах за българските ученици, също изпращат послание, че България има млади хора с талант и цифрови умения, ценящи своята история, култура и идентичност“, заяви при откриването на събитието комисар Мария Габриел. Деца от Българското училище „Пейо Яворов“ към Посолството на България в Брюксел и учениците от българската секция в Европейско училище IV изнесоха богата програма с рецитал на български стихове, фолклорни песни и танци, с което скъсиха още повече разстоянието между родното място и Брюксел.", "date": "2019.02.21", "title": "Вижте как българи честваха в ЕК предстоящия 3 март заедно с Мария Габриел (Снимки)"}
{"url": "https://www.24chasa.bg/novini/article/7310558", "text": "Старозагорският районен съд изпрати за 2 години при първоначален общ режим зад решетките Атанас А., на 31 г. от ромския квартал на града \"Лозенец\", по обвинение, че блудствал с биологичната си баба, на 73 години, а след това я заплашил и с убийство. Подсъдимият признал изцяло вината си и поискал дело по съкратената процедура, което протекло в едно заседание. Това съобщиха днес от Апелативната прокуратура в Пловдив. Атанас и баба му живеели в едно домакинство, а възрастната жена се грижела за децата на внука си. От началото на м.г. младият мъж започнал да се държи арогантно и агресивно към баба си, обиждал я и отправял към нея обиди. На неустановена дата през март внукът блудствал с беззащитната жена - опипвал я цинично с цел да възбуди и удовлетвори половото си желание без съвкупление, като използвал сила и заплахи, за да постигне целта си. През септември агресивното поведение на внука ескалирало и той си позволил да заплаши жената и с убийство, като й казал: \"Ще те утрепя и ще не сложа в гроба\". Тази закана възбудила в бабата основателен страх, че може да бъде осъществена, и тя се оплакала на роднини, сигнализирала и в полицията. Присъдата на Райнния съд в Стара Загора не е окончателна, тя подлежи на обжалване и протест пред Окръжния съд.", "date": "2019.02.21", "title": "2 години затвор за млад мъж, блудствал и плашил баба си с убийство"}
{"url": "https://www.24chasa.bg/novini/article/7310570", "text": "Постигнато е съгласие за съвместно отбелязване на цар Самуил, Свети Климент и Свети Наум. Това е станало на двудневна среща на съвместната комисия по исторически и образователни въпроси между Република Северна Македония и Република България, която приключи снощи в Скопие, съобщава вестник \"Нова Македония\", цитирана от БТА. След дълги дебати съвместната комисия постигна съгласие да даде препоръка на правителствата, че съществуват достатъчно елементи за общо отбелязване на Св. Климент, Св. Наум и цар Самуил като мост за изграждане на взаимни приятелски отношения в духа на Договора за приятелство и добросъседство, се казва в съобщение на Института за национална история. На срещата била разгледана възможността за съвместно отбелязване на някои исторически личности, които са значими и за двете държави, а дискусията за учебниците по история бе отложена за следващата среща. Това бе четвъртата среща на общата комисия по исторически и образователни въпроси, която бе формирана съгласно Договора за добросъседство между двете страни, отбелязва изданието.", "date": "2019.02.21", "title": "\"Нова Македония\": Ще честваме заедно с България цар Самуил, Свети Наум и Свети Климент"}
{"url": "https://www.24chasa.bg/novini/article/7310560", "text": "Служителите на Европейската комисия не попадат под юрисдикцията на Румъния. Те са отговорни единствено по правилата за привилегиите и имунитетите, залегнали в договора за ЕС, подписан и от Румъния. Това заяви говорител на ЕК в отговор на въпрос, свързан със съобщенията за  предаде БТА. Научихме от медиите за започването на разследване срещу няколко представители на ЕС за действията им в служебно качество. Не коментираме национални правни процедури, но все пак искаме да напомним на румънските власти, че всички представители на ЕК са под юрисдикцията на Съда на ЕС и националните власти нямат юрисдикция по тези въпроси, заяви говорител на комисията. Не знаем какви са обвиненията, не сме получили нищо официално. Не желая да драматизирам отражението на този случай върху председателството на Съвета на ЕС. Напротив, искам да поздравя прекрасната работа на румънските власти и на румънското Постоянно представителство към ЕС, които в последните две седмици водят забележителни преговори. Това показва, че страната има възможностите да води европейското законотворчество, добави говорителят. Както БТА съобщи, по данни в румънските медии специалният отдел за разследване на престъпленията в съдебната система в Румъния разследва Тимерманс за фалшифициране на доклада по механизма за сътрудничество и проверка. Според публикациите обвиняемите \"ще трябва да се явят в Отдела за разследване на престъпленията в правосъдието, за да се разпишат\".", "date": "2019.02.21", "title": "ЕК: Еврокомисарите не попадат под румънската юрисдикция"}
{"url": "https://www.24chasa.bg/novini/article/7310576", "text": "Това, че Великобритания говори за разполагане на военен кораб в Тихия океан, може да усложни нейните отношения с Китай, предупреди днес британският финансов министър Филип Хамънд, цитиран от Ройтерс. В момент, когато Великобритания се готви да напусне ЕС в края на следващия месец, тя иска да задълбочи своите дипломатически отношения и търговски връзки с други страни по света, предаде БТА. По-рано този месец британският министър на отбраната Гавин Уилямсън каза, че страната му може да използва военна сила в подкрепа на интересите си след Брекзит, и представи планове за разполагане на нов самолетоносач в Тихия океан. Според британски медии Китай е анулирал разговори за търговията с Хамънд заради изявлението на Уилямсън. Запитан от радио Би Би Си дали изказването на колегата му на отбраната е навредило на отношенията с Китай, британският финансов министър заяви: \"Това са комплексни отношения и нещата не станаха по-прости заради китайското безпокойство във връзка с разполагането на кораб на Кралските военноморски сили в Южнокитайско море\". Британският внос от и износ за Китай достигна рекорд през 2017 г. Китай е бил шестият пазар за износ на Великобритания през въпросната година и четвъртият пазар за внос, като износът и вносът са достигнали съответно 22,3 милиарда и на 45,2 милиарда паунда, според данни на Камарата на общините. В изказването си по-рано този месец Уилямсън обяви, че първата мисия на британския самолетоносач \"Кралица Елизабет\" ще бъде в Средиземно море, Близкия изток и Тихоокеанския регион. През август британски военен кораб предизвика гнева на Китай, преминавайки близо до Параселските острови в Южнокитайско море, претенции върху които има Пекин. Британският министър на финансите определи изказването на своя колега на отбраната като преждевременно, защото самолетоносачът няма да е в пълна оперативна готовност още няколко години, не е взето никакво решение и дори не е обсъждано къде ще бъде разположен той. \"Мисля, че е много е важно да се отнасяме много внимателно към отношенията на Великобритания с Китай\", подчерта освен това той.", "date": "2019.02.21", "title": "Британски министър: Приказките за разполагане на военен кораб усложняват \nотношенията с Китай"}
{"url": "https://www.24chasa.bg/novini/article/7310634", "text": "Още петима души, при които е бил потвърден грипен вирус, починаха в Румъния, с което общият брой на жертвите на вируса през този сезон нарасна на 147 души, съобщава телевизия Антена 3, като се позовава на Националния център за наблюдение и контрол на заразните болести към Националния институт по обществено здраве. При последните пет жертви на грипа в Румъния е бил потвърден грипен вирус от тип А, предаде БТА. Всички починали лица са страдали и от други заболявания и не са били ваксинирани. Министърът на здравеопазването на Румъния Сорина Пинтя обяви на 30 януари грипна епидемия, след като бяха регистрирани десетки жертви на вируса.", "date": "2019.02.21", "title": "Смъртните случаи от грип в Румъния станаха \n147"}
{"url": "https://www.24chasa.bg/novini/article/7310644", "text": "Действията по разследването и документиране на престъплението са извършени под надзор на Окръжна прокуратура – Шумен. Работата по случая започнала след получен преди време сигнал за извършване на незаконни банкови сделки от жител на село Лятно. Сигналът е докладван на прокурор в Окръжна прокуратура - Шумен. По заведената преписка е образувано досъдебно производство за извършено престъпление по чл. 252 от НК. Предприети са оперативни действия за разплитане на случая. В ранните сутрешни часове вчера служители от сектора са престъпили към претърсване в имот, обитаван от 33-годишен местен жител. В хода на предприетите процесуално-следствени действия са намерени и иззети: 31 банкови карти, собственост на различни хора; писма от банки с посочени ПИН кодове на банкови карти; 11 чужди документа за самоличност /лични карти/; нотариални актове на имоти; запис на заповеди; договори, между които и 22 ипотечни; три тефтера с вписани имена и различни суми; извлечения от банкови транзакции. В имота са намерени още множество чужди вещи и документи. Иззети са ключове за 27 моторни превозни средства, в дворно място към имота на 33-годишния са открити четири мотопеда, три мотоциклета и пет моторни превозни средства различни марки и модели, също чужда собственост. В къщата са намерени седем преносими компютъра, 13 мобилни апарата, 19 свидетелства са регистрации за моторни превозни средства – 17 от тях български, две с германска регистрация. Иззети са множество златни накити - пръстени, обици, гривни и синджири, сумата от 28 920 лева и 500 паунда. Открити и иззети са четири газови пистолета, 51 патрона с различен калибър /22, 25, 7,62 х54 и 9х19/. Разпитани са свидетели, някои от тях пред съдия в Окръжен съд - Шумен. 33-годишният мъж е задържан за срок до 24 часа в полицейското управление. Работата по разследването на престъплението продължава под ръководството на окръжната прокуратура. ", "date": "2019.02.21", "title": "Разкриха и пресякоха незаконна лихварска дейност в Шумен"}
{"url": "https://www.24chasa.bg/novini/article/7310786", "text": "Бившият лидер на опозиционната Народнорепубликанска партия (НРП) в Турция положи клетва като депутат днес, след като поради здравословни проблеми не можа да стори това след парламентарните избори на 24 юни м.г., предаде турската частна телевизия НТВ. 80-годишният Байкал бе приет в болница през октомври 2017 г. заради запушване на кръвоносен съд в мозъка. След 51 дни прекарани в интензивно отделение, той замина за рехабилитация в болница в Германия. В Турция се завърна през март м.г. и продължи лечението си, а на изборите през юни същата година бе избран за депутат от Анталия, предава БТА. Едва днес обаче дългогодишният лидер на НРП (2000-2010 г.) бе в състояние да се закълне в парламента. Той отиде там с инвалиден стол и се изкачи на подиума по специално поставена за него платформа. Клетвата си Байкал произнесе със слушалка в ухото, по която синът му му диктуваше текста. Дениз Байкал бе принуден да подаде оставка от председателския пост през 2010 г., след като в интернет бе разпространен видеозапис, изобличаващ го в извънбрачна връзка с представителка на неговата партия. И след това обаче той остана влиятелна фигура в турския политически живот.", "date": "2019.02.21", "title": "Бившият опозиционен лидер в Турция Дениз Байкал положи клетва като депутат"}
{"url": "https://www.24chasa.bg/novini/article/7310803", "text": "Екипът на читалището в Батак търси помощ за набиране на средства за спешен ремонт на емблематичната сграда в града  Години старата сграда на Народно читалище “4 май - 1897 г.”, гр. Батак се руши. Финансова подкрепа за ремонта от отговорните институции няма, а неговата стойност се повишава всяка година, тъй като разрухата, която оставя след себе си времето, само се трупа. Сградата е част от центъра на гр. Батак вече 90 години и дълго време в нея е бил съсредоточен социалния живот на града. Книжарницата, библиотеката, киносалона, пред който се извиваха опашки за билети. В момента, обаче, покривът ѝ е критично прогнил, станите текат, използват се две скромни помещения на първия етаж. Киносалонът е в апокалиптичен вид. Жълта предупредителна лента опасва сградата. Екипът на читалището се опитва да събере средства за ремонта чрез кампания, с която да популяризира проблема.  Повече информация за кампанията може да се открие на  както и на", "date": "2019.02.21", "title": "Да спасим читалището в Батак! Служителите  търсят помощ за рушащата се сграда"}
{"url": "https://www.24chasa.bg/novini/article/7310807", "text": "Състав на Окръжния съд в Добрич призна решение, с което в Германия е била наложена глоба на мъж от село Победа заради извършено от него нарушение на Закона за движение по пътищата. 30-годишният Ю.М. е бил санкциониран за това, че през нощта на 18 ноември 2017 г. в град Ораниенбург е управлявал лек автомобил с добричка регистрация под въздействието на упойващи наркотични вещества. Германските власти са постановили българският гражданин да плати общо 1029,.80 евро - глоба от 700 евро за извършеното нарушение и 329,.80 евро за направените разходи по производството. Окръжният съд установи, че мъжът вече е извършил частично плащане на санкцията в размер на 500 евро, приспадна тази сума и постанови, че подлежащото на събиране вземане възлиза на 529,80 евро или 1036 лева. Производството в Окръжния съд беше образувано въз основа на изпратено удостоверение от Федерална служба „Правосъдие”, Германия, за прилагане на принципа на взаимно признаване на финансовите санкции, наложени в държави - членки на Европейския съюз.", "date": "2019.02.21", "title": "Окръжният съд в Добрич призна германска глоба за български шофьор"}
{"url": "https://www.24chasa.bg/novini/article/7309245", "text": "Българите в Германия са най-голямата диаспора на сънародници в Европа. Преди дни сайтът Еurochicago посочи, че в Германия живеят над 400 000 българи. По официални данни на българската държава обаче те са два пъти по-малко. Колко сънародници живеят всъщност в германските провинции и с какво се занимават? Отговорът на този въпрос не може да е абсолютно точен, тъй като българите като европейски граждани се възползват от правото си на свободно придвижване в ЕС и не всеки, който работи извън България, е и трайно уседнал в някоя от европейските членки. Донякъде реална представа за броя на сънародниците ни в Германия дават германските статистически служби и Евростат. Според Евростат, който брои не само адресните регистрации, но и данните на службата по заетост, в Германия Според германската статистика от Агенцията по труда към 2015 г. официално трудово заети са 211 000 българи. Германците твърдят, че годишно броят на българите, които прииждат към федералната република в първите години от падането на бариерите на пазара на труда през 2014 г., е 40-50 хиляди. Което означава, че към 2017 г. те наистина са около 310 000. От 2017-а досега в Германия се преселват много по-малко българи от България, но заради кризата там, очаква се и преместване на българи от Великобритания след Брекзит. С падането на ограниченията за българи на пазара на труда в Германия броят им от 2014 г. до днес се е увеличил почти петорно – през 2011-а те са около 80 хиляди. Половината от тези 80 хиляди през 2011 г. са имали и германско гражданство. Българите в Германия не са хомогенна група. Една от обособените общности е на студентите. Години наред те бяха По данни от 2017-2018 г. броят им е 6911, което вече поставя българските студенти на 16-о място. Друга група са българите от турски произход. Те по-трудно влизат в статистиката, защото предпочитат да се осланят на роднинско-езикова подкрепа от турците в Германия, намират работа в техни семейни предприятия, живеят в техни жилища и често не са регистрирани официално – нито адресно, нито данъчно. Българските турци в Германия имат и по-различна история на преселването си – то започва масово в началото на 90-те години, когато стари мигранти и роднини от България, които не са успели да се изселят по време на репресиите срещу българските турци у нас. През 90-те г. българските турци пристигат в Германия като бежанци. Днес те са предимно трудови мигранти, голяма част от тях не се установяват трайно в Германия. Често се занимават с ниско платен тежък труд. Към тях се присъединяват и турскоговорещи роми. Българските роми са трета голяма обособена група от български граждани в Германия. Типичното при тях е, че се преселват цели квартали и села, като в новата държава отново живеят в един квартал. Това създаде сериозни проблеми в градове като Дортмунд и Дуисбург, където Най-голяма е групата на нискоквалифицираните, те често стават жертва на престъпници например. В тези два града в Рурската област живеят близо 80 000 български роми, които разчитат на социални помощи или детски за издръжката си. Това натоварва сериозно социалната каса на градовете и кметовете многократно протестираха срещу този масов приток на хора, които трудно намират реализация на пазара на труда. Какво работят българите в Германия? Според статистиката на Агенцията по труда 55% работят по строежите, в складовете или в гастрономията. Българите в медицинските професии и гледането на стари хора са сравнително малко – този пазар в Германия е зает от поляците, а българите предпочитат Италия. Висококвалифицирани българи като програмисти и учители са често срещани, но най-голяма си остава групата на нискоквалифицираните. Проблемът пред българите в повечето случаи е езикът – германският пазар рядко позволява осъществяване с английски, макар че в международните фирми и това да е възможно, въпреки че си остава изключение. Езиковите курсове обаче в повечето случаи се плащат от джоба, тъй като европейските граждани не са с бежански статут и държавата не се грижи за нуждите им. Така българите влизат в омагьосан кръг – за да живеят, трябва да работят каквото и да е, но така не им остава време за учене на езика. Тази група българи често попадат в полезрението на престъпници, които ги подлъгват с обещания за хубава работа, настаняват хората в апартаменти срещу многократно завишени наеми, регистрират ги в социалните служби и им вземат помощите като “връщане на заем” за намереното жилище и работното място.", "date": "2019.02.21", "title": "Българите в Германия работят по строежи,  кръчми и складове"}
{"url": "https://www.24chasa.bg/novini/article/7310810", "text": "Великобритания отбелязва напредък в преговорите с Европейския съюз за потенциални промени в споразумението за напускането си, но \"предстои още много усърдна работа\", заяви днес говорител на министър-председателката Тереза Мей, цитиран от Ройтерс. \"В ЕС продължава да преобладава позицията, че е желателно Обединеното кралство да напусне със споразумение, което означава, че всички трябва да работят енергично заедно, за да се осигурят нужните на парламента гаранции\", каза той, цитиран от БТА. Британският министър на труда и пенсиите Амбър Ръд е изразила надежда, че Тереза Мей ще успее да прокара следващата седмица преработената версия на сделката си за Брекзит в парламента, каза политическият кореспондент на Би Би Си Бен Райт. Разговорите за Брекзит между Лондон и Брюксел бележат напредък, което може да доведе до пробив през следващите дни, заяви британският министър на финансите Филип Хамънд пред Би Би Си, предаде Франс прес.", "date": "2019.02.21", "title": "Великобритания бележи напредък в \nпреговорите с ЕС, но предстои още работа"}
{"url": "https://www.24chasa.bg/novini/article/7310804", "text": "Жена почина, след като консумирала ястие с гъби в ресторант със звезди \"Мишлен\" в Испания. Мария Хесус Фернандес Калво поръчала ориз с гъби (смръчкула) във Валенсия. Заедно със съпруга си празнували рождения му ден. 12-годишният им син също бил с тях. Малко след като се прибрали от ресторанта, известен с иновативните си ястия, тя започнала да повръща и починала на следващата сутрин, информира \"Дейли Мейл\". Още 18 души, които са посетили ресторанта, са се оплаквали от гадене. Заведението е затворено заради разследване. Дегустационното меню, което семейството е поръчало, също е включвало гъби. Изчаква се аутопсия, която да установи дали жената е починала от отравяне. Гъбите смръчкула трябва да бъдат внимателно приготвени и не могат да се консумират сурови.", "date": "2019.02.21", "title": "Жена почина, след като яде ориз с гъби в ресторант със звезди \"Мишлен\" в Испания"}
{"url": "https://www.24chasa.bg/novini/article/7310843", "text": "Полетите на летището в Дъблин бяха спрени за кратко днес, след като наоколо бе забелязан дрон, предаде ДПА, цитирана от БТА.  По-рано подобни инциденти имаше на двете основни летища на Лондон. \"От опасения за сигурността полетите на летището в Дъблин бяха временно спрени, след като бе потвърдено присъствие на дрон над аерогарата\", посочиха летищните власти в туит. Възобновяване на нормалната дейност бе обявено около 15 минути по-късно. Ирландският министър на транспорта Шейн Рос разпореди проверка на сигурността на летищата в страната, след като в края на декември работата на лондонското летище \"Гетуик\" бе нарушена за 48 часа заради забелязан дрон. В началото на януари за няколко часа бе нарушен трафика и на \"Хийтроу\" - най-натовареното летище на Лондон.", "date": "2019.02.21", "title": "Полетите на летището в Дъблин бяха временно спрени заради дрон"}
{"url": "https://www.24chasa.bg/novini/article/7310853", "text": "Гръцките власти заявиха, че са спасили 21 мигранти, открити в малка лодка в североизточната част на Егейско море, далеч от обичайния маршурт на мигрантите, съобщава АФП. Мигрантите са били локализирани между остров Самотраки и пристанище Александруполис, след като властите получили обаждане на номера за спешни повиквания от човек от лодката, който съобщил, че плавателният съд е в беда, предава БТА. Повечето мигранти, които влизат нелегално в Гърция по море от Турция, предпочитат много по-кратък маршрут до островите в източната част на Егейско море, отбелязва агенцията. Днес гръцката полиция в Североизточна Гърция посочи, че е задържала девет сирийски и афганистански мигранти, наблъскани в кола, движеща се в западна посока, след като е преминала сухопътната граница от Турция. Шофьорът - 20-годишен сириец, е бил арестуван по подозрение за контрабанда на хора.", "date": "2019.02.21", "title": "Гръцките власти спасиха 21 мигранти, открили ги в малка лодка в Егейско море"}
{"url": "https://www.24chasa.bg/novini/article/7310851", "text": "Унгарски съд осъди бивш депутат на три години затвор за корупция, съобщи държавната информационна агенция МТИ, цитирана от Ройтерс. Агенцията определя случая като рядък пример за осъждане за корупция на член на управляващата партия ФИДЕС на премиера Виктор Орбан, предаде БТА. Роланд Менди е бил признат за виновен по обвинение в злоупотреба с държавни средства и власт през 2015 г. по дело срещу още няколко обвиняеми, които не са на държавна служба. Менди, член на партията Орбан, не се признава за виновен. Засега не е известно дали той ще обжалва присъдата. Прокуратурата твърди, че Менди е използвал влиянието си като депутат, за да осигури 500 млн. форинта (1,83 млн. долара) еврофинансиране за програма за развитие на кооперативите. Според обвинителния акт депутатът поискал 5 млн. форинта за \"конституционни разходи\", за да гарантира пред кандидатите, че ще получат финансирането, и още по 5 млн. форинта, след като евросредствата им бъдат отпуснати. В резултат нямало липсващи пари от еврофондовете, защото всички заявки били отхвърлени, а Менди върнал чрез посредници взетото \"капаро\" по 5 милиона. Миналата година Европейския парламент разкритикува Унгария за подкопаване на принципите на демокрацията и гражданските права и за корупция. Орбан отхвърли резолюцията на евродепутатите и оспори нейната законност. От 2010 г. унгарското правителство пренаписа стотици закони и засили контрола върху медиите и съдилищата. То е критикувано от унгарската опозиция за корупция и създаването на икономическа система, при която определени бизнесмени в голяма степен се облагодетелстват от европейските фондове. Съдебни искове и криминални дела срещу членове на ФИДЕС са рядкост в Унгария, отбелязва Ройтерс.", "date": "2019.02.21", "title": "3 години затвор за корупция за бивш депутат от унгарската управляващата партия"}
{"url": "https://www.24chasa.bg/novini/article/7310860", "text": "Областната епизоотична комисия в Плевен прие превантивни мерки срещу заболяването африканска чума по свинете, съобщиха от областната администрация, съобщи БТА. Комисията е заседавала под ръководството на заместник-областния управител Татяна Божинова по повод констатиран случай във Варненска област. На територията на област Плевен няма това заболяване, но общинските епизоотични комисии са задължени в срок от една седмица да заседават и да предприемат превантивни действия то да не бъде допуснато. Мерките касаят свиневъдни промишлени и тип \"А\" обекти с доказана биосигурност и свиневъдни обекти от т.нар. тип \"заден двор\". Новото, което касае ловците, е, че отпадат преференциалните цени за изследване на месото на отстреляните диви прасета след края на ловния сезон, но остава в сила задължението да се осъществява такъв контрол на месото и съхраняване на труповете до излизане на лабораторните резултати, е заявил на заседанието д-р Иван Йорданов - директор на ОДБХ - Плевен. Всички общински кметове в областта своевременно ще бъдат информирани за конкретните решения на Областната епизоотична комисия, се посочва в съобщението.", "date": "2019.02.21", "title": "Приеха превантивни мерки срещу африканска чума по свинете в Плевенско"}
{"url": "https://www.24chasa.bg/novini/article/7310857", "text": "Председателят на ПГ на ГЕРБ Цветан Цветанов определи като фалшива новина   По време на брифинг в сградата на парламента Цветан Цветанов заяви, че очаква и в бъдеще да възникват подобни въпроси, предаде БТА. \"Това е пореден опит, в който вие ежедневно искате да тиражирате или лъжи, или фалшиви новини, с които смятате, че ще си повишите политическия рейтинг\", посочи Цветанов. Той обясни, че срещата на Нинова се провежда в момента в сградата на общинската Симфониета. \"Разрешението за ползването на залата е издадено от директора на Симфониетата, който е служител на общината. Залата е платена с фактура на общинския съвет на БСП на стойност 100 лв.\", обясни Цветанов. \"Аз съм убеден, че при системния подход на произнасянето на много лъжи, много фалшиви новини и журналистическият интерес ще намалява. По този начин БСП ще осъзнаят, че имат лидер, който ги води към пропастта, но не лидер, който може да даде алтернатива на днешното управление\", заяви Цветанов. После той се обърна и към колегите си народни представители от ПГ на БСП за България с думите: \"Искам да кажа, че съжалявам за това, което преживяват народните представители от БСП. Колеги, бъдете силни, бъдете искрени и кажете истината на вашите пленуми. Вие сте достойни хора, но за съжаление имате лидер, който може само и единствено да ви изведе от парламента. Сега го прави по един административен начин. Въпросът е да не ви извади като бъдеща парламентарна група в изборите, които ще се проведат през 2021 г.\" В отговор на упреците, че залата в общинския съвет е била отказана за среща със Сдружението на кметовете на малките общини, Цветанов поясни, че до кмета на Видин, който е от ГЕРБ, изобщо не е постъпвало уведомително писмо на 18 февруари, когато са били разпратени такива до кметовете на малки общини и населени места. По думите му такова искане е постъпило едва на 20 февруари и е отказано във връзка с предварително обявено още на 18 обучение за работа с лични данни на служителите на общината. Цветанов коментира още, че по начина, по който действат от БСП, могат само да отблъснат симпатизантите си. Той опроверга и думите на Нинова, че имало изискване и към директорите на детските градини да подават документи в ДАНС и едва ли не да се превръщат в \"доносници\". \"Моля ви, когато говорите подобни неща, имайте предвид, че народните представители от БСП са участвали активно в законодателната дейност и приемането на всеки един закон\", обърна се той към лидера на БСП.", "date": "2019.02.21", "title": "Цветанов: Нинова лъже, че й е отказана зала за среща с кметовете във Видин"}
{"url": "https://www.24chasa.bg/novini/article/7310862", "text": "Демонстранти, подкрепящи отделянето на Каталуня от Испания, влязоха в стълкновения с полицията, докато блокираха пътища и железопътни линии в областта при стачка - протест против съдебния процес срещу 12 сепаратистки лидери, предаде Асошиейтед прес. Регионалната полиция съобщи, че е арестувала трима души, когато се опитала да разпръсне групи протестиращи, блокирали пътното движение, предаде БТА. Един демонстрант бил задържан, след като ударил полицай в центъра на Барселона, втори - на магистрала северно от каталунската столица, а трети - южно от града. Протестиращи замеряли полицията с камъни и палили гуми на някои магистрали. При сблъсъците са били ранени леко 12 полицаи. Регионалните транспортни служби съобщиха, че стачката засяга основните пътни артерии в Барселона и няколко важни магистрали и жп линии на други места в Каталуня. Планираното студентско шествие в Барселона вече се състоя, а просепаратистката организация АНК (Асамблеа насионал каталана) организира по-късно днес отделно шествие в града под лозунга \"Самоопределението не е престъпление\".", "date": "2019.02.21", "title": "Каталунски демонстранти се сбиха с полицаи"}
{"url": "https://www.24chasa.bg/novini/article/7310985", "text": "Размерът на вътрешните и външните инвестиции в България през 2018 г. се очаква да достигне 20 млрд. лв. Това съобщи заместник-министърът на икономиката Александър Манолев в Старосел, предаде  \"В България няма спад на инвестициите, точно обратното – наблюдава се устойчив ръст. Нещо повече, по данни на Евростат, по дял на инвестициите от БВП, България се нарежда преди страни като Италия, Гърция, Люксембург, Обединеното кралство и се изравнява със Словакия\", заяви той. Прогнозата на заместник-министъра е за нов ръст на инвестициите през 2019 г. Той аргументира очакванията си с нагласите на чуждестранния бизнес у нас. Според изследване Германо-българската търговска камара, близо 90% от немските компании у нас биха инвестирали отново в България, ако имат тази възможност. Подобни са нагласите и сред шведския бизнес - 94% от компаниите, опериращи в България планират да разширят или запазят дейността си у нас, съобщават от икономическото министерство.", "date": "2019.02.21", "title": "20 млрд. лв. ще достигне общият размер на инвестициите през 2018 г."}
{"url": "https://www.24chasa.bg/novini/article/7310991", "text": "Сняг заваля в Лас Вегас и затрупа с 10-сантиметрова бяла покривка американската столица на хазарта и забавлението, предаде  Температурите в Лас Вегас за месец февруари са рекордно ниски. Обичайната средна температура за района по това време е плюс 17 градуса.                                                                                                                                                                                                                                                                                                                       ", "date": "2019.02.21", "title": "Сняг заваля в Лас Вегас (Снимки)"}
{"url": "https://www.24chasa.bg/novini/article/7311006", "text": "Компанията, производител на Ф-16, продължава да търси възможности за намаляване на разходите за изтребителите, които България ще купи, съобщиха от  \"Локхийд Мартин\". Подробности не се споменават. Евентуалната сделка е на стойност милиард и 800 милиона лева за до 8 изтребителя, предаде  Съобщението на компанията идва на фона на очакванията българското министерство на отбраната да изпрати предложението си по евентуален договор. Представители на компанията са обсъдили с Българската академия на науките възможностите за партньорство в сферите на отбраната, сигурността и космоса.", "date": "2019.02.21", "title": "\"Локхийд Мартин\": Търсим как да намалим цената на Ф-16 за България"}
{"url": "https://www.24chasa.bg/novini/article/7311001", "text": "Повече от четири години след свалянето на малайзийски пътнически самолет над раздираната от конфликт Източна Украйна авиокомпаниите по света все още се нуждаят от повече и по-добра информация, за да изготвят оценка на риска при прелитане над военни зони. Това заяви холандската служба по безопасността на въздушния транспорт, цитирана от Асошиейтед прес, цитирани от БТА. През 2015 г. службата разследва причината за разбиването на самолета на \"Малейжа еърлайнс\" на 17 юли 2014 г. (полет МН17) и издаде препоръки за подобряване на сигурността на полетите. Според холандските експерти малайзийският самолет е бил свален с ракета \"Бук\", изстреляна от територия, намирала се под контрола на проруските бунтовници. Загинаха всичките 298 души на борда. Председателят на службата Тийбе Яустра заяви, че оттогава е постигнат напредък по споделянето на информация за потенциални рискове от прелитане над конфликтни зони и сега авиокомпаниите вземат мерки по-бързо. Трябва обаче да се направи повече, посочи той. \"Има твърде малко промени при управлението на въздушното пространство от държави, на чиято територия се води конфликт. Освен това авиокомпаниите се нуждаят от по-подробна и комплексна информация, за да изготвят подходящи оценки на риска\", каза Яустра. Той заяви също, че твърде малко мерки са били взети в изпълнение на препоръката на службата му да може бързо да се затварят въздушни пространства или да се налагат ограничения на височината на полетите над конфликтни зони. Според него възможно е причината да е в националните интереси. \"Ако затворите въздушното си пространство, това е публично признание, че вече не контролирате своята територия или небето над нея\", каза той.", "date": "2019.02.21", "title": "Холандия: Авиокомпаниите да бъдат по-добре информирани за прелитания над зони на конфликт"}
{"url": "https://www.24chasa.bg/novini/article/7311000", "text": "Американското космическо ведомство предупреди компаниите \"Боинг\" и \"Спейс екс\", че разработваните от тях пилотирани кораби \"Старлайнер\" и \"Пилотиран Дракон\" имат технически недостатъци, които могат да се отразят на безопасността на полетите, съобщи Ройтерс. \"До началото на месец февруари безпокойството на НАСА е предизвикано от 30 до 35 технически проблема за \"Спейс екс\" и още толкова за \"Боинг\". Повечето от тях трябва да бъдат отстранени до началото на пилотираните полети\", се казва в съобщение на космическото ведомство, предава БТА. Опасенията на НАСА са предизвикани от топлинната защита на \"Старлайнер\". Що се касае до \"Пилотирания Дракон\", специалистите от ведомството са обезпокоени от технологията по зареждането на ракетата-носител \"Фалкон-9\", когато екипажът се намира вече на борда. Освен това НАСА се съмнява в ефективността на парашутните системи на корабите и от двете компании. Подобно количество нерешени проблеми може да промени плановете на САЩ да възобновят още през тази година отправянето на астронавти до Международната космическа станция /МКС/ с американски кораби. Първите пилотирани полети до МКС от \"Спейс екс\" са планирали за месец юли, а от \"Боинг\" - за месец август.", "date": "2019.02.21", "title": "НАСА: Новите космически кораби на \"Боинг\" и \"Спейс екс\" не са достатъчно безопасни"}
{"url": "https://www.24chasa.bg/novini/article/7311046", "text": "Румънските магистрати ще организират протести по полския модел заради новите извънредни постановления за промени в правосъдното законодателство, заяви за Радио Франс Ентернасионал съдия Кристи Данилец, цитиран от Аджерпрес. \"Нямаме нужда от изменения на правосъдните закони нито чрез гласуваните в парламента закони, нито чрез извънредни постановления. Това, което се случва в момента, само затвърждава безпокойствата на магистратите, а именно, че законите са направени набързо и зле (. . .) Но правителството не се ограничава с коригиране на несъвършените закони, а приема и други мерки, чрез които засилва контрола над съдебната система. Това са неща, които не можем да приемем\", изтъкна Данилец. Той заяви, че това е причината, поради която в близките дни ще има протести на съдии и прокурори, които ще излязат пред съдебните палати, като включително ще прекъснат дейността си от следващата седмица. Данилец уточни, че някои магистрати ще останат в съдебните зали, за да разгледат спешните случаи, най-вече когато става дума за арести, предаде БТА. \"Това не е стачка, защото ние не се борим за заплати и условия на труд, а е форма на реакция срещу това, което парламентът и правителството правят систематично от най-малко две години с румънското правосъдие - променят законите по неприемлив начин (. . .) Подобно нещо направиха нашите колеги в Полша преди няколко месеца и мисля, че се налагат радикални мерки от страна на румънските магистрати\", подчерта още Данилец, който е бивш член на Висшия съвет на магистратурата. Правителството одобри във вторник извънредно постановление, с което променя съдебните закони, включително делегирането на ръководни постове в рамките на прокуратурата, съобщи министърът на правосъдието Тудорел Тоадер, напомня Аджерпрес. Същевременно информационният сайт Зиаре съобщава, че утре в 18.00 часа магистратите ще протестират на стълбите на Съдебната палата в Букурещ. \"Всички държавни институции трябва да съблюдават независимостта на правосъдието, разделението и баланса на държавните власти, под знака на прозрачността и лоялността както спрямо другите институции, както и спрямо гражданите\", съобщи във Фейсбук прокурорът от Националната дирекция за борба с корупцията Александра Кармен Ланкранжан.", "date": "2019.02.21", "title": "Румънските магистрати се готвят за протест\nсрещу новите извънредни постановления в правосъдната сфера"}
{"url": "https://www.24chasa.bg/novini/article/7311047", "text": "Учени отново откриха в Индонезия екземпляри от най-голямата пчела в света, която не беше забелязвана от 1981 година насам, съобщиха ДПА и БТА. Международен екип се натъкнал на насекомите Megachile Pluto, познати също и като гигантска пчела на Уолъс, на островите Молукас в северната част на Индонезия. Учените публикуваха снимки и видеоматериал на гнездо с пчела-майка. Те не скриха задоволството си от факта, че видът не е изчезнал. Специалистите се надяват местните гори да са обитавани и от други пчелни семейства на този много рядък вид. Екипът от университета в Сидни и от университетите \"Сейнт Мери\" в Канада и \"Принстън\" в САЩ припомни, че женските пчели от Megachile Pluto достигат на дължина до 3,8 сантиметра, а размахът на крилата им е над 6 сантиметра. Търтеите са с по-скромни размери - 2,3 сантиметра. Тези насекоми бяха кръстени на името на британския учен Алфред Ръсел Уолъс, който формулира идеята за еволюция чрез естествен подбор преди Чарлз Дарвин. Уолъс описа вида за пръв път през 1858 година при изследване на индонезийския остров Бакан. Видът се смяташе за изчезнал, докато през 1981 г. американския ентомолог Адам Меснър не откри шест гнезда на остров Бакан. Оттогава тези гигантски пчели не бяха забелязвани.", "date": "2019.02.21", "title": "Учени откриха гигантска пчела, смятана за изчезнала от 1981 година (Видео)"}
