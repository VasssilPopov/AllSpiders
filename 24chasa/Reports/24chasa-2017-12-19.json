{"url": "https://www.24chasa.bg/novini/article/6621046", "text": "Голямата гордост на групата “Демакс” - “Демакс-Холограми”, изработваща защитни холограмни стикери, и през отминаващата 2017 г. постигна големи успехи. Компанията вече работи с над 70 държави и е сред лидерите в бранша. Доказателство за това са и присъдените престижни световни награди. За втори пореден път тази година на юбилейната годишна конференция на Международната асоциация на производителите на холограми (IHMA) в Барселона, “Демакс-Холограми” победи в категория Best origination за 2017 с проекта 1001 Hollars и получи номинация за втория си проект К2.BG. Иновационните високотехнологични проекти на фирмата спечелиха победата в изключително оспорвана конкуренция с още 47 проекта на водещи компании от цял свят в областта на оптичните защитни технологии. “Демакс Холограми продължава да бъде един от лидерите не само в Европа, но и в света в развитието на оптическите нанотехнологии. Зад успехите на компанията стои трудът на голям екип от високообразовани и квалифицирани физици, математици и химици. Холограмите са ефикасно средство за защита на банкноти, лични документи, шофьорски книжки, винетки, застрахователни полици, карти, дипломи, търговски марки, бандероли и други ценни книги, сертификати, разрешителни. Новите решения предлагат нанооптични защитни елементи от най-високо ниво, които надграждат съществуващите защити и дават сигурност, че имитирането и копирането на продукти граничи с невъзможното.", "date": "2017.12.19", "title": "“Демакс Холограми”- световен  лидер в защитните технологии"}
{"url": "https://www.24chasa.bg/novini/article/6621203", "text": "Контролираната от републиканците Камара на представителите на американския Конгрес прие проекта за данъчна реформа и за намаляване на данъците, обещани от президента Доналд Тръмп, предадоха световните агенции и БТА. Одобрението стана с 227 гласа \"за\" срещу 203 \"против\". Всички демократи и 12 републиканци гласуваха \"против\". Законопроектът е пратен за разглеждане и гласуване в Сената и се очаква да бъде приет още тази вечер. Това е най-значимата данъчна реформа в САЩ за последните 30 години.", "date": "2017.12.19", "title": "Конгреса на САЩ прие законопроекта за данъчна реформа"}
{"url": "https://www.24chasa.bg/novini/article/6621101", "text": "Новото правителство на Австрия планира да предложи паспорти на немскоговорещото население в северната италианска провинция Южен Тирол. Канцлерът на Австрия Себастиан Курц уточни, че стъпката ще бъде предприета само след консултации с Рим, съобщи Ройтерс. Идеята за двойно гражданство на германофоните обаче не се приема никак добре от италианските власти. “Долу лапите от Италия”, реагира Джорджа Мелони, шефка на малката крайнодясна партия “Италиански братя”. Шефът на Европарламента Антонио Таяни, който е италианец, също я разкритикува: “Европа е сложила край на сезона на национализмите”. При последното преброяване на населението в провинцията през 2011 г. 70% от жителите ѝ се самоопределиха като германоезични, 26% - като италоезични, а 4% - като говорещи редкия местен ладински език. ", "date": "2017.12.19", "title": "Австрия иска  да дава паспорти на италианци, Рим негодува"}
{"url": "https://www.24chasa.bg/novini/article/6621220", "text": "Двадесет и пет годишен мъж бе осъден на 20 години затвор, защото ранил 22 души при нападение с киселина в лондонска дискотека, предаде Франс прес, цитиран от БТА.  Съдията по делото обяви, че става дума за предварително замислена атака. Мотивите на нападателя обаче не станаха известни по време на процеса. В последно време в Лондон зачестиха атаките с киселина. През 2014 г. те бяха 166, година по-късно станаха 261, а през миналата година бяха 454. Този род нападения се извършват в източната част на столицата, а извършителите са обикновено млади хора. Мотивите им са различни - кражби, уреждане на сметки и спорове.", "date": "2017.12.19", "title": "20 години затвор за британец, хвърлил киселина в дискотека през април"}
{"url": "https://www.24chasa.bg/novini/article/6620989", "text": "През октомври България е била на пета позиция в ЕС по ръст на строителството на годишна база. У нас обемът на този сектор е отбелязал през десетия месец от годината ръст от 1,8%. На първо място по ръст е Словения с 8,5%, следвана от Унгария и Словакия, съответно с 5,9 и 5,7%, и Чехия с 2,9% ръст на годишна база. Ръстът на строителната продукция в България през октомври се дължи повече на инфраструктурното строителство, което нараства с 2,2%, отколкото на сградното, което расте с 1,5%. Това е обрат в тенденцията от последните две години, когато строителството на жилищни и офис сгради нарастваше повече отколкото инфраструктурните съоръжения. Обръщането на тази тенденция обаче се очакваше, тъй като причината за забавянето на строителството на инженерни съоръжения се дължеше на забавянето на усвояването на еврофондовете, свързано с началото на новия програмен период. Много от приоритетните оси на програмите, свързани със строителство бяха отворени едва наскоро, например сектор ВиК по Оперативна програма “Околна среда” стартира едва преди месец, а по него трябва да се усвоят около 1,4 млрд. лв. Октомври обаче по традиция е от последните месеци в годината, в които строителството се увеличава, обикновено зимата за него е мъртъв сезон. ", "date": "2017.12.19", "title": "България пета в ЕС по ръст на строителството"}
{"url": "https://www.24chasa.bg/novini/article/6621187", "text": "Новият австрийски канцлер Себастиан Курц отпътува за Брюксел за първа задгранична визита и за среща с европейските лидери, като спази навика си да пътува в икономична класа. Курц лети за Брюксел със самолет на австрийския авиопревозвач Остриън еърлайнс, въпреки че вече оглавява австрийското правителство, отбелязва ТАСС. \"Новото федерално правителство ще води проевропейски курс. Моята първа задгранична визита в качеството ми на канцлер е в Брюксел, където ще се срещна с лидерите на ЕС Туск, Юнкер и Таяни\", написа Курц в акаунта си в \"Туитър\" и постна снимка, на която е в икономичната класа на самолета. На нея се вижда, че той е на любимото си място до прозореца, обкръжен от сътрудници, предаде БТА.  Съгласно протокола канцлерът трябва да пътува със специален самолет. Но Курц още като министър на външните работи пътуваше в икономична класа на авиолиниите. Вчера австрийското канцлерство съобщи, че в Брюксел във вторник и в сряда Курц ще има среща с председателя на Европейския съвет Доналд Туск, с председателя на Европейската комисия Жан-Клод Юнкер и с председателя на Европейския съвет Антонио Таяни. Визитата ще е сигнал към тях за проевропейския курс на неговото правителство. Курц ще обсъди с европейските лидери и австрийското председателство на ЕС във втората половина на 2018 г.", "date": "2017.12.19", "title": "Новият австрийски канцлер отпътува за Брюксел в икономична класа на самолета"}
{"url": "https://www.24chasa.bg/novini/article/6621194", "text": "Петима души са приети в бургаска болница с трихинелоза след консумация на термично необработено свинско месо. Информацията беше потвърдена от Районната здравна инспекция в града, предаде  . От там информират, че в област Бургас са открити три огнища на заразата - две в Карнобат и едно в Обзор. Изследват се още 14 души, но при тях още не е потвърдено наличие на трихинелоза.", "date": "2017.12.19", "title": "5 заразени с трихинелоза в Бургаско,след като яли свинско месо"}
{"url": "https://www.24chasa.bg/novini/article/6621197", "text": "Прокуратурата в Добрич образува досъдебно производство за нанасяне на средна телесна повреда. Разследването тръгна, след като Тодор Василев, известен като диджей Теди Джорджо, се оплака от полицейско насилие. Според медицинските свидетелства, той е с комоцио и множество наранявания по тялото, предаде  . Теди Джорджо отива в полицията в Добрич в неделя около 04:00 сутринта, за да се информира за свои познати, задържани при сбиване в заведение. Твърди, че малко по-късно той също е задържан насила от полицаите и то пред свидетели. Диджеят е настанен в болница „Света Анна” във Варна. От прокуратурата в Добрич са образували досъдебно производство за причиняване на лека телесна повреда от длъжностно лице. Привлечени обвиняеми засега няма.", "date": "2017.12.19", "title": "Диджей Теди Джорджо в болница с комоцио  след полицейско насилие"}
{"url": "https://www.24chasa.bg/novini/article/6621059", "text": "Смъртта на 7-годишната Дамла от Момчилград е настъпила в сутрешните часове и е била причинена от притискане, а не от душене. Омотаването на главата на детето с тиксо е извършено едва след настъпването на смъртта. Това стана ясно от думите на главния прокурор Сотир Цацаров, който пристигна в Кърджали заради тежкото престъпление, извършено в неделя. Майката на Дамла - Садет Муса, е задържана, но не ѝ е повдигнато обвинение за убийство, а в оставяне на дете без надзор. Преди ден имаше слухове, че със Садет Муса са задържани още 5-има души. Във вторник обаче се разбра, че други задържани освен майката на този етап няма. “Това, че нямаме други задържани, не означава, че нямаме други заподозрени”, каза още главният прокурор. Според него проверяват се всички версии. “Тук не става дума за случайно убийство. Версиите стесняват много силно кръга”, заяви Цацаров. Той допълни, че целта е убиецът да бъде разкрит в съкратен срок.  “Работи се по няколко версии. Изключена е версията, че е психопат, който броди и е опасен за обществото. Такава версия беше изчистена, изключена е”, заяви директорът на Националната следствена служба Борислав Сарафов, който също беше в Кърджали. “Разговаряхме с главния секретар на МВР. Необходимо е координацията на местната полиция и на главна дирекция “Полиция” да се поеме от хора, които имат една идея повече опит”, поясни Цацаров. Малко по-късно от прокуратурата обясниха, че по искане на обвинител №1 координацията ще бъде поета от служители на Сектор “Престъпления против личността” към Националната полиция “Това са най-добрите сили, с които разполагаме. Целта е да осигурим разкриването на убийството в рамките на един съкратен срок”, декларира главният прокурор. Сотир Цацаров помоли хората в Момчилград за търпение, за да могат прокуратурата и полицията да си свършат работата.   Няколко часа преди посещението на главния прокурор в Кърджили в Момчилград сутринта 40-50 души отново се събраха пред сградата на полицията Те настояваха да получат повече информация за убийството на детето. Сред събралите се имаше и роднини на убитата Дамла, пристигнали от Турция. Окръжният прокурор на Кърджали Желязко Стефанов заяви, че близките на Дамла могат да получат тялото ѝ, за да го погребат. Това беше едно от исканията на близки на детето. “Вече четвърти ден не можем да погребем това ангелче Дамла. Дошли сме от Турция и вече трябва да се прибираме. Никой не ни казва какво се е случило. Нека да ни покажат убиеца и да го оставят на нас, ние знаем какво да направим”, заяви Емине Юсеин, която се представи за леля на убитото дете. Сред протестиращите бяха и майки на малки деца, които твърдяха, че не смеят да ги пуснат сами на улицата, защото се страхуват да не им се случи нещо. Бащата на Дамла - Гюнер Муса, е пристигнал в понеделник от Белгия, където е на гурбет. В момента той е в момчилградското с. Дебелка при роднини. Той е дал показания в полицията още с пристигането си.  Синът му Рамадан, който е на 20 г., пристигна в Момчилград още в неделя следобед - часове след убийството. Той също е дал показания в полицията. Рамадан е заминал преди няколко месеца при родинни в Истанбул. Според роднини след тежкия инцидент двамата мъже са на успокоителни лекарства и са сринати психически Преди да замине за Белгия Гюнер е работил в предприятието, в което работи съпругата му - завод за автомобилни гумени тръби. Работата му била тежка и той получил здравословни проблеми. Заминал на гурбет в Белгия, където е работил и преди това. Преди да започне да работи в завода Садет Муса е била шивачка в цех в Момчилград. Майката на Дамла е задържана 72 часа с прокурорско нареждане. Тя е обвинена по чл. 182 от НК, според който родител или настойник, който остави лице, намиращо се под родителски грижи или настойничество без надзор и достатъчна грижа и с това създаде опасност за неговото физическо, душевно или морално развитие са наказва със затвор до 3 г. “Това е причината да е задържана майката”, каза главният прокурор Цацаров. Според него ще се извърши нов оглед на жилището, където е извършено убийството, а след това ще се проведе и следствен експеримент с участието на майката. По думите му в хода на следствените действия са назначени съдебно-медицинска, ДНК, дактилоскопна и техническа експертизи, резултатите от които ще бъдат най-късно до сряда сутринта.", "date": "2017.12.19", "title": "Майката на удушената Дамла с обвинение не за убийство, а за оставяне на дете без надзор (Обзор)"}
{"url": "https://www.24chasa.bg/novini/article/6621130", "text": "Новата Стратегия за национална сигурност на САЩ има конфронтационен характер и не задава линия на конструктивно взаимодействие, а на противопоставяне. Това заявиха във вторник от Министерството на външните работи на Русия, предава ТАСС. „Ние възприехме със съжаление конфронтационния характер на новата Стратегия за национална сигурност на САЩ, обнародвана на 18 декември. Нейното ключово послание – „мир от позицията на силата“ – задава линия не на конструктивно сътрудничество, наравно с другите страни и в интересите на съвместното решаване на съществуващите проблеми, а на противопоставяне“, подчертават от министерството. От дипломатическото ведомство заявяват също, че Вашингтон явно не иска да види Русия и Китай като силни държави, страхувайки се от пълната загуба на своето предишно положение. „Укрепването на икономическата и военната мощ на Русия, както и на Китай, се представя като предизвикателство за САЩ. Казано по друг начин, във Вашингтон явно не искат да видят нашите страни като силни държави, опасявайки се от пълната загуба на своето предишно положение“, отбелязват от ведомството. „Именно затова, те ни обвиняват в посегателство срещу „световния ред“, под което, очевидно, те разбират еднополярното устройство на света, обслужващо единствено американските интереси и потребности“. Готовност за сътрудничество Москва е готова да гради партньорски отношения с Вашингтон, но в тях не трябва да има диктат и вмешателство във вътрешните работи на Русия. „От своя страна потвърждаваме: готови сме да градим партньорски отношения със САЩ, в които не трябва да има опити за диктат и вмешателство в нашите вътрешни работи. Истинското и продуктивно партньорство е възможно само на принципите на равенство и взаимно уважение“, подчертават от руското външно министерство.", "date": "2017.12.19", "title": "Руско МВнР : Новата стратегия за сигурност на САЩ има конфронтационен характер"}
{"url": "https://www.24chasa.bg/novini/article/6621012", "text": "Българите, които са във Великобритания, ще имат право да ползват всички социални права след Брекзит, каквито имат и в момента. Договорено е и пренасянето на социалните права. Това обяви в София главният преговарящ по Брекзит от страна на ЕС Мишел Барние. Договорката е постигната, одобрена от Европейския съвет и ще бъде записана в договора за напускане на Великобритания, обясни той. Това означава, че работещите във Великобритания българи ще имат право да получават пенсии в България, ако се завърнат, или пък да вземат помощи за безработица. Тези правила важат само за хората, които вече са във Великобритания, уточни Барние. За тези, които тепърва планират да заминат, правилата ще се определят при преговорите за преходния период и отношенията между Великобритания и ЕС след Брекзит, обясни главният преговарящ. Барние бе в София за срещи с българския премиер Бойко Борисов и министри от правителството, тъй като от 1 януари България поема председателството на Съвета на ЕС. Българското председателство е особено важно, за да поддържаме единството на 27-те страни в ЕС по преговорите за Брекзит, каза главният преговарящ след срещата си с Борисов. и той трябва да бъде подписан през октомври следващата година. От февруари 2019 г. пък започват преговорите между ЕС и Великобритания за преходния париод след Брекзит и бъдещите отношения между съюза и Лондон. Англия трябва да спазва принципите на общия пазар и след Брекзит, постави условие българският премиер Бойко Борисов. Принципите на общия пазар са свободно движение на хора, стоки, услуги и капитали, което означава, че реално англичаните ще продължат да следват досегашния режим за достъп на европейци до трудовия им пазар. Борисов определи това условие като “червена линия” за преговорите по бъдещите отношения, която не бива да бъде преминавана. Преговарянето за запазване на кохезионната политика след 2020 г. също е много важно, подчерта министър-председателят. След излизането на Великобритания в бюджета ще липсват по 10 млрд. евро на година, каза Борисов. Надявам се един ден Великобритания да се върне в ЕС. Както след тежък развод хората се събират. Това обаче е все още само оптимизъм, заяви още Борисов.", "date": "2017.12.19", "title": "Обещано! Английски пенсии и  помощи за българи ще  има и след Брекзит (Обзор)"}
{"url": "https://www.24chasa.bg/novini/article/6621149", "text": "Съветът по съдебна реформа отбеляза големия напредък и сближаването на позициите между ведомствата, постигнат от екипа на министър Цачева, в обсъдения днес актуализиран вариант на законопроекта за детско правосъдие, съобщиха от пресцентъра на Министерство на правосъдието. По време на днешното няколкочасово заседание на Съвета в Министерството на правосъдието бе взето решение членовете му да предложат до 15 януари 2018 година подобрения на някои от оставащите, като дискусионни текстове на проекта на Закон за отклоняване от наказателно производство и налагане на възпитателни мерки на непълнолетни лица. Съветът реши още правосъдното ведомство да изготви и предварителна оценка на въздействието на законопроекта. „Очаквам конструктивни предложения, с които да се подобри проектът, така че той да бъде внесен в Министерски съвет и впоследствие приет от Народното събрание“, каза министър Цачева. Участниците в Съвета обсъдиха и предложените от Министерството на правосъдието изменения в Закона за съдебната власт (ЗСВ), като се задължиха в кратки срокове да изпратят до министерство писмените си становища по предлаганите промени, както и конкретни обосновани предложения за изменения в текстовете. В тази връзка се изтъкна, че стартира процедура по обществени консултации и в тази процедура становища могат да изразят всички заинтересовани страни. Съветът прие и доклада за изпълнението на Актуализираната стратегия за продължаване на реформата в съдебната система и Пътната карта към нея към 30 ноември 2017 г. както и проект на отчет за изпълнението на Плана за действие за 2017 г. за изпълнението на препоръките от доклада на ЕК по Механизма за сътрудничество и оценка (МСО) от 25 януари 2017 г. (към 30 ноември 2017 г.), които бяха представени от зам.-министър Десислава Ахладова. Участниците се обединиха около становището, че има напредък и по двата доклада.", "date": "2017.12.19", "title": "Съветът по съдебна реформа обсъди новия проектозакон за детско правосъдие"}
{"url": "https://www.24chasa.bg/novini/article/6621043", "text": "На извънредно общо събрание акционерите на Fibank избраха “Мазарс” ООД за одитор. Българска народна банка е дала своето предварително одобрение за посочения одитор съгласно Закона за кредитните институции. “Мазарс” ООД е интегрирано дружество на “Мазарс” - международна, която е независима компания, специализирана в одиторски, консултантски, счетоводни, данъчни и правни услуги. Тя има представителства в 84 държави, а броят на служителите ѝ надхвърля 19 000. Решението си извънредното акционерно събрание на банката е взело в присъствието на главния изпълнителен директор Неделчо Неделчев, Светозар Попов - главен директор “Риск”, главния директор “Банкиране на дребно” Севдалина Василева, и Живко Тодоров - главен финансов директор. ", "date": "2017.12.19", "title": "Fibank си избра “Мазарс” за одитор"}
{"url": "https://www.24chasa.bg/novini/article/6621126", "text": "От 19 декември земеделците могат да проверяват дали заявените от тях площи ще получат субсидии. Справка се прави за пълното или частично съответствие на очертанията. Фермерите могат да проверяват на интернет страницата на фонд “Земеделие” в раздел “Система за индивидуална справка по директни плащания”. При несъгласие с посочените данни кандидатите могат да подават възражения до 5 януари. Ако има затруднение в проверките на данните или при подаване на възраженията, земеделските стопани могат да се обърнат за помощ към областните и общинските служби по земеделие. След разглеждането на всички постъпили възражения ще бъде подготвен и финалният вариант. На негова база разплащателната агенция ще направи окончателните преводи. От фонд “Земеделие” обявиха, че вече са платени 73 млн. лв. на 8250 стопани за отстъпка от акциза върху дизела. Останалата част е около 11 млн. лв. и ще бъде изплатена на всички в началото на 2018 г. Преведени са и почти 59 млн. лв. на 3097 животновъди, отглеждащи млечни крави, биволи или овце и кози майки. С изплащането на субсидиите за площ общо фермерите ще получат близо 750 млн. лв. до края на годината. Спад от 1,7% има на крайната продукция в земеделието през тази година в сравнение с 2016 г. Това пък показват предварителни данни на Националния статистически институт. Според експертите намалението се дължи на по-ниските цени, а не на намалено производство.", "date": "2017.12.19", "title": "Фермери проверяват от днес субсидиите си"}
{"url": "https://www.24chasa.bg/novini/article/6621175", "text": "17-годишно момиче е пострадало при пътен инцидент в центъра на Велико Търново. Това съобщи за \"Фокус\" говорителят на Областна дирекция на МВР - Велико Търново Марияна Христова. Сигнал за инцидента е подаден около 19.00 часа. По първоначална информация момчето е пресичало на пешеходната пътека малко преди сградата на Община Велико Търново, когато е блъснато от преминаващ джип. То е откарано за преглед във великотърновската болница, състоянието му към момента е стабилно. На мястото на инцидента има полицейски екипи. Случаят е обработен по административния ред.", "date": "2017.12.19", "title": "Момиче пострада, след като джип я помете на пешеходна пътека във Велико Търново"}
{"url": "https://www.24chasa.bg/novini/article/6621067", "text": "Хранителни продукти са изтеглени от супермаркети в Атина и Солун, след като в гръцки анархистки сайт били публикувани заплахи за заразяването им с отровни вещества, съобщиха днес гръцките власти, цитирани от в. \"Катимерини\". Според съобщение на гръцката полиция службата за борба с тероризма разследва случая и се опитва да открие и арестува извършителите, които твърдят, че са инжектирали солна киселина в безалкохолни напитки, прясно мляко и наденици на три компании, предаде БТА. Анархистката група, наречена \"Зелено-черни подпалвачи\", заявила, че възнамерява да върне заразените продукти на рафтовете в супермаркетите между 20 и 24 декември. Като предпазна мярка гръцката Агенция за контрол на храните е предложила изтегляне на определени продукти от магазините и е призовала клиентите да не ги консумират в близките дни. Подобни заплахи бяха отправени от анархисти и през 2013 г. и 2016 г. преди Коледните празници и хиляди продукти бяха изтеглени от супермаркетите. Предишните разследвания не откриха отровни вещества, но въпреки това властите приемат заплахата сериозно, отбелязва вестникът.", "date": "2017.12.19", "title": "Изтеглиха хранителни продукти от магазини в Атина и Солун след заплахи за отравяне"}
{"url": "https://www.24chasa.bg/novini/article/6621003", "text": "Близо 4500 руски граждани са заминали в чужбина, за да се сражават на страната на терористите. Това каза днес в интервю за в. \"Росийская газета\" Александър Бортников, директорът на руската Федерална служба за сигурност (ФСС), предаде Франс прес. \"Установихме, че около 4500 руснаци са заминали за чужбина, за да участват в сражения на страна на терористите\", каза Бортников. Досега руските служби за сигурност говореха за 2900 руски джихадисти, повечето от които от нестабилните мюсюлмански републики в Кавказ. За тях се твърдеше, че се сражават на страната на терористите в Ирак и Сирия, предава БТА. Според Бортников над 9500 души са осъдени в Русия за последните пет години за престъпления, свързани с тероризма или екстремизма. В интервюто Бортников каза също, че ежегодно в Русия се пресичат десетки милиони кибератаки срещу сайтове на руските държавни власти, предаде ТАСС. За престъпления, свързани с използването на компютърни технологии, от 2012 г. са осъдени 358 души, каза Бортников.", "date": "2017.12.19", "title": "Русия: Близо 4500 наши граждани са в чужбина, за да се сражават за терористите"}
{"url": "https://www.24chasa.bg/novini/article/6621011", "text": "За първи път фючърси с виртуалната валута биткойн започнаха да се продават на Чикагската стокова борса, една от най-големите в света, предаде  . Началната цена на фючърсите с криптовалута беше от 20 000 долара. Очаквано това повиши още повече стойността на биткойна. С продажбата на фючърси, криптовалутата все повече навлиза в традиционните финансови пазари, а сделките с фючърси намаляват вероятността борсите да прекратяват внезапно търговията с биткойн. Феноментът биткойн накара европарламентът да обсъди въвеждане на по-строги правила за търговия. Целта е да се избегне прането на пари и финансирането на тероризъм чрез платформи за криптовалути.", "date": "2017.12.19", "title": "Започна продажбата на фючърси с Биткойн"}
{"url": "https://www.24chasa.bg/novini/article/6621008", "text": "Сърбия разчита в най-близко време да достигне до споразумение с Русия за доставката на военни транспортни средства, заяви сръбският президент Александър Вучич по време на съвместната пресконференция с руския си колега Владимир Путин, след края на преговорите между тях, проведени във вторник в Москва, предава РИА Новости. „Като военно неутрална държава, ние разговаряхме с руските представители по повод продължаването на нашето военно-техническо сътрудничество. Република Сърбия допълнително е заинтересувана от добиването на военни транспортни средства. И ние вярваме, че в предстоящия период ще се договорим с нашите руски колеги по този въпрос“, заяви Вучич. По-рано сръбският държавен глава съобщи, че Белград води преговори с „Рособоронекспорт“ за придобиването на шест многофункционални хеликоптера Ми-17, в допълнение към двата, които вече бяха доставени през юни 2016 година. Отделно от това, той подчерта значимостта на предаването безплатно на Сърбия на шест руски изтребителя МиГ-29 през октомври тази година, както и на получените по договор два хеликоптера Ми-17, предава \"Фокус\". Вучич отбеляза също, че Белград очаква до началото на 2019-а година доставката на девет хеликоптера немско-френско производство H145 Airbus. Според неговите думи, шест от машините са предназначени за армията, а другите три – за сръбската полиция.", "date": "2017.12.19", "title": "Вучич: Сърбия разчита да се договори с Русия за доставката на военен транспорт"}
{"url": "https://www.24chasa.bg/novini/article/6621063", "text": "Южнокорейската борса за крипто валута съобщи във вторник, че е затворена и подаде жалба за несъстоятелност, след като беше атакувана от хакери за втори път тази година. Електронната борса \"Юбит\" беше атакувана веднъж през април, когато в кибератака бяха откраднати почти 4000 биткойна, предаде шпионската агенция на страната, свързана със Северна Корея. Това съобщава \"Бизнес инсайдър\", цитирайки местни вестници.  \"Юбит\" обяви на уебсайта си, че атаката е била 4,35 часа местно време във вторник, причинявайки загуба в размер на 17% от общите активи. Стойността не беше спомената, но от борсата съобщиха, че клиентите ще могат да изтеглят около 75% от сумите по техните сметки. Останалите салда ще бъдат върнати, след като дружеството премине през производство по несъстоятелност.", "date": "2017.12.19", "title": "Фалира борсата за биткойни в Южна Корея"}
{"url": "https://www.24chasa.bg/novini/article/6621028", "text": "Албанската опозиция ще продължи протестите срещу начина на избор на временен главен прокурор от страна на управляващата Социалистическа партия на вчерашното заседание на парламента, предаде агенция Макфакс. Лидерът на опозиционната Демократическа партия Лулзим Баша заяви, че е договорено протестите да продължат през първата половина на януари, но при това отхвърли предложението на бившия премиер Сали Бериша депутатите от опозицията да напуснат парламента. Баша заяви, че вчера социалистите, водени от премиера Еди Рама, са избрали Арта Марку за временен главен прокурор \"противно на конституцията\". Рама от своя страна твърди, че вотът е в съгласие с конституцията и упрекна опозицията, че начинът й на реагиране не е от полза за интеграцията на страната в ЕС, предаде БТА. Представители на мнозинството информираха, че през април следващата година ще бъде избран нов главен прокурор с мандат 7 години, след като бъде формиран нов съвет на прокурорите, който по конституция избира главния прокурор. При избора на временен главен прокурор вчера депутати от опозицията хвърлиха димки, а председателката на партия Социалистическо движение за интеграция Моника Круемади /която е съпруга на президента Илир Мета/ замерваше премиера с различни предмети и беше сред най-дейните опозиционни депутати.", "date": "2017.12.19", "title": "Опозицията в Албания ще продължи протестите в началото на януари"}
{"url": "https://www.24chasa.bg/novini/article/6621024", "text": "Партията на вицепремиера Валери Симеонов Национален фронт за спасение на България (НФСБ) ще получи от правителството нова партийна централа. В сряда Министерският съвет ще им даде под наем третия и четвъртия етаж от сградата на “Раковски” 134, която от 1990 г. е централа на СДС. Миналата седмица Симеонов обяви, че не иска да вижда премиера Бойко Борисов, защото го изиграл за втория лифт на Банско. Синята партия все още обитава първите два етажа от сградата, въпреки че още през юни областният управител Николай Пехливанов, който е от квотата на “Атака”, им изпрати покана да се изнасят. СДС няма право на сграда от държавата, защото остана извън парламента. Симеонов успява да влезе на “Раковски” 134 от втория опит. Той искаше емблематичната за десните сграда и през 2013 г., но тогава се оказа, че наемът на СДС изтича чак през 2015 г. В момента НФСБ ползва втория етаж в сграда на ул. “Цар Калоян” 10. Освен Симеонов апетити да обитава “Раковски” 134 имаше и “Воля” на Веселин Марешки. През пролетта, когато стана известно, че правителството ще прати съквартиранти на сините, лидерът на СДС Божидар Лукарски заплаши с живи вериги. Сградата на “Раковски” 134 е централа на СДС още от 1990 г. На малката снмика - вицепремиерът Валери Симеонов.", "date": "2017.12.19", "title": "Валери Симеонов се нанася в легендарната къща на СДС"}
{"url": "https://www.24chasa.bg/novini/article/6621087", "text": "Министърът на труда на Русия Максим Топилин и сръбския министър на труда, заетостта, социалната политика и работите на ветераните Зоран Джорджевич подписаха договор за взаимно признаване на правото на гражданите на двете страни на пенсии и социални пособия. Това съобщи във вторник пресслужбата на руското ведомство, предава ТАСС. От министерството отбелязват, че на 19 декември в Москва са се състояли преговори между президентите на Русия и Сърбия Владимир Путин и Александър Вучич. „В рамките на преговорите, министъра на труда и социалната защита на Русия Максим Топилин и министъра на труда, заетостта, социалната политика и работите на ветераните Зоран Джорджевич подписаха Договор между Руската федерация и Република Сърбия за социалното осигуряване“, заявява се в съобщението до медиите. Документът е основан на пропорционален принцип на разпределението на финансовите задължения на държавите за стаж, придобити на териториите на Сърбия и Русия, отбелязаха от министерството. Той се разпространява върху лица, които са граждани на тези страни, както и на членовете на семействата им, добавят от ведомството. Към предмета на договора се отнасят пенсиите по старост, пенсиите за инвалидност, пенсиите, давани при загуба на невръстно дете и др., предава \"Фокус\". Освен това, ще бъдат признати правата на гражданите на изплащане на обезщетение във връзка с нещастни случаи при производство или професионално заболяване, в случай на смърт на застраховано лице и средства за погребение, добавят от руското ведомство.", "date": "2017.12.19", "title": "Русия и Сърбия взаимно признават пенсии и социални пособия за гражданите си"}
{"url": "https://www.24chasa.bg/novini/article/6621094", "text": "ООН планира да премести следващата година от Либия до 10 000 незаконни мигранти, за да се облекчи положението на хилядите хора, които живеят там при влошаващи се условия в центрове за задържане, съобщи представителят в Либия на Върховния комисариат на ООН за бежанците Роберто Миньоне, цитиран от Ройтерс. Либия е основната отправна точка за бягащите от бедност или война мигранти, които се опитват да се доберат до Европа през Средиземно море, докато каналджии се възползват от хаоса, обхванал страната след свалянето на Муамар Кадафи през 2011 г. Броят на пристигналите в Италия мигранти е намалял с две трети от юли насам в сравнение със същия период на миналата година, откакто подкрепяното от ООН правителство в Триполи - партньор на Италия - пресече трафика на хора в един от основните \"разпределителни\" центрове. Италия на свой ред подпомага операциите на либийската брегова охрана. ООН връща мигранти в африкански страни, които искат да ги приемат, но преговаря също с европейските страни и Канада да приемат част от бежанците, каза Миньоне. \"Тази седмица ще изведем от Либия 350 бежанци, а до края на януари ще направим същото с най-малко 1000 мигранти\", обясни той в интервю за Ройтерс. През 2018 г. планираме да изведем от Либия между 5000 и 10 000 бежанци. Даваме приоритет на жените, децата, възрастните хора и хора с увреждания в тежко състояние, каза Миньоне и уточни, че в Либия са регистрирани общо 44 306-ма бежанци и хора, търсещи убежище.", "date": "2017.12.19", "title": "ООН ще изведе 10 000 незаконни мигранти от Либия през 2018 г."}
{"url": "https://www.24chasa.bg/novini/article/6621103", "text": "Британският премиер Тереза Мей призова президента на САЩ Доналд Тръмп да излезе с предложения за постигане на мир в Близкия изток, след като той призна Ерусалим за израелска столица, предаде Ройтерс. Призивът бе отправен в телефонен разговор между двамата лидери, предаде БТА. \"Те обсъдиха различните позиции, които имат относно признаването на Ерусалим за израелска столица и се съгласиха, че е важно САЩ да обявят нови предложения за мир и международната общност да подкрепи тези усилия\", заяви говорител на Тереза Мей. \"Премиерът информира президента на САЩ за наскорошния прогрес по преговорите за Брекзит, президентът изтъкна напредъка, който той е постигнал по икономическата си програма\", допълни говорителят на Мей. \"Двата постигнаха съгласие за важността от сключване бързо двустранно търговско споразумение след Брекзит\", отбеляза говорителят. Това бе първи разговор между двамата след скандала с Тръмп, който разпространи в Туитър непроверени видеозаписи от крайнодясна група, нарекла се \"Великобритания на първо място\", твърдяща, че в тях се илюстрира насилие, извършено от мюсюлмански имигранти в Европа. Говорител на Мей тогава каза, че той е сгрешил като е сподели тези видеозаписи, което пък предизвика остър отговор от Тръмп по адрес на Мей.", "date": "2017.12.19", "title": "Мей и Тръмп говориха по телефона за Близкия изток и Брекзит"}
{"url": "https://www.24chasa.bg/novini/article/6621041", "text": "Отсъствието на манекенката Диана Петрова, която е подсъдима за участие в банда, набирала момичета за проститутки, стана причина да се провали поредното заседание по делото в спецсъда. Красавицата наскоро станала майка и нямало на кого да остави пеленачето си. “Това е второ отсъствие на подсъдимата от 11 септември досега. При следващо тя ще бъде санкционирана”, заяви съдия Аделина Иванова. Според прокуратурата Петрова е част от бандата на Росен Чолов-Чолата, бивш мъж на актрисата от сериала “Под прикритие” Ирена Милянкова. Освен Петрова подсъдими са манекенката Ралица Любенова и шофьорът на Чолата - Пламен Кирилов. Повечето от момичетата, разпитани вече в съда, разказват, че правили доброволно секс с платежоспособни клиенти и получавали между 600 и 1000 лв. на сеанс. Делото продължава с разпити на други проститутки жертви на 24 януари. ", "date": "2017.12.19", "title": "Манекенка, обвинена  за  сводничество, роди дете"}
{"url": "https://www.24chasa.bg/novini/article/6621040", "text": "Отмяна на мораториума върху новите лекарства. Това ще предложи ГЕРБ на заседанието на председателския съвет на Народното събрание рано сутринта в сряда. Предложението е парламентът да гласува отмяна на параграф 6 от Закона за бюджета на НЗОК, с който се въвежда мораториум върху новите молекули за 2018 г. Ще го подкрепим единствено при постигането на от всички парламентарни групи и председателите им, заяви шефът на ПГ на ГЕРБ Цветан Цветанов. Така ГЕРБ даде заден, след като първо въведе мораториума в бюджета на НЗОК, а след това отхвърли ветото на президента и отказа да отстъпи пред исканията на пациенти и организации да го отмени. Преди дни премиерът Бойко Борисов заяви, че е готов да преосмисли забраната. До промяна в позицията на управляващите се стигна след телефонен разговор между Корнелия Нинова и Бойко Борисов по обяд във вторник. След него соцлидерката обяви, че БСП събира подписи и ще внесе спешна актуализация на бюджета на НЗОК, с която да падне мораториумът. И така да се избегне тромавата процедура, ако изменението мине през МС. Цветанов обаче я изпревари и в разпространена до медиите позиция обяви, че ГЕРБ внася такова предложение и то е с министрите на здравеопазването и на финансите, с председателите на всички парламентарни групи, както и с шефовете на ресорните комисии в Народното събрание. “Постигнахме консенсус, че чувствителна тема като здравеопазването не бива да се използва за политически спекулации и за игра със страховете на българските пациенти”, коментира Цветанов. И определи като спекулации твърденията, че онкоболни ще останат без лечение. Цветанов обясни още, че здравният министър Кирил Ананиев вече е готов с всички заповеди за създаването на 6 комисии, както и с Правилник за условията и реда за работата на комисиите за разпределение на скъпоструващите лекарства. Вече е създадена цялата нормативна среда за работата на комисиите далеч преди края на годината, уточни той. Очевидно това, което ГЕРБ направи, е голяма грешка, коментира преди това Нинова и призова управляващите да не работят на инат. Тя обясни, че е разговаряла с Борисов по молба на онкоболни, според които предвидените от МЗ комисии нямало да са ефективни. “Казах на Борисов, че единственият легитимен начин да излезем от ситуацията е спешно и сега да променим бюджета на НЗОК. Ще е прецедент, той е публикуван днес, но това е единственият начин тези хора от 1 януари да не останат без грижи”, обясни соцлидерката. Актуализациата на бюджета на касата трябва да стане до Нова година. БСП е готова на извънредни и нощни заседания, дори на прекъсване на ваканцията, увери Нинова. Борисов ѝ обещал да помисли. Веднага след като говорила с премиера, ѝ звъннал Цветанов. Останах с впечатление, че са склонни, допълни по обяд Нинова. Няколко часа след това дойде и инициативата на ГЕРБ. В края на работния ден БСП все пак изпревари управляващите и внесе първа предложението за промяна на закона. Иначе червените били готови и с жалбата си до Конституционния съд, но това е бавна процедура.", "date": "2017.12.19", "title": "Отменят мораториума за нови лекарства (Обзор)"}
{"url": "https://www.24chasa.bg/novini/article/6621035", "text": "“Лихвите по лизинг могат да падат поне още година, защото “ОББ Интерлийз” вече разчита на по-евтино финансиране като част от “КВС груп”. След това ще последват общата тенденция на плавно повишение.” Това заяви Петър Андронов - кънтри мениджър на “КВС Груп” за България и главен изпълнителен директор на ОББ. Той добави, че се работи усилено по намаляването на проблемните експозиции на мегабанката след сливането на СИБАНК и ОББ, като уточни, че те не са лизингови, а наследени от предишния собственик и вече са незначителни. Андронов и главният изпълнителен директор на “Интерлийз” Рудолф Кипта обявиха, че компанията променя името си на “ОББ Интерлийз” и се прицелва в лидерската позиция на пазара. В следващите 3 г. тя планира да утрои продажбите си и да удвои клиентите си. Това става половин година след като белгийската KBC придоби ОББ и “Интерлийз”. ", "date": "2017.12.19", "title": "Андронов: Лихвите  по лизинг ще падат още поне година"}
{"url": "https://www.24chasa.bg/novini/article/6621001", "text": "Боевете в Източна Украйна са ескалирали до най-високата си степен от месеци, съобщи днес Организацията за сигурност и сътрудничество в Европа (ОССЕ), след като при артилерийски обстрел срещу погранично село бяха ранени осем цивилни, а десетки къщи бяха разрушени или повредени, предаде Ройтерс. По данни на ОССЕ, която следи как се прилага постигнатото мирно споразумение, между 11 и 17 декември примирието е било нарушено 16 000 пъти - с 35 процента повече, отколкото предходната седмица, предаде БТА. Със загриженост отчитаме остро влошаване на положението със сигурността, като нарушенията на примирието са достигнали равнище, каквото не е имало от февруари тази година, отбеляза в изявление ръководителят на наблюдателската мисия Ертугрул Апакан. Ескалиралото насилие край контролирания от правителството промишлен град Авдеевка през февруари остави хиляди жители на намиращия се на фронтовата линия град без ток и вода, припомня Ройтерс.. Изявлението си шефът на мисията направи след предупреждения на хуманитарни организации за влошаване на хуманитарната ситуация в Донбас, особено след атаката срещу контролираното от правителството село Новолуханск. Службата за координиране на хуманитарните дейности на ООН (OCHA) съобщи в Туитър, че тежкият артилерийски обстрел край Новолуханск е засегнал 2000 жители. Хората бягат от селището при снежни бури в района. Повредени са над 50 сгради, временно прекъснато е електроснабдяването, съобщи регионалната администрация в Донецк. Украинските военни днес обвиниха проруските сепаратисти, че преднамерено са стреляли над 40 пъти с ракетни системи за залпов огън срещу Новолуханск. С ъщевременно командването на бунтовниците, цитирано от сепаратисткия уебсайт ДАН, съобщи, че през последното денонощие атаките от украинска страна са се увеличили повече от два пъти.", "date": "2017.12.19", "title": "ОССЕ: Боевете в Източна Украйна са най-ожесточените от февруари насам"}
{"url": "https://www.24chasa.bg/novini/article/6620865", "text": "Съветът за сигурност на ООН продължи с една година действието на резолюция, която разрешава доставяне на хуманитарна помощ за жителите на зони под бунтовнически контрол в Сирия, въпреки някои изразени резерви от Русия, Китай и Боливия, предаде Франс прес. Резолюцията бе приета с 12 гласа \"за\", а Русия, Китай и Боливия се въздържаха, предаде БТА. ", "date": "2017.12.19", "title": "ООН подновява доставките на хуманитарната помощ за сирийската опозиция"}
{"url": "https://www.24chasa.bg/novini/article/6620871", "text": "Общото събрание на ООН, съставено от делегациите на 193 държави, ще проведе рядка извънредна сесия в четвъртък, по искане на арабските и мюсюлманските страни, заради решението на президента на САЩ Доналд Тръмп да признае Йерусалим за столица на Израел, предава Reuters. Палестинският пратеник пред ООН Рияд Мансур заяви, че Общото събрание ще гласува проекторезолюция, призоваваща за оттеглянето на декларацията на Тръмп, предаде \"Фокус\".  Същата проекторезолюция бе гласувана и от 15-членния Съвет за сигурност на ООН в понеделник, но постоянният представител на САЩ Ники Хейли наложи вето. Останалите 14 члена на СС гласуваха в полза на предложението на Египет , в което не се споменаваше специално решението на Белия Дом, а само се изразяваше „дълбоко съжаление за скорошните решения относно статута на Йерусалим“. Мансур заяви в понеделник, че се надява на „огромна подкрепа“ за резолюцията в Общото събрание. Гласуването няма да е обвъзрващо, но, според него, има политическа тежест.", "date": "2017.12.19", "title": "След ветото на САЩ, ООН ще се събере, за да обсъди статута на Йерусалим"}
{"url": "https://www.24chasa.bg/novini/article/6620869", "text": "В Швеция предложиха закон, според който, ако сексуален акт не е деклариран писмено, то той ще се третира като изнасилване или сексуално посегателство, съобщи \"Индипендънт\". Шведският министър-председател Стефан Льовен подкрепи предложението. Съгласно закона, ако дадено лице не се е съгласило с думи или е демонстрирало ясно, че желае да се включи в сексуална дейност, то принуждаването или склоняването му към сексуален акт ще бъде незаконно и подсъдимо. Законът, който действа в момента в Швеция, обхваща много сексуални престъпления, класифицирани като изнасилване, но те трябва да бъдат доказани.  Предложените промени, които вероятно ще бъдат приети през следващата година, означават, че сексуалните актове ще се считат за изнасилване, когато не е дадено съгласие, независимо дали съществуват доказателства за заплахи и насилие или не. \"Сексът трябва да бъде доброволен. Ако не е предложен доброволно, то тогава е и незаконно\", заяви премиерът Стефан Льовен. ", "date": "2017.12.19", "title": "В Швеция ще съдят за изнасилване, ако няма писмено съгласие за секс"}
{"url": "https://www.24chasa.bg/novini/article/6620658", "text": "Министър-председателят на Великобритания Тереза Мей заяви във вторник, че иска „амбициозна“ търговска сделка с ЕС за периода след Брекзит, по време на среща с министрите от правителството си по темата, предава AFP, като се позовава на думите, изказани от говорителя на британския премиер. Тя е заявила, че иска „доста по амбициозна сделка“ от търговското споразумение, сключено между ЕС и Канада. Срещата на британския кабинет дойде четири дни, след като европейските лидери одобриха условията на „развода“ между Лондон и Брюксел и се съгласиха да придвижат преговорите към следващата им фаза. Мей иска Великобритания да напусне единния пазар на Съюза и митническия съюз, но да изкове ново „дълбоко и специално икономическо партньорство“ с Блока. „Премиерът заяви, че целта на кабинета е ясна – сделка, осигуряваща възможно най-добрите условия за търговия с ЕС, позволява на Обединеното кралство да определя правилата, подходящи за неговата ситуация и улеснява сключването на амбициозни търговски сделки с трети страни“, сподели говорителят на Мей. Тя отхвърля възприемането на норвежкия модел на членство в Европейската икономическа зона, заявявайки, че тя ще бъде „демократично неустойчива, тъй като предвижда автоматичното приемане на правилата на ЕС, без възможност да бъде повлияно върху приемането им или да бъде гласувано за тях“, добави говорителят.", "date": "2017.12.19", "title": "Тереза Мей: Искам „амбициозна“ търговска сделка с ЕС за периода след Брекзит"}
{"url": "https://www.24chasa.bg/novini/article/6620687", "text": "През 2018 г. Газпром ще увеличи доставките на природен газ в Сърбия с 15 процента, се посочва в материали на пресслужбата на Кремъл, подготвени за срещата на руския президент Владимир Путин със сръбския му колега Александър Вучич, предаде ТАСС. Доставките на природен газ в Сърбия тази година са се увеличили с 26 процента, надхвърляйки 2 млрд. куб метра /през 2016 г. са били 1,75 млрд. куб метра/. През 2018 г. се прогнозира увеличение с 15 процента, се посочва в материалите. Руската компания Газпром е основен акционер в сръбската петролна компания НИС, като се осъществява програма за реконструкция и модернизация на технологичния комплекс на тази компания. Обемът на натрупаните инвестиции в нея съставлява около 3 млрд. долара, отбелязва ТАСС.", "date": "2017.12.19", "title": "Газпром увеличава с 15% доставките на природен газ в Сърбия през 2018 г."}
{"url": "https://www.24chasa.bg/novini/article/6620670", "text": "Аналитичната фирма за видеоигри DeltaDNA написа на своя сайт, че създателите на мобилни игри са по-заинтересовани да привличат дамската аудитория, тъй като тя е склонна да харчи повече пари, в сравнение с мъжката, предаде БТА.  От направените анализи проличало, че 4,5 процента от представителките на нежния пол са готови да заплатят пари, за да играят на любимата видеоигра на мобилното си устройство. При мъжете този процент е по-нисък - 3,3 на сто. В парично изражение средно дамите харчат за игри 1,57 долара, срещу 1,09 долара за мъжете. Според направените анализи жените са с 44 процента по-ценни за разработчиците, отколкото мъжете. Жените предпочитат игри в стил казино и ребуси, докато мъжете се увличат повече по бойните и стратегическите заглавия.", "date": "2017.12.19", "title": "Жените харчат повече от мъжете за мобилни игри"}
{"url": "https://www.24chasa.bg/novini/article/6620736", "text": "Болницата в Разград остана без линейки. Предишното ръководство е продало едната линейка, а другата е дало под наем на таксиметрова фирма, обяви новият директор на болницата д-р Гечо Жеков, предаде  . \"Като имаме нужда, се обаждаме на тях и те ни начисляват оттук дотам 15 лева. Не знам за друга болница, която да няма линейки. Всички имат\", каза доктор Жеков. От документацията става ясно, че договор за наем на болничната линейка е сключен на 1-ви юни 2015 година за срок от 18 месеца, който при липса на възражения от страните става за неопределено време. Съгласно клаузите на документа болницата - наемодател получава по 100 лева на месец от таксиметровата фирма - наемател, която пък се задължава да ползва специализирания автомобил по предназначение за превоз на болнични пациенти. Понастоящем линейката - такси стои паркирана в двора на лечебното заведение.", "date": "2017.12.19", "title": "Болницата в Разград остана без линейки"}
{"url": "https://www.24chasa.bg/novini/article/6620781", "text": "На 84-годишна възраст ни напусна Никола Желев Хаджиангелов – Николай Желев, талантлив журналист, публицист, драматург, предаде  .  Роден е в Хасково на 12 юни 1933 г., бил е зам.-главен редактор на в. „Трудово дело” (1954 – 1970), където създава хумористичната притурка „Нашето сито”; отговорен редактор е в Българската Национална телевизия (1970-1990); създател и главен редактор на в. „Пенсионер” (1991), преименуван на „Трета възраст” (1992), на който седмичник е първо главен редактор, а след това до кончината си е негов директор. Изпод талантливото му перо са излезли тридесет и седем документални филма в телевизията, Военна киностудия и студия „Време”, комедийни спектакли. Дълги години списваше колонка по актуални теми и събития във в. „Трета възраст”. Автор е и на многобройни текстове в различни публицистични жанрове за Националното радио, вестници, списания, албуми, книги. Роднините, близките и приятелите загубиха скъп, обаятелен, грижовен и всеотдаен човек, а българската журналистика – един даровит автор на изящно и смело слово. Поклон пред светлата му памет!", "date": "2017.12.19", "title": "Почина основателят на вестник \"Трета възраст\" Николай Желев"}
{"url": "https://www.24chasa.bg/novini/article/6620783", "text": "Народните представители от Комисията по външна политика и от Комисията по европейски въпроси и контрол на европейските фондове се срещнаха с главния преговарящ за излизане на Великобритания от ЕС Мишел Барние, съобщиха от пресцентъра на Народното събрание.  Преговорите, свързани с излизането на Великобритания от ЕС, ще бъдат по-интензивни по време на Българското председателство на Съвета на ЕС. Това бе общото мнение на участниците в срещата. Главният преговарящ за излизане на Великобритания от ЕС Мишел Барние информира народните представители за хода на преговорите и подчерта, че са постигнати договорености по основните условия на процеса. Можем да започнем поетапно втората и третата част от този процес, като се очаква Съветът на министрите на ЕС в края на януари 2018 г. да даде своето съгласие по директивите на преходния период, уточни той. Целта ни е до октомври 2018 г. да поставим на масата на преговорите решенията, свързани с излизането на Великобритания от ЕС, като се предвижда да бъде подготвена и политическа декларация за бъдещите отношения, посочи Мишел Барние. Споразумението за излизане на Великобритания от ЕС ще трябва да бъде одобрено от всички страни-членки и ратифицирано от техните национални парламенти, добави той. Председателят на Комисията по външна политика Джема Грозданова изрази надежда през следващата година, когато България е председател на Съвета на ЕС, да има сериозен напредък по преговорите за оттегляне на Великобритания. Оценяваме постигнатото до момента като добро начало и се надяваме във втората половина на 2018 г. вече да имаме разговори с Великобритания по нашите двустранни отношения, а не само по трите елемента, за които говорим във връзка с Брекзит, посочи тя. Великобритания излиза по чл. 50 от Договора за функциониране на ЕС през март 2019 г., но иска преходен период от две години, в който ще продължи да изпълнява, поетите си ангажименти към ЕС, подчерта Джема Грозданова. Според нея на преден план стои въпросът дали всички условия, които бъдат договорени, ще удовлетворяват отделните държави и дали националните парламенти ще ратифицират договора. Председателят на Комисията по европейски въпроси и контрол на европейските фондове Кристиан Вигенин посочи, че Народното събрание разчита, както и досега, главният преговарящ на ЕС да продължи активния обмен на информация с националните парламенти. Като се има предвид, че въпросите на Брекзит са от особена важност за гражданите на ЕС, а националните парламенти са техни представители, ние наистина ще посветим това време на активни дискусии в рамките на парламентарното измерение на председателството, подчерта той. Знаем, че интензивността на преговорите за излизане на Великобритания ще нарасне и ще навлезе в по-големи детайли в следващите шест месеца, затова разчитаме на засилен диалог с вас, обърна се Кристиан Вигенин към Мишел Барние. За нас е важно какви ще бъдат вашите следващи стъпки и какво ние като парламентаристи бихме могли да направим, за да подпомогнем този процес, добави председателят на Комисията по европейски въпроси и контрол на европейските фондове.", "date": "2017.12.19", "title": "Преговорите за Брекзит - по-интензивни по време на Българското европредседателство"}
{"url": "https://www.24chasa.bg/novini/article/6620816", "text": "Бившата кметица на санданското с. Вълково Богдана Хаджийска се е признала за виновна за незаконно държане на пари, придобити чрез тежки умишлени престъпления, и е сключила споразумение с Окръжна прокуратура – Благоевград.  На 5 март 2010 г. в къщата й в с. Вълково, тя държала на различни места парични суми в размер на 131 565 евро, 21 520 лева и златни накити – масивни гривни и ланец. Имуществото с обща левова равностойност от 292 424.77 лева, било придобито от производство на наркотици в големи количества, което било известно на кметицата. Съдът е одобрил сключеното между страните споразумение като е наложил на подсъдимата наказание от една година и шест месеца лишаване от свобода, с 3-годишен изпитателен срок.  Хаджийска попадна в полезрението на полицаи и прокурори по време на акция по разбиване на организирана престъпна група, водена от кримибоса Огнян Атанасов, за разпространение на дрога. Тогава сред арестуваните бе и шуреят на Атанасов, Антон Ханджийски, който е син на кметицата.", "date": "2017.12.19", "title": "Осъдиха бивша кметица, държала  в дома си 300 хил. лв. от наркотици"}
{"url": "https://www.24chasa.bg/novini/article/6620802", "text": "Туроператорът \"София тур и Холидей\" ЕООД обяви, че прекратява дейността си, съобщава пресцентърът на Министерството на туризма. \"След като разплатихме стари задължения към партньори, изпадаме в несъстоятелност и не можем да изпълним предстоящите пътувания\", заявяват днес в декларация от екипа на туроператора. Спешна проверка на Министерството на туризма показа, че компанията има валидна застраховка \"Отговорност на туроператора\", сключена само преди дни - на 11 декември 2017 г., със ЗАД \"Алианц- България\". Тя влиза в сила от 00:00 часа на 12 декември 2017 г. Предишната полица на туроператора е била с \"Групама Застраховане\" ЕАД. Екип от Министерството на туризма влиза в централния офис на дружеството в София. Експертите ще изискат пълна справка какви са поетите ангажименти от \"София тур и Холидей\" към туристи за предстоящите празници и има ли продадени пакети за следващи периоди. Министърът на туризма Николина Ангелкова настоява за спешна среща с управителите на туроператора и с представител на застрахователното дружество, за да се гарантират интересите на клиентите. Според информация от самия туроператор покритието на застраховката им е за един милион лева, а според подадената към Министерството на туризма информация за полицата, лимитът на обезщетението е за 450 000 лв. В Министерството на туризма днес постъпи едно обаждане от клиентка, че от два-три дни на телефоните в офиса на туроператора не отговаря никой. Жената сигнализира за проблема минути преди на сайта на компанията да се появи съобщение, че прекратяват дейността си, пише още в съобщението. Министерството на туризма ще следи внимателно казуса, за да се увери, че туристите, чиято почивка се проваля преди празниците, ще бъдат обезщетени. Според Закона за туризма клиентите на туроператор, прекратил дейността си, трябва да предявят претенции за понесени вреди до туроператора или пряко към застрахователната компания, представяйки документи от подписани договори и ваучери с туроператора. Министерството на туризма препоръчва на туристите претенциите да се предявят във възможно най-кратък срок.", "date": "2017.12.19", "title": "Туроператор фалира, клиенти може да останат без почивки"}
{"url": "https://www.24chasa.bg/novini/article/6620810", "text": "„Създадена е добра организация и екипност в работата на Изпълнителната агенция по горите и държавните предприятия, като са мобилизирани техните общи ресурси за усвояването и експедирането на увредената от корояди и болести иглолистна дървесина. Това, което направихме в последните 7 месеца, вече дава добри резултати”, каза министър Румен Порожанов по време на седмото заседание на кризисния щаб, провеждан с участие на представителите на законодателната и местната власт, предаде пресцентъра на Министерство на земеделието, храните и горите. Държавните предприятия отчетоха, че към 18 декември 2017 г. 84% от общо 2,992 млн. куб. м стояща маса повредена от корояди и болести иглолистна дървесина в държавните горски територии е възложена за добив. Делът е най-висок в Югозападно държавно предприятие – 92%, в Северозападно държавно предприятие е 90% в Южноцентрално държавно предприятие – 81%. Добивът към 18 декември е общо 1,750 млн. куб. м засегната от съхнене иглолистна дървесина. Това е в размер на 70% от възложените количества и представлява 58% от общата инвентаризирана достъпна за добив повредена дървесина. Изпълнението е най-добро в Северозападно държавно предприятие – 66% и в Югозападно държавно предприятие – 64%. Най-голям обем усвоена пострадала дървесина има на територията на Южноцентрално държавно предприятие – 841 хил. куб. м и в Югозападно държавно предприятие – 601 хил. куб. м, като там и пораженията са най-големи. За периода след последното заседание на кризисния щаб от 24 ноември до 18 декември 2017 г. са инвентаризирани общо за страната нови 32 хил. куб. м стояща маса изсъхнала иглолистна дървесина. Най-много са в Южноцентрално държавно предприятие – 18 хил. куб. м и в Югозападно държавно предприятие – 15 хил. куб. м. В същия период възложеният добив се е увеличил със 111 хил. куб. м, а добитата повредена дървесина за тези три седмици е общо 160 хиляди куб. м или има ръст от 10% при седмичното усвояване на повредената дървесина, в сравнение с предходния отчетен период. „Радостно е, че усвоената дървесина за последните 3 седмици надвишава новоинвентаризираните повреди със 128 хил. куб. м., посочи от своя страна заместник- министър Атанас Добрев. „Продължаваме да изпълняваме дейностите по плана утвърден през септември, като поддържаме темповете на усвояване на инвентаризираната увредена дървесина и работим за привличане на допълнителен ресурс от техника и хора, така че да успеем да се справим до пролетта”, увери заместник-министърът. На 2/3 работата е свършена и е добре, че след две години задържане, през последните месеци процесът се раздвижи и това е видимо, заяви Дора Янкова, зам.- председател на Комисията по регионална политика, благоустройство и местно самоуправление в 44-то Народно събрание. Тя присъства на заседанието и като депутат от 22-ри изборен район Смолян, където пораженията от корояд са най-големи.", "date": "2017.12.19", "title": "Порожанов: Последната дейност срещу корояда вече дава добри резултати"}
{"url": "https://www.24chasa.bg/novini/article/6620774", "text": "Над 100 души от елита на ДПС ще събере в четвъртък почетният председател на ДПС Ахмед Доган. Тогава в сараите в \"Бояна\" ще се проведе традиционната празнична вечеря на Сокола в навечерието на Коледа и Нова година. Срещата се чака с особено нетърпение от не само от актива на ДПС, но и от политическите анализатори, заради словото на Доган. Почетният председател ще излезе и тази година с визионерска реч по Коледа, разкри в събота зам.-шефът на ПГ на ДПС Йордан Цонев пред bTV. Чакаме коледния си купон с нетърпение, добави той. \"Г-н Доган може би е един от сериозните визионери в днешно време. Дори ако си позволя, мога да изляза и извън границите на България. Можете да проверите всички негови изказвания назад във времето, включително и от 90-та година насам. И затова ние и като държава, а отгоре на всичкото и като партия ДПС би трябвало да се възползваме от един такъв визионер като г-н Доган. Ние сме благодарни, че все още той ни позволява, поне на годишни тържества ли ще бъде, или на различни срещи, да се ползваме от неговия опит, от неговите знания, от неговото визионерство\", заяви пък лидерът на ДПС Мустафа Карадайъ пред \"Дарик\". През 2015 г. на същата празнична сбирка именно словото на Ахмед Доган доведе до свалянето на Лютви Местан от лидерския пост в ДПС.", "date": "2017.12.19", "title": "Доган пак събира предколедно ДПС в сараите, готви реч"}
{"url": "https://www.24chasa.bg/novini/article/6620620", "text": "С услугата Месинджър може с прост клик да се прехвърлят парични суми между хората, съобщи Би Би Си. \"Това не е просто още едно приложение за плащане - услугата социализира плащанията, за да можете да си платите на приятел  своя дял от вечерята и да добавите коментар, който вашият контакт може да види\", обяснява Тони Смит, главен изследовател на финансовите услуги в Ipsos. От декември потребителите на Apple Pay в САЩ също могат да изпращат и получават пари. \"Нашите изследвания показват, че най-важните причини за изпращането на пари са именно социални събития\"- казва Дейвид Маркъс, ръководител на Месинджър. Социалните медийни компании знаят, че ако могат да убедят хората  да извършат повече транзакции чрез своите платформи, това ще направи услугата масова и съответно рентабилна. В скандинавските страни приложенията за плащания от човек на човек са доста  популярни. Бързият ръст на социалните медийни плащания няма да навреди на банките, това ще отвори нови възможности за тях, смятат експерти.", "date": "2017.12.19", "title": "Плащанията чрез социалните мрежи стават все по-популярни"}
{"url": "https://www.24chasa.bg/novini/article/6620814", "text": "Правителството ще разгледа на утрешното си редовно заседание проект на Постановление за определяне нов размер на минималната работна заплата за страната, съобщи пресслужбата на кабинета. В дневния ред на заседанието на МС са и промени в Наредбата за отпускане и изплащане на паричните обезщетения за безработица от 2002 г. и проект на Постановление за изпълнението на държавния бюджет за 2018 г. Министерският съвет се очаква да одобри промени в няколко закона: за собствеността, за социално подпомагане, за трудовата миграция и трудовата мобилност и за омбудсмана. Кабинетът ще одобри също и промени в актуализираната средносрочна бюджетна прогноза за периода 2018-2020 г. и промени на Решение на МС от 2017 г. за приемане на стандарти за делегираните от държавата дейности с натурални и стойностни показатели през 2018 г. Кабинетът ще се запознае с доклад за изпълнението на Плана за подготовка на българското председателство на Съвета на ЕС към 15 декември 2017 г. и ще одобряване на Календар на събитията на председателството. Министрите ще приемат Национална програма за безопасност и здраве при работа 2018-2020 г. и Доклад за равнопоставеността на жените и мъжете в България за 2016 г. Кабинетът ще одобри допълнителни разходи по бюджетите на министерствата: на образованието, на земеделието, на външните работи за 2017 г. Предвижда се да бъдат одобрени и допълнителни трансфери по бюджетите на общините за 2017 г. за стипендии на учениците след завършено основно образование, допълнителни трансфери за 2017 г. за изплащане на стипендии по Програмата за мерките за закрила на деца с изявени дарби от държавни и общински училища. Кабинетът ще одобри няколко вътрешнокомпенсирани промени на утвърдените разходи по области на политики или бюджетни програми по бюджета на министерствата на транспорта, на правосъдието, Министерския съвет за 2017 г., както и допълнителни трансфери от резерва за непредвидени или неотложни разходи за предотвратяване, овладяване и преодоляване на последиците от бедствия. Вижте целия дневен ред на правителството: Редовното правителствено заседание ще се проведе както обикновено – в сряда, 20 декември, от 10 ч. при следния предварителен дневен ред: 1. ПРОЕКТ НА РЕШЕНИЕ ЗА ОДОБРЯВАНЕ НА СТАНОВИЩЕ НА МИНИСТЕРСКИЯ СЪВЕТ ПО КОНСТИТУЦИОННО ДЕЛО №7 ЗА 2017 Г.  2. ПРОЕКТ НА РЕШЕНИЕ ЗА ПРИЕМАНЕ НА ДОКЛАД ЗА ИЗПЪЛНЕНИЕТО НА ПЛАНА ЗА ПОДГОТОВКА НА БЪЛГАРСКОТО ПРЕДСЕДАТЕЛСТВО НА СЪВЕТА НА ЕВРОПЕЙСКИЯ СЪЮЗ ПРЕЗ 2018 Г. КЪМ 15 ДЕКЕМВРИ 2017 Г.  3. ПРОЕКТ НА РЕШЕНИЕ ЗА ОДОБРЯВАНЕ НА КАЛЕНДАР НА СЪБИТИЯТА НА БЪЛГАРСКОТО ПРЕДСЕДАТЕЛСТВО НА СЪВЕТА НА ЕВРОПЕЙСКИЯ СЪЮЗ ПРЕЗ 2018 Г., КОИТО ЩЕ СЕ ПРОВЕДАТ В РЕПУБЛИКА БЪЛГАРИЯ  4. ПРОЕКТ НА РЕШЕНИЕ ЗА ПРИЕМАНЕ НА НАЦИОНАЛНА ПРОГРАМА ЗА БЕЗОПАСНОСТ И ЗДРАВЕ ПРИ РАБОТА 2018-2020 Г.  5. ПРОЕКТ НА РЕШЕНИЕ ЗА ПРИЕМАНЕ НА ДОКЛАД ЗА РАВНОПОСТАВЕНОСТТА НА ЖЕНИТЕ И МЪЖЕТЕ В БЪЛГАРИЯ ЗА 2016 Г.  6. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ИЗМЕНЕНИЕ НА ОПЕРАТИВНА ПРОГРАМА „РАЗВИТИЕ НА ЧОВЕШКИТЕ РЕСУРСИ“ 2014-2020, СЪФИНАНСИРАНА ОТ ЕВРОПЕЙСКИЯ СОЦИАЛЕН ФОНД И ИНИЦИАТИВАТА ЗА МЛАДЕЖКА ЗАЕТОСТ 7. ПРОЕКТ НА РЕШЕНИЕ ЗА ОДОБРЯВАНЕ НА ПЪРВИ ОФИЦИАЛЕН ОТЧЕТ ЗА ИЗПЪЛНЕНИЕТО НА ТРЕТИЯ НАЦИОНАЛЕН ПЛАН ЗА ДЕЙСТВИЕ ПО ИЗМЕНЕНИЕ НА КЛИМАТА 2013-2020 Г. 8. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАНСФЕРИ ПО БЮДЖЕТИТЕ НА ОБЩИНИТЕ ЗА 2017 Г. ЗА СТИПЕНДИИ НА УЧЕНИЦИТЕ СЛЕД ЗАВЪРШЕНО ОСНОВНО ОБРАЗОВАНИЕ  9. ПРОЕКТ НА РЕШЕНИЕ ЗА РАЗРЕШАВАНЕ ИЗПОЛЗВАНЕТО НА РЕГИОНАЛНИ ДЕПА, НА КОИТО ДА СЕ ТРАНСПОРТИРАТ И ОБЕЗВРЕЖДАТ ЧРЕЗ ДЕПОНИРАНЕ ОТПАДЪЦИ ОТ ТЕРИТОРИИТЕ НА ОБЩИНИТЕ, ВКЛЮЧЕНИ В РЕГИОНИ ЗА УПРАВЛЕНИЕ НА ОТПАДЪЦИТЕ – ДУПНИЦА, БЛАГОЕВГРАД И БЯЛА  10. ПРОЕКТ НА ПОСТАНОВЛЕНИЕ ЗА УСЛОВИЯТА И РЕДА ЗА ПОЛУЧАВАНЕ НА СТИПЕНДИИ ОТ УЧЕНИЦИТЕ СЛЕД ЗАВЪРШЕНО ОСНОВНО ОБРАЗОВАНИЕ  11. ПРОЕКТ НА ПОСТАНОВЛЕНИЕ ЗА ОПРЕДЕЛЯНЕ НОВ РАЗМЕР НА МИНИМАЛНАТА РАБОТНА ЗАПЛАТА ЗА СТРАНАТА  12. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ВЪТРЕШНОКОМПЕНСИРАНИ ПРОМЕНИ НА УТВЪРДЕНИТЕ РАЗХОДИ ПО ОБЛАСТИ НА ПОЛИТИКИ/БЮДЖЕТНИ ПРОГРАМИ ПО БЮДЖЕТА НА МИНИСТЕРСТВОТО НА ТРАНСПОРТА, ИНФОРМАЦИОННИТЕ ТЕХНОЛОГИИ И СЪОБЩЕНИЯТА ЗА 2017 Г. ЗА 2017 Г.  13. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ВЪТРЕШНОКОМПЕНСИРАНИ ПРОМЕНИ НА УТВЪРДЕНИТЕ РАЗХОДИ ПО ОБЛАСТИ НА ПОЛИТИКИ/БЮДЖЕТНИ ПРОГРАМИ ПО БЮДЖЕТА НА МИНИСТЕРСТВОТО НА ПРАВОСЪДИЕТО ЗА 2017 Г.  14. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАНСФЕРИ ОТ РЕЗЕРВА ПО ЧЛ. 1, АЛ. 2, РАЗДЕЛ ІІ, Т. 5.1 ОТ ЗАКОНА ЗА ДЪРЖАВНИЯ БЮДЖЕТ НА РЕПУБЛИКА БЪЛГАРИЯ ЗА 2017 Г. ЗА НЕПРЕДВИДЕНИ И/ИЛИ НЕОТЛОЖНИ РАЗХОДИ ЗА ПРЕДОТВРАТЯВАНЕ, ОВЛАДЯВАНЕ И ПРЕОДОЛЯВАНЕ НА ПОСЛЕДИЦИТЕ ОТ БЕДСТВИЯ  15. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАНСФЕРИ ЗА 2017 Г. ЗА ИЗПЛАЩАНЕ НА СТИПЕНДИИ ПО ПРОГРАМАТА ЗА МЕРКИТЕ ЗА ЗАКРИЛА НА ДЕЦА С ИЗЯВЕНИ ДАРБИ ОТ ДЪРЖАВНИ И ОБЩИНСКИ УЧИЛИЩА ПРЕЗ 2017 Г., ПРИЕТА С ПОСТАНОВЛЕНИЕ №46 НА МИНИСТЕРСКИЯ СЪВЕТ ОТ 2017 Г.  16. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ДОГОВОР ПО ЧЛ. 61Е ОТ ПРАВИЛНИКА ЗА ПРИЛАГАНЕ НА ЗАКОНА ЗА НАСЪРЧАВАНЕ НА ИНВЕСТИЦИИТЕ ЗА ПРЕДОСТАВЯНЕ НА БЕЗВЪЗМЕЗДНА ФИНАНСОВА ПОМОЩ ЗА ЧАСТИЧНО ВЪЗСТАНОВЯВАНЕ НА НАПРАВЕНИТЕ ОТ ИНВЕСТИТОРА ЗАДЪЛЖИТЕЛНИ ОСИГУРИТЕЛНИ И ЗДРАВНИ ВНОСКИ ЗА РАБОТНИЦИТЕ И СЛУЖИТЕЛИТЕ, ЗАЕЛИ НОВИТЕ РАБОТНИ МЕСТА ПРИ ИЗПЪЛНЕНИЕ НА ИНВЕСТИЦИОНЕН ПРОЕКТ, И ЗА УПЪЛНОМОЩАВАНЕ НА МИНИСТЪРА НА ИКОНОМИКАТА ЗА СКЛЮЧВАНЕ НА ДОГОВОРИ С ДРУЖЕСТВА, ИЗПЪЛНЯВАЩИ ИНВЕСТИЦИОННИ ПРОЕКТИ С ИЗДАДЕН СЕРТИФИКАТ ЗА КЛАС ИНВЕСТИЦИЯ  17. ПРОЕКТ НА РЕШЕНИЕ ЗА УЧРЕДЯВАНЕ БЕЗСРОЧНО ПРАВО НА СТРОЕЖ ВЪРХУ ПОЗЕМЛЕН ИМОТ В ГОРСКА ТЕРИТОРИЯ, БЕЗ ПРОМЯНА НА ПРЕДНАЗНАЧЕНИЕТО НА ТЕРИТОРИЯТА – ПУБЛИЧНА ДЪРЖАВНА СОБСТВЕНОСТ, В ЗЕМЛИЩЕТО НА С. ЯВОРНИЦА, ОБЩИНА ПЕТРИЧ  18. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ИМОТИ – ПУБЛИЧНА ДЪРЖАВНА СОБСТВЕНОСТ, НА ВЕДОМСТВА  19. ПРОЕКТ НА РЕШЕНИЕ ЗА ОБЯВЯВАНЕ НА ЧАСТ ОТ ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ, И ЗА ДАВАНЕ НА СЪГЛАСИЕ ЗА ПРЕМАХВАНЕТО МУ  20. ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИЕ №600 НА МИНИСТЕРСКИЯ СЪВЕТ ОТ 2017 Г. ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ИМОТИ – ПУБЛИЧНА ДЪРЖАВНА СОБСТВЕНОСТ, НА НАЦИОНАЛНАТА АГЕНЦИЯ ЗА ПРИХОДИТЕ, ЗА НУЖДИТЕ НА ТЕРИТОРИАЛНА ДИРЕКЦИЯ – СОФИЯ, ОФИС – ПЕРНИК  21. ПРОЕКТ НА РЕШЕНИЕ ЗА ПРЕДОСТАВЯНЕ ПОД НАЕМ НА ЧАСТ ОТ ИМОТ – ЧАСТНА ДЪРЖАВНА СОБСТВЕНОСТ, ЗА АДМИНИСТРАТИВНИТЕ НУЖДИ НА ЦЕНТРАЛНОТО РЪКОВОДСТВО НА ПОЛИТИЧЕСКА ПАРТИЯ „НАЦИОНАЛЕН ФРОНТ ЗА СПАСЕНИЕ НА БЪЛГАРИЯ“ 22. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ  23. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ИМОТ – ПУБЛИЧНА ДЪРЖАВНА СОБСТВЕНОСТ, НА МЕДИЦИНСКИЯ УНИВЕРСИТЕТ – СОФИЯ  24. ПРОЕКТ НА РЕШЕНИЕ ЗА УТВЪРЖДАВАНЕ НА ПРОТОКОЛА МЕЖДУ МИНИСТЕРСТВОТО НА ВЪТРЕШНИТЕ РАБОТИ НА РЕПУБЛИКА БЪЛГАРИЯ И МИНИСТЕРСТВОТО НА ВЪТРЕШНИТЕ РАБОТИ НА РУМЪНИЯ ЗА ПРИЛАГАНЕ НА СПОГОДБАТА МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ПРАВИТЕЛСТВОТО НА РУМЪНИЯ ЗА ОБРАТНО ПРИЕМАНЕ НА СОБСТВЕНИ ГРАЖДАНИ И ЧУЖДЕНЦИ, ПОДПИСАН НА 3 ОКТОМВРИ 2017 Г. ВЪВ ВАРНА  25. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА СПОРАЗУМЕНИЕ ЗА ПРЕДОСТАВЯНЕ НА БЕЗВЪЗМЕЗДНА ФИНАНСОВА ПОМОЩ МЕЖДУ МИНИСТЕРСТВОТО НА ВЪНШНИТЕ РАБОТИ НА РЕПУБЛИКА БЪЛГАРИЯ И МЕЖДУНАРОДНАТА ОРГАНИЗАЦИЯ НА ФРАНКОФОНИЯТА (МОФ) И ПРОЕКТ НА СПОРАЗУМЕНИЕ ЗА ПРЕДОСТАВЯНЕ НА БЕЗВЪЗМЕЗДНА ФИНАНСОВА ПОМОЩ МЕЖДУ МИНИСТЕРСТВОТО НА ВЪНШНИТЕ РАБОТИ НА РЕПУБЛИКА БЪЛГАРИЯ И ФРАНКОФОНСКИЯ ИНСТИТУТ ЗА АДМИНИСТРАЦИЯ И УПРАВЛЕНИЕ (ФИАУ) ЧРЕЗ УНИВЕРСИТЕТСКАТА АГЕНЦИЯ НА ФРАНКОФОНИЯТА (УАФ)  26. ПРОЕКТ НА РЕШЕНИЕ ЗА ОДОБРЯВАНЕ НА ПРОТОКОЛА И ПРИЛОЖЕНИЯТА КЪМ НЕГО ОТ ЗАСЕДАНИЕТО НА СМЕСЕНАТА КОМИСИЯ ЗА ОПАЗВАНЕ, ПОДДЪРЖАНЕ, ОБНОВЯВАНЕ И ОБОЗНАЧАВАНЕ НА БЪЛГАРО-МАКЕДОНСКАТА ДЪРЖАВНА ГРАНИЦА, ПРОВЕДЕНО НА 14 И 15 МАРТ 2017 Г. В СОФИЯ 27. ПРОЕКТ НА РЕШЕНИЕ ЗА ОДОБРЯВАНЕ НА РЕЗУЛТАТИТЕ ОТ ПЪРВОТО ЗАСЕДАНИЕ НА БЪЛГАРО-УНГАРСКАТА МЕЖДУПРАВИТЕЛСТВЕНА КОМИСИЯ ЗА ИКОНОМИЧЕСКО СЪТРУДНИЧЕСТВО, ПРОВЕДЕНО НА 2 И 3 НОЕМВРИ 2017 Г. В СОФИЯ  28. ПРОЕКТ НА РЕШЕНИЕ ЗА ОТМЕНЯНЕ НА РЕШЕНИЕ №510 НА МИНИСТЕРСКИЯ СЪВЕТ ОТ 2016 Г. ЗА ДАВАНЕ НА РАЗРЕШЕНИЕ ЗА ПРЕХВЪРЛЯНЕ ИЗЦЯЛО НА ПРАВАТА И ЗАДЪЛЖЕНИЯТА ПО ПРЕДОСТАВЕНА КОНЦЕСИЯ ЗА ДОБИВ НА ПОДЗЕМНИ БОГАТСТВА – СТРОИТЕЛНИ МАТЕРИАЛИ – ВАРОВИЦИ, ОТ НАХОДИЩЕ „ЦАРЕВИ ЛИВАДИ – ИЗТОК“, РАЗПОЛОЖЕНО НА ТЕРИТОРИЯТА НА ОБЩИНА СУВОРОВО, ОБЛАСТ ВАРНА В 29. ПРОЕКТ НА РЕШЕНИЕ ЗА ПРИЕМАНЕ НА ОТПРАВЕНО ОТ КОНЦЕСИОНЕРА ПРЕДЛОЖЕНИЕ ЗА ИЗМЕНЕНИЕ НА ДОГОВОРА ЗА ПРЕДОСТАВЯНЕ НА КОНЦЕСИЯ ЗА ПОЛЗВАНЕ НА ПОДЗЕМНИ ПРИРОДНИ БОГАТСТВА – ВАРОВИК И МЕРГЕЛ, ОТ НАХОДИЩЕ „ЗЛАТНА ПАНЕГА“, ОБЛАСТ ЛОВЕЧ, СКЛЮЧЕН НА 18 ДЕКЕМВРИ 1997 Г. МЕЖДУ МИНИСТЕРСКИЯ СЪВЕТ НА РЕПУБЛИКА БЪЛГАРИЯ, ПРЕДСТАВЛЯВАН ОТ ЗАМЕСТНИК МИНИСТЪР-ПРЕДСЕДАТЕЛЯ И МИНИСТЪР НА РЕГИОНАЛНОТО РАЗВИТИЕ И БЛАГОУСТРОЙСТВОТО, И „ЗЛАТНА ПАНЕГА“ ЕАД – С. ЗЛАТНА ПАНЕГА  30. ПРОЕКТ НА РЕШЕНИЕ ЗА ПРИЕМАНЕ НА ОТПРАВЕНО ОТ КОНЦЕСИОНЕРА ПРЕДЛОЖЕНИЕ ЗА ИЗМЕНЕНИЕ НА ДОГОВОРА ЗА ПРЕДОСТАВЯНЕ НА КОНЦЕСИЯ ЗА ПОЛЗВАНЕ НА ПОДЗЕМНО ПРИРОДНО БОГАТСТВО – ВАРОВИК, ОТ НАХОДИЩЕ „ЛИЛЯЧЕ“, ОБЛАСТ МОНТАНА  31. ПРОЕКТ НА РЕШЕНИЕ ЗА ПРЕДОСТАВЯНЕ НА КОНЦЕСИЯ ЗА ДОБИВ НА ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА – СТРОИТЕЛНИ МАТЕРИАЛИ – ПЕПЕЛНИ ТУФИ И ТУФИТИ, ОТ НАХОДИЩЕ „АЙТОС“, РАЗПОЛОЖЕНО В ЗЕМЛИЩЕТО НА ГР. АЙТОС, ОБЩИНА АЙТОС, ОБЛАСТ БУРГАС, НА „БЪРГАСПЪТСТРОЙ“ АД – БУРГАС  32. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ОБРАЗОВАНИЕТО И НАУКАТА ЗА 2017 Г.  33. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ВЪТРЕШНОКОМПЕНСИРАНИ ПРОМЕНИ НА УТВЪРДЕНИТЕ РАЗХОДИ ПО ОБЛАСТИ НА ПОЛИТИКИ/БЮДЖЕТНИ ПРОГРАМИ ПО БЮДЖЕТА НА МИНИСТЕРСКИЯ СЪВЕТ ЗА 2017 Г.  34. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПОСТАНОВЛЕНИЕ №25 НА МИНИСТЕРСКИЯ СЪВЕТ ОТ 2009 Г. ЗА СЪЗДАВАНЕ НА ЦЕНТЪР ЗА АСИСТИРАНА РЕПРОДУКЦИЯ  35. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ЗЕМЕДЕЛИЕТО, ХРАНИТЕ И ГОРИТЕ ЗА 2017 Г.  36. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ВЪНШНИТЕ РАБОТИ ЗА 2017 Г.  37. ПРОЕКТ НА ПОСТАНОВЛЕНИЕ ЗА ИЗПЪЛНЕНИЕТО НА ДЪРЖАВНИЯ БЮДЖЕТ НА РЕПУБЛИКА БЪЛГАРИЯ ЗА 2018 Г. 38. ПРОЕКТ НА РЕШЕНИЕ ЗА ПРИЕМАНЕ НА НАЦИОНАЛЕН ПЛАН ЗА ДЕЙСТВИЕ ПО ЕНЕРГИЙНА ЕФЕКТИВНОСТ 2014-2020 Г., НА НАЦИОНАЛЕН ПЛАН ЗА ПОДОБРЯВАНЕ НА ЕНЕРГИЙНИТЕ ХАРАКТЕРИСТИКА НА ОТОПЛЯВАНИТЕ И/ИЛИ ОХЛАЖДАНИ СГРАДИ – ДЪРЖАВНА СОБСТВЕНОСТ, ИЗПОЛЗВАНИ ОТ ДЪРЖАВНАТА АДМИНИСТРАЦИЯ, НА НАЦИОНАЛНА ДЪЛГОСРОЧНА ПРОГРАМА ЗА НАСЪРЧАВАНЕ НА ИНВЕСТИЦИИ ЗА ИЗПЪЛНЕНИЕ НА МЕРКИ ПО ПОДОБРЯВАНЕ НА ЕНЕРГИЙНИТЕ ХАРАКТЕРИСТИКИ НА СГРАДИТЕ ОТ ОБЩЕСТВЕНИЯ И ЧАСТНИЯ НАЦИОНАЛЕН ЖИЛИЩЕН И ТЪРГОВСКИ СГРАДЕН ФОНД И НА СПИСЪК НА ЗАДЪЛЖЕНИТЕ ЛИЦА ПО ЧЛ. 14, АЛ. 4 ОТ ЗАКОНА ЗА ЕНЕРГИЙНАТА ЕФЕКТИВНОСТ И ОПРЕДЕЛЕНИТЕ ИМ ИНДИВИДУАЛНИ ЦЕЛИ ЗА ЕНЕРГИЙНИ СПЕСТЯВАНИЯ  39. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ НА ЗАКОНА ЗА СОБСТВЕНОСТТА  40. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ НА ЗАКОНА ЗА СОЦИАЛНО ПОДПОМАГАНЕ  41. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ТРУДОВАТА МИГРАЦИЯ И ТРУДОВАТА МОБИЛНОСТ  42. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ОМБУДСМАНА  43. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НАРЕДБАТА ЗА ОТПУСКАНЕ И ИЗПЛАЩАНЕ НА ПАРИЧНИТЕ ОБЕЗЩЕТЕНИЯ ЗА БЕЗРАБОТИЦА, ПРИЕТА С ПОСТАНОВЛЕНИЕ №32 НА МИНИСТЕРСКИЯ СЪВЕТ ОТ 2002 Г.  44. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НОРМАТИВНИ АКТОВЕ НА МИНИСТЕРСКИЯ СЪВЕТ 45. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПРАВИЛНИКА ЗА СТРУКТУРАТА, ДЕЙНОСТТА И ОРГАНИЗАЦИЯТА НА РАБОТА НА АГЕНЦИЯ „ПЪТНА ИНФРАСТРУКТУРА“, ПРИЕТ С ПОСТАНОВЛЕНИЕ №295 НА МИНИСТЕРСКИЯ СЪВЕТ ОТ 2009 Г.  46. ПРОЕКТ НА РЕШЕНИЕ ЗА ОДОБРЯВАНЕ НА ПРОМЕНИ В АКТУАЛИЗИРАНАТА СРЕДНОСРОЧНА БЮДЖЕТНА ПРОГНОЗА ЗА ПЕРИОДА 2018-2020 Г., ОДОБРЕНА С РЕШЕНИЕ №654 НА МИНИСТЕРСКИЯ СЪВЕТ ОТ 2017 Г., И ИЗМЕНЕНИЕ НА РЕШЕНИЕ №286 НА МИНИСТЕРСКИЯ СЪВЕТ ОТ 2017 Г. ЗА ПРИЕМАНЕ НА СТАНДАРТИ ЗА ДЕЛЕГИРАНИТЕ ОТ ДЪРЖАВАТА ДЕЙНОСТИ С НАТУРАЛНИ И СТОЙНОСТНИ ПОКАЗАТЕЛИ ПРЕЗ 2018 Г., ИЗМЕНЕНО И ДОПЪЛНЕНО С РЕШЕНИЕ №667 НА МИНИСТЕРСКИЯ СЪВЕТ ОТ 2017 Г.", "date": "2017.12.19", "title": "Очаква се правителството да одобри нов размер на минималната заплата"}
{"url": "https://www.24chasa.bg/novini/article/6620833", "text": "Убиецът на руския посланик в Турция Андрей Карлов е бил свързан с ислямския проповедник Фетхуллах Гюлен, посочва в.\"Сабах\", като се позовава на изявление на прокуратурата, направено днес. Прокуратурата посочва, че лидерът на ФЕТО /Фетхуллахистката терористична организация/ Гюлен е познавал убиеца на Карлов. В съобщението се отбелязва още, че разследващите са достигнали до цялата информация в телефона на убиеца, предаде БТА. Анкара обвинява живеещия в САЩ ислямски проповедник Фетхуллах Гюлен, че стои зад организирането на опита за преврат в Турция през юли 2016 г. Днес руският посланик в Анкара Алексей Йерхов и други официални лица положиха венци на паметник на Андрей Карлов пред сградата на руското посолство, съобщава в.\"Хюриет дейли нюз\".", "date": "2017.12.19", "title": "Убиецът на руския посланик в Турция имал връзка с ислямски проповедник"}
{"url": "https://www.24chasa.bg/novini/article/6620852", "text": "„По време на Българското председателство на Съвета на ЕС трябва да направим четири важни стъпки по Брекзит и затова разчитаме силно на вас да поддържате общата европейска линия в преговорите.” Това каза главният преговарящ на Европейската комисия за Брекзит Мишел Барние пред заместник министър-председателя по правосъдната реформа и министър на външните работи Екатерина Захариева, съобщиха от пресцентъра на Министерство на външните работи. Стъпките са подготовка на директиви за преговорите по преходния период, изготвяне на проект на договора за оттегляне на Обединеното кралство от ЕС, даване на мандат на Комисията да преговаря с Лондон за преходния период и изработване на обща позиция по бъдещите отношения на ЕС с Великобритания. „Можете да разчитате на нас. Тук сме, за да помогнем”, отвърна министър Захариева и допълни колко важен е този въпрос за България, над 100 000 от чиито граждани живеят и работят в Обединеното кралство. Двамата се съгласиха, че зад водените от Комисията преговори трябва да стои солиден консенсус между 27-те държави-членки на ЕС, на основата на доверие към главния преговарящ. Министър Захариева информира подробно госта си за приоритетите на Българското председателство и конкретно за вижданията на България относно европейската перспектива на Западните Балкани. „Ако Европейският съюз пренебрегне този регион, в него ще доминират други сили, които ще го дестабилизират. Ще ни струва много повече да се борим с това, отколкото да разработваме сега конкретни проекти там”, подчерта тя. „Такива проекти трябва да касаят не само свързаността на шестте страни помежду им и с ЕС, но най-вече младото население в тях. Правителствата и хората в тези страни са наистина мотивирани за реформи, нека не убиваме този стремеж”, призова министър Захариева.", "date": "2017.12.19", "title": "Мишел Барние: Имаме 4 важни стъпки по Брекзит в Българското председателство"}
{"url": "https://www.24chasa.bg/novini/article/6620877", "text": "Продължава разследването по образуваното на 17.12.2017 г. досъдебно производство за смъртта на 7-годишната Д.М. от гр.Момчилград, която бе намерена мъртва сутринта на същата дата в дома си в гр.Момчилград, съобщиха от пресцентъра на Прокуратурата. Извършват се интензивно процесуални действия под наблюдението и ръководството на Окръжна прокуратура - Кърджали. Извършени са огледи на местопроизшествието, претърсване и изземване, оглед на труп, назначена е тройна съдебно медицинска експертиза със задача да даде заключение относно причините за смъртта на малолетната пострадала, проведени са множество разпити на свидетели. Назначена е комплексна ДНК, дактилоскопна и физикохимична експертиза на веществени доказателства. Предстои извършването на съдебна техническа експертиза на приобщени по делото средства за мобилна комуникация. Предстои извършването на следствен експеримент. Въз основа на събраните до момента доказателства и оперативни данни се проверяват всички възможни версии относно авторството на деянието и мотивите за извършването му. Стеснен е кръгът на възможните извършители на престъплението. По искане на главния прокурор на Република България координацията на оперативно-издирвателните действия ще бъде поета от служители на Сектор „Престъпления против личността“ в Главна дирекция „Национална полиция“ при МВР. В качеството на обвиняема е привлечена майката на детето за извършено престъпление по чл.182, ал.1 от Наказателния кодекс за това, че на 16/17. 12.2017 г., като родител е оставила детето си без надзор и достатъчно грижа и с това е създала опасност за неговото физическо и душевно развитие. С. Ю. М. е задържана с постановление на прокурор за срок от 72 часа.", "date": "2017.12.19", "title": "Прокуратурата в Кърджали за убийството: Предстои експертиза на мобилни телефони"}
{"url": "https://www.24chasa.bg/novini/article/6620881", "text": "Президентът на Русия Владимир Путин заяви, че Москва ще подкрепи всяко взаимноприемливо решение на ситуацията в Косово, постигнато между Белград и Прищина, предава ТАСС, като се позовава на думите на руския държавен глава, изказани след края на срещата му със сръбския президент Александър Вучич, проведена във вторник в Москва. „Що се касае до Косово, изхождаме от това, че ситуацията там трябва да бъде разрешена по политически път, на основата на диалог между страните и в съответствие с резолюцията на Съвета за сигурност на ООН 1244“, заяви Путин. Руският лидер подчерта, че Москва ще подкрепи „всяко взаимноприемливо решение, което бъде постигнато между Белград и Прищина“, предаде \"Фокус\". Путин е обсъдил с Вучич и „текущото положение на нещата на Балканите“. „Русия е заинтересована от стабилизация на обстановката в този регион и в развиването на взаимноизгодни връзки с всички балкански страни“, увери той. Руският държавен глава „е потвърдил пред господин Вучич, че руската страна ще продължи да оказва подкрепа на Сърбия в сферата на осигуряването на нейния суверенитет и териториална цялост“.", "date": "2017.12.19", "title": "Владимир Путин: Ситуацията в Косово трябва да бъде разрешена с диалог"}
{"url": "https://www.24chasa.bg/novini/article/6620159", "text": "Във вторник системата за противоракетна отбрана на Саудитска Арабия е прихванала над столицата Рияд ракета, изстреляна от шиитските бунтовници в Йемен, предава AFP, като уточнява, че според разпространената информация снарядът е бил насочен към резиденцията на крал Салман. Кореспондент на агенцията съобщава за силна експлозия, чута малко преди планираното обявяване на саудитския бюджет, което обикновено се прави от кралския дворец, предаде \"Фокус\". ", "date": "2017.12.19", "title": "Саудитска Арабия е прихванала ракета, изстреляна от шиитските бунтовници в Йемен"}
{"url": "https://www.24chasa.bg/novini/article/6620185", "text": "Спешна актуализация на бюджета на НЗОК заради парите за лечение с иновативни лекарства и молекули предлага БСП. Това е обявила соцлидерката Корнелия Нинова в телефонен разговор с премиера Бойко Борисов. Разговарях с премиера Борисов. Бях упълномощена да го направя от онкоболницата и от организацията на болните от рак, протестиращите, които се обърнаха към нас, обясни Нинова. Тя прочете част от отворено писмо от болни, които обявяват за неприемливо управляващите да се опитват да замаскират текст на закон с комисии или така да заобикалят мораториума. Казах на Борисов, че единственият легитимен начин да излезем ат ситуацията е спешно и сега да променим бюджета на НЗОК. Ще е прецедент, той е публикуван днес, но това е единственият начин тези хора от 1 януари да не останат без грижи, обясни соцлидерката. Тя обясни, че актуализациата на бюджена на НЗОК трябва да се направи до края на годината и БСП са готови на извънредни и нощни заседания, дори на прекъсване на ваканцията, но да си направи актуализацията и да отпадне параграф 6 от бюджета. Правителството твърди, че има пари и не е проблем на бюджета, обясни Нинова. За да се спести процедурата по минаване на МС, БСП вече събиря подписи и ще внесе предложението още днес. За държавния бюджет не можем да предлагаме промени като депутати, но за НЗОК може, вече има такива прецеденти, обясни Нинова. Тя призова ГЕРБ да не работят на инат. Очевидно това, които направиха, е голяма грешка. Комисията според болните няма да заработи, коментира соцлидерката. И обясни, че по изчисления на болни при събиране веднъж седмично комисията ще преглежда случаите на 170 пациента на заседание. Борисов обеща да помисли, каза Нинова. Веднага след като говорила с премиера й звъннал шефът на ПГ на ГЕРБ Цветан Цветанов. Той обяснил, че групата се събира днес и ще реши по предложението на БСП. Останах с впечатление, че са склонни, допълни Нинова. БСП са готови и с жалбата си до КС, но това ще е бавна процедура.", "date": "2017.12.19", "title": "Нинова говорила с Борисов, предлага актуализация на бюджета на НЗОК заради молекулите"}
{"url": "https://www.24chasa.bg/novini/article/6620202", "text": "Южнокорейска борса, търгуваща с биткойни и други виртуални валути, обяви, че е фалирала във вторник, след като била хакната за втори път тази година. Това показва риска за криптовалутите в момент, в който се увеличава тяхната популярност, предаде  Борсата Youbit заяви, че е загубил 17% от активите си в резултат на хакерската атака. Това стана, след като преди приблизително осем месеца почти 4000 биткойни – оценявани тогава на 5,5 милиарда вона (5 милиона долара) и близо 40% от общите активи на борсата - бяха откраднати при кибератака, за която беше обвинена Северна Корея. \"Ние ще прекратим всички сделки, ще прекратим всички депозити или тегления и ще предприемем стъпки за фалит\", се казва в изявление, в което не се приписва на някого вината за последната атака. Активите на всички клиенти в биткойни ще спаднат с 25%, но от борсата изразяват намерението да направят всичко възможно, за да \"сведе до минимум\" загубите, като използва застраховки и продаде това, което е останало от фирмата. Борсата - основана през 2013 г. - посредничи при сделки с множество виртуални валути, включително биткойн и етереум. Това е първият фалит на южнокорейска борса за криптовалута. Инвестирането във виртуални валути стана изключително популярно в Южна Корея, чиито сделки представляват около 20% от глобалните сделки с биткойни.", "date": "2017.12.19", "title": "Хакери фалираха борса за биткойни в Южна Корея"}
{"url": "https://www.24chasa.bg/novini/article/6620219", "text": "От Русе продължават с късметлийската серия! След като миналата седмицата двама жители на този град се сдобиха с 5 007 лева и 4 550 лева от  , сега още един русенец поема щафетата. Николай Водицалиев ще посрещне празниците с много положителни емоции и 24 000 лева в банковата си сметка. 40–годишният Николай залага в пункта на   на ул. „Тодор Страшимиров“ № 6 А на 8 произволно избрани числа. И късметът му се усмихва – познава ги всичките, до едно, и взима апетитната петцифрена сума. Щастливецът споделя, че   е любимата му числова игра, от която има и други печалби, но тази е най-голямата. С „Еврошанс“ на всеки 5 минути имате шанса да грабнете 1 МИЛИОН ЛЕВА!", "date": "2017.12.19", "title": "Удар! Щастливец от Русе грабна 24 000 лева от играта „Еврошанс“ на „Евробет“"}
{"url": "https://www.24chasa.bg/novini/article/6620216", "text": "Британски учени установиха, че хората още еволюират, макар и много слабо, съобщи в. \"Гардиън\". Естественият подбор е в полза на жените, които започват да раждат млади, и на едрите мускулести мъже. Ефектът от него обаче е слаб заради развитието на медицината и социални фактори и се изявява за няколко поколения. Освен това не е ясно дали естественият подбор действа пряко или непряко върху чертите, предаде БТА. Учени от лондонския Юнивърсити колидж са използвали данни от британската Биобанка - база данни с генетични и здравни показатели на половин милион британци на възраст над 45 години. Те са търсили връзка между различни черти - от индекса на телесната маса до височината и теглото при раждане, както и на определени генни вариации, отговарящи за такива черти - и броя на децата, които имат хората. За много черти, включително ръста и обиколката на кръста, естественият подбор е в ущърб на крайностите. При мъжете естественият подбор е в полза на високия индекс на телесната маса. Тъй като затлъстяването е свързано с проблеми с фертилитета, с повече потомство се сдобиват не дебелите, а мускулестите. Резултатите от изследването показват също, че естественият подбор е в полза на жените с по-ниско образование. Връзката обаче изглежда не е пряка, защото резултатът вероятно зависи от възрастта на първото раждане. По-младите майки обикновено не са високо образовани, а и с деца трудно продължават да учат.", "date": "2017.12.19", "title": "Британски учени: Макар и слабо хората ще еволюират"}
{"url": "https://www.24chasa.bg/novini/article/6620211", "text": "Членове на Агенцията за разследване и защита /Сипа/ арестуваха шестима бивши членове на армията на Босна и Херцеговина по подозрение, че са извършили военно престъпление, включително убийство на над 30 цивилни от сръбска националност по време на войната в Босна в началото на деветдесетте години, съобщи сръбската телевизия РТС. Прокуратурата на Босна, която води разследването, потвърди арестите. В съобщение на Сипа, получено в агенция Танюг, се казва, че шестимата са арестувани поради съмнение, че са извършили военно престъпление против цивилно население, военно престъпление срещу военнопленници, нарушения на военните закони в района на Чемерно, община Илияш, през 1992 г. Става дума за лица, които през 1992 г. са били на командни длъжности или са били членове на армията на Босна и Херцеговина в части, които са действали в района на Какан, Илияш и Бреза. Прокуратурата на Босна поясни, че всички те на 10 юни 1992 г. са участвали в нападение срещу село Чемерно, населено със сърби. В това нападение били убити тридесетина души, предимно цивилни, като сред тях е имало десет жени. Най-младата жертва е била на 16 години, а най-възрастната на 80.", "date": "2017.12.19", "title": "Арестуваха шестима в Босна заради\nподозрения във военно престъпление"}
{"url": "https://www.24chasa.bg/novini/article/6620234", "text": "Група японски специалисти от Токийския университет създадоха стъкло, което е способно в кратък период напълно да възстанови своята структура, ако бъде счупено, съобщи телевизионният канала Ен Ейч Кей. Основните материали, които са използвали учените в своята разработка са били синтетични полимери. В хода на експеримента е било създадено от тях твърдо стъкло. То е било разрязано на две половинки, а след това е било съединено при стайна температура, без използването на каквито и да било други субстанции, предава БТА. За да се съединят двете части са били необходими само няколко минути, но за пълното възстановяване на структурата на стъклото са били нужни от 1 до 6 часа. След това стъклото отново се заздравява и е способно да издържи на натоварвания. Учените изтъкват, че самовъзобновяването се дължи на ефекта на водородните връзки, при който молекулите на полимера даже при разделянеq се стремят да се върнат в първоначалното си състояние. \"Ние успяхме да докажем, че твърдите материали са способни да се възстановят при нормални температури даже ако се наруши тяхната структура\", изтъква проф. Юсуке Янагишава от Токийския университет.", "date": "2017.12.19", "title": "Създадоха самовъзстановяващо се стъкло в случай на счупване"}
{"url": "https://www.24chasa.bg/novini/article/6620230", "text": "Нов фалшив имейл от името на Националната агенция за приходите се разпространява днес, видя  Въпреки че в пощата пише, че писмото е от НАП, имейлът на подателя е mc_osaka@recycletoner.co.jp, а не някой от посочените в сайта на Приходната агенция. Имейлът е кръстен „Уведомление относно промени в регламента за подаване на декларации към НАП“ и съдържа кратък текст и архивиран файл. Не отваряйте файла, тъй като съдържа вирус. Засега от НАП не са коментирали случая.", "date": "2017.12.19", "title": "Пак фалшив мейл уж от НАП, не отваряйте, вирус е!"}
{"url": "https://www.24chasa.bg/novini/article/6620236", "text": "23-годишен мъж е пострадал, след като е бил нападнат с нож от 53-годишен мъж в жк. “Овча купел“. Това съобщиха от пресцентъра на МВР. 53–годишен мъж е задържан в Шесто РУ. Според информацията до този момент минути след полунощ в жилище в жк. “Овча купел“ е възникнал скандал между него и 23-годишен – и двамата наематели на дома, при който по-възрастният ранил с нож опонента си. По първоначални данни разпрата се разразила след употреба на алкохол. Раненият е приет в болница без опасност за живота. Образувано е досъдебно производство. Работата по установяване на причините за инцидента продължава.", "date": "2017.12.19", "title": "Мъж нападна с нож 23-годишен в столичния квартал \"Овча купел\""}
{"url": "https://www.24chasa.bg/novini/article/6620283", "text": "Районна прокуратура – Русе внесе в съда обвинителен акт срещу 57-годишна гадателка за измама. Обвинението срещу Елена Д. е за това, че през периода октомври – декември 2015 г. в Русе, в условията на продължавано престъпление - на три пъти, с цел да набави за себе си имотна облага, е възбудила и поддържала заблуждение у 16-годишно момиче, че чрез баене и магически ритуали ще развали направена на семейството й черна магия. За целта девойката следвало да й предаде всички златни накити от дома си, които след ритуалите щели да бъдат пречистени и след това златните накити щели да й бъдат върнати с обещания за благополучен живот след разваляне на магията. Момичето обаче трябвало да предаде на гадателката за услугата своите спестявания. Така магьосницата причинила на момичето и на майка му имотна вреда в размер на общо 2602,86 лева, което е престъпление по чл. 209, вр. чл.26 от НК. През септември 2015 г. пострадалото момиче било в 10 клас и се притеснявало заради проблеми в семейството. По същото време обвиняемата била пуснала в интернет обява, че извършва гадателски услуги, въпреки че не притежавала сертификат за това. Ученичката се обадила на гадателката и се договорили, тя да й гледа на карти за 20 лева. Докато врачувала, обвиняемата започнала да говори за родителите на момичето, като й казала, че те били разделени и нещастни, че майка й щяла да се разболее от тежка болест, а в дома им имало прокълнато злато и ако то не се пречисти, нещата щели да се влошат и майка й да умре. След този случай гадателката започнала да звъни по мобилния телефон на девойката, като й обяснявала, че трябвало да й занесе злато, за да го пречисти, за да не се влошат нещата. Момичето било изплашено от това, което й говорела „гадателката“ и накрая взело решение да й даде едно нейно синджирче, за което си мислела, че е златно. Тъй като обвиняемата върнала синджирчето, момичето приело, че тя е честна жена и ще й помогне. Понеже семейните отношения в дома й се подобрили, решила, че с ритуалите си гадателката й помагала. Така ученичката дала на обвиняемата два златни пръстена, пендара и златно синджирче /собственост на майка й/ за ритуала по пречистване. Елена Д. ги прибрала като казала, че „четеното” над накитите и пречистването не се правело пред хората. Реално не извършила тези действия, а присвоила златото. След като наближило времето да върне накитите, обвиняемата казала, че златото се било разтопило и станало на вода. В началото на февруари 2016 г. майката установила липсата на златните си накити и провела разговор с дъщеря си, която й разказала всичко. Майката съобщила в полицията за измамата. Предстои насрочване на делото за разглеждане от съда.", "date": "2017.12.19", "title": "Гадателка застава пред съда в Русе за измама"}
{"url": "https://www.24chasa.bg/novini/article/6620282", "text": "Близо 3000 хранителни продукта напитки ще стигат до хотели, ресторанти и кетъринг от новия логистичен център на Метро. Той бе открит днес от министъра за Българското председателство Лиляна Павлова и Атила Йенисен, главен изпълнителен директор на МЕТРО България. \"МЕТРО се стреми непрекъснато да развива връзката си със своите клиенти, предлагайки им продукти и решения, които да допринесат за техния успех\", заяви Йенисен. FSD ( Food Service Distribution Platform) платформата e стратегически проект за компанията. Освен че е сериозна инвестиция, тя е и иновационна за целия бизнес. Според Йенисен качеството на услугата и подбраните продукти ще помогнат на партньорите на компанията при доброто обслужване на предстоящите събития. \"МЕТРО, както знаете, е много голям играч в сферата на доставката на храна. Помагаме на производителите продуктите им да достигнат до крайния потребител\", каза Йенисен. Той разказа, че компанията с подготовка като доставчик на много важни български продукти. Пример даде с доматите, които са успели да изнесат в Германия, а догодина смятат да ги доставят до четири други държави. \"Тук е мястото да благодаря на министър Порожанов, той беше много важен партньор за това\", добави той. Министър Лиляна Павлова изказа поздравленията си към инициативата, свързана с българските стоки и предлагането на родни храни на пазара и я определи като изключителна важна. \"Сред основните цели на председателството, е по този индиректен начин, бих казала, нашата култура, нашата комуникационна стратегия да достигнат до гостите ни\", заяви Павлова. Тя подчерта, че се очакват над 22 000 гости по време на шестте месеца на председателството \"За нас това партньорство и създаването на този логистичен център са важни. Той ще работи с хотелите, които ще обслужват председателството, особено този, който ще обслужва вип гостире\", каза тя. И се обърна лично към шеф Андрей Стоилов, председател на асоциацията на професионалните готвачи и екипа му: \"Ще вземем важни политически решения, но ако не предложим и качествено обслужване и храна, това със сигурност ще бъде запомнено\" Центърът ще гарантира навременната доставка на продукти до т.нар. ХоРеКа клиенти. Очаква се броят им да надхвърли 1000 през 2018 г. Логистичната база се намира на столичния булевард \"Ботевградско шосе\" 247, площта му е повече от 6000 кв. м, а инвестицията в него надхвърля 4 млн. лв.", "date": "2017.12.19", "title": "МЕТРО откри логистичен център за 4 млн. лв., ще доставя 3000 храни и напитки за председателството"}
{"url": "https://www.24chasa.bg/novini/article/6620261", "text": "Загадъчният астероид, наречен Умуамуа, удивил учените с необичайната си форма на пура, има \"защитно палто\" - изолация от органичен материал, предаде Франс прес, позовавайки се на астрономи, които следят движението на пришълеца от друга слънчева система. Обектът, чието наименование означава пратеник на хавайски, беше открит на 19 октомври с телескопа Pan-STARS1 на Хаваите, предаде БТА. Първоначално учените го взеха за комета, но в хода на проследяването му не беше отчетена кометна активност. Съдейки по необичайните му форма и траектория, астрономите стигнаха до извода, че Умуамуа идва от друга слънчева система. Впоследствие обектът беше класифициран като астероид, припомня агенцията. Кометите са композирани от лед, органични материали и скали, докато астероидите са съставени основно от скали или метал. В ново изследване, публикувано в сп. \"Nature Astronomy\", изследователите обаче твърдят, че действителната природа на Умуамуа остава загадка и не изключват кометната му същност. Те са установили, че обектът има \"защитно палто\" - изолационен слой от богат на въглерод органичен материал. Според учените е възможно пластът с дебелина около 50 сантиметра да предпазва ледената вътрешност на обекта от изпаряване под въздействието на слънчевите лъчи. \"Не изключваме наличието на ледена структура под защитната обвивка\", казва Алън Фицсимънс от изследователския екип от Кралския университет в Белфаст.", "date": "2017.12.19", "title": "Астрономи: Загадъчният астероид с форма на пура има \"защитно палто\""}
{"url": "https://www.24chasa.bg/novini/article/6620338", "text": "В реч, изнесена във вторник, 19 декември, президентът на Иран Хасан Роухани увери, че държавният глава на САЩ Доналд Тръмп не може да „срине“ споразумението със световните сили за ядрената програма на Техеран, предава радио Voice of America. „Ядрената сделка няма да се срине ... Онези, които се надяват, че Тръмп ще предизвика колапса й, грешат\", заяви Роухани в реч, излъчена на живо по държавната телевизия, предава \"Фокус\". През октомври Тръмп отказа да потвърди, че Иран изпълнява стриктно ядреното споразумение, постигнато през 2015 г. Решението му задейства 60-дневен срок за Конгреса, който ще реши дали отново да бъдат наложени санкции на Иран. Ограниченията срещу Техеран бяха премахнати след подписването на историческата сделка за ядрената й програма, припомня медията. Иран увери, че ще се придържа към споразумението, докато останалите световни сили го уважават, но ако Вашингтон се оттегли от него, в Техеран ще последват примера на американците", "date": "2017.12.19", "title": "Президентът на Иран: Доналд Тръмп не може да срине ядреното споразумение"}
{"url": "https://www.24chasa.bg/novini/article/6620256", "text": "Когато има стабилност в държавата и взаимодействие между институциите, и когато се намали политическото противопоставяне, страната ни може да бъде по – ефективна и да се възползва от европейската подкрепа. Трябва да се даде по-голяма стабилност на полицаите, които излагат ежедневно живота си на опасност. Това заяви при посещението си днес в Нова Загора председателят на парламентарната Комисия по вътрешна сигурност и обществен ред и председател на ПГ на партията Цветан Цветанов. В рамките на своята визита в Нова Загора Цветанов участва в откриването на обновената сграда на РУ „Полиция“ в града. На събитието присъстваха още зам.-министърът на регионалното развитие Деница Николова, зам. - министърът на вътрешните работи Красимир Ципов, депутатът от ГЕРБ-Сливен Галя Захариева, директорът на ОД на МВР-Сливен ст.комисар Димитър Величков, началникът на РУ „Полиция“ в Нова Загора Стефан Борисов. Това съобщиха от пресцентъра на ПП ГЕРБ. „С общите усилия, които полагат местната и изпълнителната власт, и с подкрепата на европейската солидарност, в Нова Загора бе открит поредният ремонтиран обект. С откриването на обновената сграда на полицейското управление в Нова Загора общината се преобразява и придобива европейски облик. Убеден съм, че с подобен подход и добър екип, какъвто е изграден в Нова Загора, общината действително има възможност да се възползва от Оперативната програма и нещата да се случват“, коментира Цветан пред събралите се хора. Председателят на ПГ на ГЕРБ съобщи още, че предстои основен ремонт и на сградата на пожарната в Нова Загора. „Той ще бъде финансиран по същия европейски проект на общината, като средствата ще възлизат на около 200 хил. лв. Сградата на пожарната, подобно на тази на полицията, също не е виждала ремонти от повече от 30 години насам“, уточни Цветанов. Той каза още, че в Нова Загора до момента са санирани 11 многофамилни жилищни сгради по Програма за енергийна ефективност. „Поздравявам кмета Николай Грозев, екипа му и депутатите от региона за добрата работа и ежедневния контакт, за да не се прекъсва връзката между изпълнителната, законодателната и местната власт“, заяви председателят на Комисията по вътрешна сигурност и обществен ред в Народното събрание. Сградата на Районното управление на МВР в Нова Загора бе изцяло обновена по проект на община Нова Загора по ОП \"Региони в растеж\" 2014-2020 г. Строителните дейности са в размер на 336 076,08 лева, като безвъзмездната финансова помощ е 325 748,29 лева. Община Нова Загора участва със собствени средства в размер на 10 327,79 лева. Направена е хидро- и топлоизолация на обекта, подменена е дограмата, извършени са и други подобрения. На свой ред кметът на Нова Загора Николай Грозев честити на служителите на реда новата придобивка.", "date": "2017.12.19", "title": "Цветанов: Трябва по-голяма стабилност за полицаите, изложени на най-голям риск (Обновена)"}
{"url": "https://www.24chasa.bg/novini/article/6620383", "text": "Френският президент Еманюел Макрон отхвърли твърдения на сирийския президент Башар Асад, че Франция подкрепя тероризма в Сирия, предаде Асошиейтед прес. След среща с генералния секретар на НАТО Йенс Столтенберг Макрон каза, че изявленията на Асад са неприемливи, тъй като приоритет за Франция е войната срещу ИД, предаде БТА.  \"От самото начало ние сме последователни в битката срещу един враг, Даеш. По тази причина тези твърдения са неприемливи\", заяви Макрон. Френският президент реагира на коментари на Асад, направени по-рано през седмицата, според които Франция няма право да участва в сирийския мирен процес, защото от самото начало подкрепя тероризма в Сирия. Асад имаше предвид подкрепата от Париж на бунтовниците, които се борят за сваляне на режима му и които сирийското правителство определя за терористи. Макрон призна, че не може да се пренебрегне участие на Асад в мирния процес, след като Ислямска държава бъде победена в Сирия. \"Не смятам, че може да бъде изграден траен мир и да се намери политическо решение без Сирия и сирийците, както и да се пренебрегне участие на Асад\", посочи той, цитиран от Франс прес.", "date": "2017.12.19", "title": "Макрон за думите на Асад: Не е вярно, че Франция подкрепя тероризма в Сирия"}
{"url": "https://www.24chasa.bg/novini/article/6620206", "text": "\"Извършено е задушаване, което не е душене, а е чрез притискане, и едва след това може да се говори за омотаване на главата му с тиксо или скоч. Работи се с трима лекари, които двама са от Пловдив, и лекар от Кърджали. Съдебно-техническа експертиза пътува за София, ще бъде извършена до 48 часа. В момента се извършва допълнителен оглед, след него ще се извърши следствен експеримент с участието на майката. Целта е да разкрием убиеца в съкратен срок. Работим със сравнително стеснен кръг от заподозрени. На майката не е повдигнато обвинение за убийство. Тя е обвинена в оставяне на дете без надзор и затова е задържана за 72 часа. Няма други задържани освен майката\", това каза пред журналисти в Кърджали главният прокурор Сотир Цацаров. Той пристигна в града заради жестокото убийство на 7-годишната Дамла в дома й в Момчилград и се запозна на място с разследването. \"Работи се по няколко версии. Изключена е версията, че е психопат\", добави директорът на Националната следствена служба Борислав Сарафов. \"Ще получите повече информация от говорителя на окръжната прокуратура, необходима е за вас и за обществото\", каза Цацаров. \"Tочният час на смъртта ще стане ясен, когато стане готова съдебно-медицинската експертиза, но смъртта е настъпила в сутрешните часове. (  - б. р.) Проверяват се всички версии. Тук не става дума за случайно убийство. Версиите стесняват много силно кръга\", добави той.  \"Това, че нямаме други задържани, не означава, че нямаме други заподозрени\", каза още главният прокурор.", "date": "2017.12.19", "title": "Цацаров за убитата Дамла: Смъртта е настъпила в сутрешните часове (Видео)"}
{"url": "https://www.24chasa.bg/novini/article/6619829", "text": "Очертани са четири маршрута в западната част на Черно море, които да привличат туристи в България и Румъния, каза днес във Варна доц. Преслав Пеев от Института по океанология при БАН, който представи резултатите от проект, финансиран с близо 160 000 евро от Европейския фонд за морско дело и рибарство. Координатор на проекта е Националният институт по морска геология и геоекология в Констанца. Сред партньорите са българският институт, музеи и водолазни клубове. Единият от очертаните подводни маршрути включва търговски кораби и изкуствени рифове, уточни Пеев. По думите му плавателните съдове са потънали през последните 100 години и се намират на дълбочина до 30 метра, предава БТА. За любителите на подводните спортове е разработен и маршрут, включващ потопени древни търговски пътища. Идеята е да бъдат показани пристанищата от древността, които са под вода, обясни Пеев. По думите му в маршрута фигурират старите портове и залети останки от крепости край Калиакра, Балчик, нос Св. Атанасий край Бяла, Несебър и Созопол. От румънска страна са включени подводни артефакти край Мангалия и Констанца. Третият маршрут е за подводното природно наследство по крайбрежията на двете държави, допълни Пеев. По думите му учените са помислили и за тези, които не могат се гмуркат, но се интересуват от подводна археология. За тях е маршрутът, който включва музеите в крайбрежните градове, в които има изложени артефакти. Разработките на учените ще бъдат популяризирани сред туроператорските фирми, допълни Пеев. Според него маршрутите могат да започнат да действат реално още през лятото на 2018 година.", "date": "2017.12.19", "title": "Подводни маршрути ще привличат туристи в България и Румъния"}
{"url": "https://www.24chasa.bg/novini/article/6619845", "text": "Опонентите на т.нар. \"микрофосили\" смятат, че те са просто необичайни скални форми. Нов анализ обаче потвърждава, че скала от формация в Западна Австралия съдържа най-старите фосили, откривани някога, съобщават Франс прес и в. \"Индипендънт\", позовавайки се на публикация в сп. \"Протоколи на Американската академия на науките\". В къс скална формация в Западна Австралия на близо 3,5 милиарда години авторите на настоящото изследване са идентифицирали най-ранните форми на живот, известни на науката. Според авторите въпросните цилиндрични и нишковидни форми представляват фосилизирани микроби от ранните дни на живот на Земята, предаде БТА.  Микрофосилите са известни от над две десетилетия, но продължават предизвикват спорове в научната общност. Според критиците въпросните вкаменелости, невидими с просто око, са просто необичайни форми в скалите и не представляват доказателство за живот. Сега, изследване под ръководството на палеобиолога професор Уилям Шопф от Калифорнийския университет - Лос Анджелис, който пръв описва микрофосилите през 1993 г., може да сложи край на споровете. Заедно със свои колеги професор Шопф е анализирал въглеродната структура на древната австралийска скала, за да открие пропорциите между различните въглеродни изотопи. Изследователите са установили, че пропорциите съответстват на наподобяващи микроби структури в скалата. \"Различията в пропорциите на въглеродните изотопи съответстват на техните форми. Ако произходът им не е биологичен, нямаше да има обяснение за подобно съответствие\", казва съавторът на изследването професор Джон Вали от университета на Уисконсин-Медисън. Разработването на техниката, с помощта на която са анализирали микрофосилите, е отнела на учените 10 години. В публикацията си авторите описват 11 различни типа микроби, сред които линии на отдавна изчезнали форми на живот, както и други, наподобяващи видове, съществуващи и до ден днешен. Разнообразието от микробни форми навежда учените на мисълта за сложна миниатюрна екосистема на древната Земя, включваща видове, използвали слънчева енергия за фотосинтеза подобно на съвременните растения, както и такива, които са произвеждали или поглъщали метан. Фактът, че подобна сложна система е съществувала преди 3,5 милиарда години кара специалистите да смятат, че животът на Земята се е зародил още по-рано - още преди 4,3 милиарда години, когато на планетата вече са съществували океани, въпреки липсата на преки доказателства в подкрепа на тази теза.", "date": "2017.12.19", "title": "Фосили на 3,5 милиарда години са най-ранното свидетелство за живот на Земята"}
{"url": "https://www.24chasa.bg/novini/article/6619847", "text": "Възстановено е движението по околовръстното на София, информира АПИ. По-рано временно бе затруднено движението по околовръстния път на София, заради запалила се кола в участъка Казичене - магистрала \"Тракия\". Отпада забраната за движение на камиони над 12 тона с ремаркета и полуремаркета, по пътя Девин - Михалково", "date": "2017.12.19", "title": "Възстановено е движението по околовръстното на София"}
{"url": "https://www.24chasa.bg/novini/article/6619583", "text": "Коли без платен данък, без документи и дори с технически неизправности безпроблемно получават талон за годишен преглед. За ден в някои пунктове са засичани по 50 нередовни коли, имало рекордьор, през който минали 8000. Освен това пропуск в софтуера позволявал кола със софийска регистрация например, да бъде записвана в община Борино, предава \"Нова телевизия\". 11 общини в страната не са свързали базата си данни с тази на агенция „Автомобилна администрация“, обясни шефът на ИА \"Автомобилна администрация\" Краасимир Сребров. Това дава възможност на пунктовете за прегледи да мамят. Заради такива нарушения от началото на годината са съставени 208 акта и са затворени 29 пункта.  Ако данъкът не е платен в София, системата не би трябвало да издаде талон за преглед, но община Борино обаче не обменя информация за регистрирани коли.  Гобата за такъв пункт е 1500 лв. за всеки автомобил, може да му бъде отнето разрешителното, каза Сребров. ", "date": "2017.12.19", "title": "Как 8000 коли без талон, номер на двигател и с неплатени данъци минават технически преглед"}
{"url": "https://www.24chasa.bg/novini/article/6619867", "text": " Facebook публикува редовния си доклад, в който съобщава колко искания за личните данни на потребители е получила от властите на държавите по света. България отново присъства в изданието на доклада, но този път с по-малко заявки, предаде vesti.bg. Данните на Facebook са за периода от януари 2017 г. до юли 2017 г. През това време Facebook са получили 14 заявки за предаване на лични данни от български власти. Заявките са за общо 16 потребителя. 15 от тях са за разследвания на криминални случаи, като поне някакви данни са предадени от Facebook в 53,69% от исканията. Последната заявка е за неуточнен спешен случай. Тя е изпълнена от компанията. Освен това Facebook приема и 7 заявки от българските власти за запазване на информация. Компанията позволява на институции и разследващи органи да искат от нея да запазва данни и история на дадени профили в рамките на 90 от подаването на заявката. От България са подадени 7 подобни искания за общо 23 профила. Исканията от България за този период са малко по-малко спрямо последния доклад на Facebook, който обхващаше юли 2016 г. до декември 2016 г. През него са поискани данните за 20 профила. 18 от тях са по време на разследване, като данни са дадени в 66.67% от случаите. Другите две искания са отново за спешни случаи, като само едно от тях е изпълнено. По-малко са исканията за запис на данни за 90 дни - само за 9 профила. Данните от България са скромни на общия фон. Facebook отбелязва увеличение с 21% на заявките от правителства за първото полугодие на тази година. Общо са получени 78 890 искания. Само в САЩ те са над 32 000 и покриват над 52 000 профила. Подадени са и с 304% повече искания за ограничаване/сваляне на съдържание, което нарушава местни закони и те достигат 28 036, като основна причина за това е нов закон в Мексико, където са над 20 000 от исканията.", "date": "2017.12.19", "title": "Българските власти са искали от Facebook данни за 16 души"}
{"url": "https://www.24chasa.bg/novini/article/6619858", "text": "Моите действия са правилни. Затова съм обжалвал тази заповед, с която са ме наказали за това, че съм завел моите служители в затвора и бих го направил пак. Това каза за   началникът на ДАИ-Пазарджик Владимир Добрев, който  . Той е получил предложение от Изпълнителната агенция на \"Автомобилната администрация\" да напусне системата доброволно. В противен случай ще бъде уволнен. Срокът за напускането на Добрев е 15-и януари следващата година.  \"Аз ви казвам, че ако искам, ще се уволня на 15 януари за това, защото имам предложение, на което трябва да отговоря, че съм съгласен по взаимно съгласие, с обезщетение от Изпълнителната агенция, да бъда освободен от работа от 15 януари. Те ми предлагат да ми дадат шест заплати и да си ходя по взаимно съгласие, но аз още не съм го приел и ако нещо ме ядосат, може и да не го приема. Ако ме уволнят, аз ще ги съдя\", каза той.", "date": "2017.12.19", "title": "Шефът на ДАИ-Пазарджик: Пак бих вкарал подчинените си в затвора"}
{"url": "https://www.24chasa.bg/novini/article/6619894", "text": "Още 15 млн. лв. ще получи БАН към бюджета си за догодина. Това обяви образователният министър Красимир Вълчев след разговори на премиера Бойко Борисов с протестиращите академици. Парите ще бъдат взети от централния бюджет за научни изследвания, обясни Вълчев. Допълнителните средства ще бъдат разпределени между институтите в БАН на база постиженията им за следващата година, обясни шефът на БАН Юлиан Ревалски. Академията ще разработи и варианти за увеличаване на стипендиите на докторантите, каза още академикът. От БАН благодариха на Борисов, че намерил време за проблемите им и обещаха да обсъдят прекратяване на протеста си.", "date": "2017.12.19", "title": "Дават на БАН още 15 млн. лв."}
{"url": "https://www.24chasa.bg/novini/article/6619893", "text": "Състав на Варненския апелативен съд пусна от ареста срещу 10 000 лв. парична гаранция адвокат Йордан Роев, опитал да вкара дрога в затвора за двама свои клиенти. Адвокатът ще напусне ареста, ако в следващите 7 дни внесе посочената гаранция. На 4-и декември окръжният съд в морската столица остави юриста в ареста с постоянна мярка за неотклонение задържане под стража. Три дни по-рано, при проверка на влизане в затворническото общежитие от открит тип в с. Разделна, служителите установили пакет с 2 прозрачни плика с кафяво прахообразно вещество - хероин с нетно тегло 4,37 грама и бяло прахообразно вещество - производно на амфетамина, с нетно тегло 5,03 грама. Роев е привлечен като обвиняем за притежание на хероин и амфетамин с цел разпространение сред задържаните в затворническото общежитие. Престъплението е тежко по смисъла на закона и се наказва с лишаване от свобода от 2 до 8 години и глоба от 5 000 до 20 000 лв. На поредното заседание последната инстанция сподели само един от изводите на окръжните магистрати, свързан с наличието на обосновано предположение, че Йордан Роев е автор на престъпното деяние, за което е привлечен като обвиняем. Събраните доказателства – както гласните, така и другите материали, подкрепят този извод. Варненският апелативен съд обаче не споделя наличието на опасност защитникът да извърши друго престъпление или да се укрие от наказателно преследване. Обвиняемият е с добри характеристични данни, с работа и с постоянен адрес. Нещо повече. Назначена е била Съдебно медицинска експертиза, чието заключение е категорично, че заболяването, от което страда адвокатът е несъвместимо с условията в ареста. Днес по-лека мярка за неотклонение за Роев поиска и прокуратурата. Определението на Варненския апелативен съд за мярката за неотклонение на адвокат Роев е окончателно и не подлежи на обжалване или протест.", "date": "2017.12.19", "title": "10 000 лв. за свободата на адвокат, вкарал дрога в затвора във варненско село"}
{"url": "https://www.24chasa.bg/novini/article/6619853", "text": "Отказ от правосъдие. Така евродепутатът и заместник-председател на ВМРО – Българско национално движение Ангел Джамбазки коментира оповестените присъди по делото за нападението над деца-спортисти в Асеновград, съобщава пресцентърът на ВМРО. Съдебни решения не се коментират. Основно правило, принцип, закон. Но все пак. Присъдите на първа инстанция на нападателите от Асеновград предизвикват разочарование, възмущение и гняв. Най-тежката присъда е година и половина, половината от които вече излежани. Половината обвиняеми получиха условни присъди и излизат на свобода. Хей така, казва Джамбазки. Той е категоричен обаче, че такива съдебни решения са причината за все по-широкото недоверие на българското общество към цялата правосъдна система изобщо. Евродепутатът ни припомня случая, който по думите му е типичен, конкретен и знаков. „Юни месец тази година озверяла тълпа, повече от четиридесет души, съставена от криминално проявени типове и обвиняеми по дела за радикален ислям, нападна и преби зверски с колове, лопати, дъски и мотики група ученици, родители и треньори, които тренираха на гребна база до Асеновград. Без повод. Има пострадали деца. Счупени ръце, счупени глави, стрес, травми и прочее. Видеозаписите са тежки за гледане. Само по някакво чудо няма загинали в това животинско клане. Все едно гледате кадри от Ракка по времето, когато беше столица на „Ислямска държава“. Неандерталци, въоръжени с брадви и мотики, вилнеят свободно по улиците и млатят минувачите по главите.“ Всички до един се признаха за виновни. Всички до един. Четирима от най-агресивните, нанасяли ударите с брадви и лопати, също „отиват“ в затвора – за период от 8 месеца до една година и един месец. Тези „наказания“ са двойно по-ниски от това, което поиска прокуратурата. Смешно, жалко, тъжно. 8 месеца за нападение с брадва…, продължава коментара си той. Ето какво още казва Ангел Джамбазки: „Гражданският иск на бащата, чиито две деца бяха пребити, като едното е почти инвалид, беше уважен само частично. Вместо 40 000 лева синът му ще получи за счупената си ръка 8000 лева обезщетение. Този път в съда бяха показани брадвите, лопатите и дъските, с които са били нападнати децата и треньорите им. Брадви, лопати и дъски.  И за да е всичко като по Кафка, се оказа, че част от подсъдимите са завели контрадело срещу децата с обвинение, че те са ги нападнали и пребили. Втрещяваща наглост. Втрещяваща. Тези с брадвите, обвиняват жертвите. Обвиняват пострадалите. Това е наистина писано от Кафка. Прочее, интересно е да се провери кой ги представлява и защитава в съда. Предполагам, че ще е много любопитно. И сега пак ще започнат оправданията. Ама то законът е такъв, ама то понеже съкратената процедура, ама то не знам какво си… Обаче истината е една. Такива съдебни решения тежко разочароват. Убиват вярата в правосъдието. В справедливото наказание за призната вина, за признато извършено престъпно деяние, при това тежко криминално престъпление. Тежко разочароват жертвите и близките им, че правосъдието въздава справедливост и може да ги обезщети и обезвъзмезди за понесените страдания и болки. Тези присъди няма да превъзпитат извършителите. Подозирам, че половината от тях вече са излежали и по-големи срокове, при това преди да навършат пълнолетие. Напротив, ще им покаже, че са безнаказани. Че за тях наказание няма. Млатиш с брадва, в условията на тълпа, трошиш черепи и ръце, заплашваш с убийство – получаваш от осем месеца до година и половина, от които шест месеца вече излежани. К’во му плащаш?“. така завършва изявлението на евродепутата.", "date": "2017.12.19", "title": "Джамбазки: Присъдите за пребитите деца в Асеновград са отказ от правосъдие"}
{"url": "https://www.24chasa.bg/novini/article/6619900", "text": "Според Кремъл новата стратегия за националната сигурност на САЩ има имперски характер, предава РИА Новости. По думите на говорителя на Кремъл Дмитрий Песков, след „бегло“ прочитане на документа, особено в онези части, в които се споменава Русия, се забелязва очевидно нежелание на Вашингтон да се откаже от еднополюсния свят. Песков подчерта, че този „достатъчно обемен“ документ ще бъде внимателно проучен и осмислен – задача, с която ще се заемат съответните ведомства, информира \"Фокус\". В същото време говорителят на Кремъл отбелязя, че в стратегията се открояват и „скромни позитивни моменти“ – готовност за сътрудничество с Русия по въпросите, които са в интерес на америкаците. „Москва също търси сътрудничество със САЩ там, където такова е изгодно за нас, и дотолкова, доколкото имат готовност нашите американски колеги“, увери Песков.", "date": "2017.12.19", "title": "Кремъл: Новата стратегия за националната сигурност на САЩ има имперски характер"}
{"url": "https://www.24chasa.bg/novini/article/6619912", "text": "Във вторник от Пекин разкритикува новата стратегия за национална сигурност на САЩ, в която Китай е определен като предизвикателство за американската власт, като подчертаха, че в документа се откроява „манталитет от Студената война“, предава AFP, цитирана от БТА.   „Всяка страна или всеки доклад, който изкривява фактите, или злонамерено клевети, прави това напразно\", заяви говорителят на Министерството на външните работи в Пекин в рамките на редовен брифинг. Двете страни остават в хватката на ожесточен спор по въпросите за търговията, като Вашингтон предприе безпрецедентни стъпки за разследване на практиките на Пекин и добавяне на допълнителни такси за китайските стоки. Стратегията за сигурност на „Тръмп\", разработена за период от 11 месеца, предприема още една стъпка срещу Китай, като обявява страната за „ревизионистична сила“, която се стреми да изтласка САЩ от Азия. „Китай никога няма да преследва собственото си развитие за сметка на интересите на други страни. В същото време обаче никога няма да се откажем от законните си права и интереси\", увери говорителят на външнополитическото ведомство в Пекин.", "date": "2017.12.19", "title": "Китай разкритикува новата стратегия за национална сигурност на САЩ"}
{"url": "https://www.24chasa.bg/novini/article/6619944", "text": "ЧЕЗ Разпределение стартира проект за защита на живота и здравето на птиците и осигуряване на възможности за безопасно гнездене. Проектът е в продължение на дългосрочната политика на компанията за съхраняване на биологичното разнообразие. Усилията на дружеството в тази посока спомагат и за опазване на електроразпределителната мрежа от пожари, вследствие на запалване на гнезда или прекъсване на електрозахранването при досега с птиците. Инициативата ще се реализира в продължение на 5 години и в нейните рамки компанията ще инсталира 4000 предпазни и 3600 маркиращи съоръжения на рискови стълбове и ще монтира 900 платформи за повдигане на щъркелови гнезда. Ще бъдат разработени, произведени и тествани и стандарти за безопасни за птиците електропроводи. Със съдействието на Българско дружество за защита на птиците (БДЗП), партньор на ЧЕЗ Разпределение по проекта, дейностите ще се извършат в 19 специално защитени зони по Директива на птиците на ЕС, част от мрежата Натура 2000. БДЗП ще определи важните за птиците места и местообитанията им, което ще гарантира целенасоченото и ползотворно извършване на предвидените от ЧЕЗ Разпределение дейности. Проектът „Опазване на застрашени видове птици чрез обезопасяване на опасни за тях въздушни електропроводи в защитени зони от Натура 2000 в Западна България”, LIFE16/NAT/BG/000612 е с бюджет 2,65 млн. евро. Изпълнението му е в продължение на дългогодишните традиции на ЧЕЗ Разпределение по извършване на дейности за защита на птиците. От стъпването на електроразпределителната компания на българския пазар, дружеството е обезопасило 620 гнезда чрез монтиране на платформи, специално конструирани на предпазват птиците от токов удар, както и 520 стълба. До момента инвестициите на ЧЕЗ Разпределение до момента за защита на биологичното разнообразие, възлизат на над 100 хил. лв.", "date": "2017.12.19", "title": "ЧЕЗ Разпределение стартира  проект за защита на птиците"}
{"url": "https://www.24chasa.bg/novini/article/6619942", "text": "Огнеборците в американския щат Калифорния постепенно овладяват големия горски пожар, бушуващ в планините северно от Лос Анджелис през последните две седмици, предаде ДПА, цитиран от БТА.  Пожарната служба в окръг Вентура заяви, че огънят е овладян на 50 процента. Пожарникарите са успели да се възползват от затихване на вятъра, което според метеоролозите ще продължи два дни. От избухването си на 4 декември пожарът \"Томас\" опустоши площ около 1000 квадратни километра, унищожи 1032 сгради и предизвика масова евакуация. Един огнеборец загина в битката с \"Томас\", който е третият по големина пожар в историята на Калифорния.", "date": "2017.12.19", "title": "Големият пожар в Калифорния е овладян на \n50 процента"}
{"url": "https://www.24chasa.bg/novini/article/6619902", "text": "Екипи на митническите мобилни групи задържаха над 30 кг тютюн без документи, разпространяван нелегално в района на град Севлиево. На 15.12.2017г. митническите служители извършват проверка на товарен микробус и на лек автомобил. В прозрачни найлонови торби, инспекторите на Агенция „Митници\" открили нарязан и приготвен за продажба тютюн за пушене, без акцизен бандерол. Общото задържано количество е 30,7 килограма, като 16 кг са открити в микробуса и 14.7 кг в лекия автомобил. За случаите е уведомен разследващ митнически инспектор от Митница Свищов. Образувани две досъдебни производства.", "date": "2017.12.19", "title": "Над 30 кг контрабанден тютюн задържаха митничари в Севлиево"}
{"url": "https://www.24chasa.bg/novini/article/6619976", "text": "Районната прокуратура във Варна предаде на съд 28-годишния Кольо Петров за изнасилване, представляващо опасен рецидив, извършено със сила и заплашване. Обвинителният акт срещу насилника е внесен във Варненския районен съд само 4 месеца след извършване на престъплението. На 8 август 2017 г. около 5 часа сутринта 56-годишна жена вървяла в района на противопожарната служба във Варна в посока автогарата, откъдето трябвало да вземе автобус, за да отиде на работа. В района имало насъбрани улични кучета, който започнали да лаят срещу нея и мъжа, който вървял в нейната посока. Това станало повод 28-годишният мъж да заговори варненката и дори да й предложи да й помогне да мине без проблеми край кучетата. В следващия момент Кольо се обърнал рязко към жената, попитал я дали има семейство и деца. Заявил й, че трябва да отиде с него. Пострадалата решила, че мъжът има намерение да я обере, и побягнала по металния мост над канала. Подсъдимият я настигнал, изтикал я в края на моста и я бутнал по склона на канала, който е с дълбочина около 3 метра. Там поискал да прави секс с уплашената жена. Тя се съпротивлявала и започнала да вика, но никой от живеещите в къщите край канала не се отзовал на виковете й. Не можела и сама да излезе от бетонното корито на канала. Телефонът й започнал да звъни, но насилникът забранил да отговори на повикването. Въпреки съпротивата й, Кольо успял да изнасили жената. След гаврите той й заповядал да се облече и я извел от бетонното корито на канала през място, откъдето можело да се мине. Веднага след това насилената подала сигнал на тел. 112. Назначената по делото съдебномедицинска експертиза установила множество травматични увреждания по тялото на пострадалата 56-годишна жена, които обусловили временното разстройство на здравето й. Резултатите от дактилоскопната и ДНК-експертизата по делото уличават категорично извършителя в престъплението, за което е предаден на съд. Подсъдимият е осъждан многократно за престъпления срещу собствеността. Престъплението, за което е предаден на съд, се наказва с лишаване от свобода от 3 до 15 години. От началото на досъдебното производство той е с мярка за неотклонение „Задържане под стража“, взета с определение на Варненския районен съд, потвърдено и от Окръжния съд.", "date": "2017.12.19", "title": "Съдят рецидивист за брутално изнасилване във Варна"}
{"url": "https://www.24chasa.bg/novini/article/6619937", "text": "Британската полиция задържа днес четирима души по подозрение в планиране на терористични нападения, предаде Асошиейтед прес. Арестите били извършени сутринта от подразделение за борба с тероризма. Заподозрените са били задържани в домовете си в Шефилд и Честърфийлд, Северна Англия. Полицията каза, че разпитва мъжете и претърсва четири жилища, предаде БТА. Арестуваните са на възраст между 22 и 41 години. Срещу тях не са повдигнати обвинения. Органите на реда призовали местите жители да \"останат бдителни, но да не се тревожат\". Във Великобритания е в сила \"сериозна\" степен на терористична заплаха, което означава, че се смята, че има голяма вероятност за нападение.", "date": "2017.12.19", "title": "Арестуваха четирима във Великобритания, планирали терористични нападения"}
{"url": "https://www.24chasa.bg/novini/article/6620058", "text": "Специализирана полицейска операция с участието на жандармерията е проведена преди обед във вторник на територията на общините Павликени и Сухиндол. Около 5 часа сутринта униформени и жандармерия са завардили входа и изхода на Павликени и околните села. \"Специализираната операция е във връзка с направения анализ за оперативната обстановка, извършени са проверки по закона за гражданската регистрация, по отношение на обявени за издирване лица, както и по линия на акцизни стоки\", каза новият началник на полицията в града гл. инсп. Мариян Лонгинов. Акцията е под ръководството на \"Охранителна полиция\" към ОД на МВР, в нея участват и 15 служители от жандармерията в Плевен, както и служители на звеното Специални полицейски сили и на управлението в Павликени. Има образувани четири бързи производства на трима водачи на МПС – за алкохол, за неизпълнение на полицейско разпореждане и опит за бягство, за управление на автомобил с временно отнета книжка. Иззети са и 2 кг нелегален тютюн без акцизен бандерол. Съставени са няколко акта за лични документи, уточни гл.инсп.Лонгинов.", "date": "2017.12.19", "title": "Полиция и жандармерия завардиха\nПавликени и Сухиндол"}
{"url": "https://www.24chasa.bg/novini/article/6620069", "text": "Писта на истанбулското летище Ататюрк бе затворена временно за движение, след като ята птици се блъснаха в три самолета, съобщи турската телевизия НТВ. Първият инцидент е станал при излитането на самолет Боинг 777, който трябвало да изпълни полет до град Измир. След сблъсъка с птиците пилотът е приземил самолета, а пътниците са били качени в друг самолет, предава БТА. Малко по-късно на същата писта е станал подобен инцидент при излитане на самолет за Загреб, а след това и при кацане на друг самолет. Летищните власти взеха решение за временното затваряне на пистата.", "date": "2017.12.19", "title": "Затвориха писта на истанбулското летище Ататюрк, ята птици се блъскали в самолети"}
{"url": "https://www.24chasa.bg/novini/article/6620093", "text": "Министърът на вътрешните работи Валентин Радев и синдикатите в МВР подписаха колективния трудов договор за 2018 г., но протести на униформени все пак ще има по ГКПП-тата, стана ясно преди началото на извънредното заседание на съвета за социално партньорство. Обсъждат се разпределението на допълнителните 55 млн. лв., които правителството отпусна за увеличение на възнагражденията в системата. Полицаите ще вземат и 13-а заплата от 480 лв. Въпреки напредъка в преговорите ще има протести по граничните пунктове в навечерието на Коледа. От синдикатите продължават да настояват за увеличение на заплатите със задна дата и изцяло нов закон за МВР, което на този етап не се приема от ръководството.", "date": "2017.12.19", "title": "Синдикатите и МВР подписаха колективен трудов договор, но протестите остават"}
{"url": "https://www.24chasa.bg/novini/article/6620074", "text": "Учени от университета \"Браун\" получиха субсидия от 1 милион долара от Националната фондация за наука, за да открият начин да добавят изкуствен интелект към роботизираната котка на компанията \"Хасбро\", съобщи Асошиейтед прес. Целта е играчката да се превърне в приятел на възрастни хора, който да им помага в лесните ежедневни задачи, например да си пият лекарствата или да си намират очилата, предаде БТА.  Котката-робот е в продажба от две години. Сега тя само може да прави компания на възрастните и да ги разведрява, като мърка, лиже лапичката си или ляга по гръб, за да я почешат по коремчето. Учените от университета \"Браун\" първоначално ще определят кои дейности от ежедневието са важни, за да останат възрастните по-дълго в домовете си - например да намират изгубени предмети. Роботчето ще им напомня при проблем на кого да се обадят, или да отидат на лекар, ако имат час. Учените трябва да решат как котката-робот ще изпълнява задачите си и как ще уведомява стопанина си. Те не планират тя да говори като човек, защото истинските котки не се държат така. Възможно е роботчето да движи главата си по определен начин, когато съобщава конкретно нещо. \"Тя няма да глади или да мие съдовете - каза Бертрам Мол, професор по когнитивни, лингвистични и психологически науки - Никой не очаква от нея да води разговор или да донася вестника. Тези роботи ще създават уют\". Целта е котката-робот да може да изпълнява няколко задачи много добре. Екипът иска тя да остане на достъпна цена от няколкостотин долара. Сега играчката струва 100 долара. В екипа са също компютърен специалист, лекари, дизайнер от университета на Синсинати. Котката-робот ще е полезна и в домовете за възрастни хора, където домашните любимци са забранени.", "date": "2017.12.19", "title": "Учени ще добавят изкуствен интелект към котка-робот, за да помага на възрастни хора"}
{"url": "https://www.24chasa.bg/novini/article/6619223", "text": "80-годишната Елена Ангелова от Първомай, която преди време брои над 500 хил. лева на телефонни измамници, предяви срещу тях граждански иск за 500 лева. Толкова била нейната пенсия, която им дала заедно с 575 260 лв. от сейфа на внука си Ангел Янков. Той от своя страна претендира за възстановяване на 57 212 лева. Останалите пари са му върнати, но е пресметнал, че върху тях престъпниците му дължат 7800 лв. лихва. Тези подробности станаха ясни в Пловдивския районен съд, където започва нов процес за най-крупния удар на ало мафията у нас. Причината е, че наказанията на извършителите Албенко Методиев и Борислав Димитров от 7 и 5 г. затвор са отменени заради процесуални нарушения на магистратите от Първомай. И двамата в момента са на свобода. Първият е прекарал година и 10 месеца зад решетките и е пуснат заради изтичане на законовия срок за задържането му. Съучастникът му е с парична гаранция от 4000 лева. На изслушването в съда в Пловдив се яви само Албенко Методиев със служебен защитник и приятелката си, с която живее на семейни начала. Другият тръгнал от Горна Оряховица, където живее, но не успял да пристигне в Пловдив заради заледени пътища. Адвокатът му бил ангажиран по друго дело. При това положение заседанието бе отложено за 12 февруари догодина. Албенко Методиев не можа да скрие радостта си на излизане от съда. “Не говоря български”, каза той на журналистите. Отлично обаче се е разбрал с баба Елена, в дома на която пристигнал на 8 септември 2015 г. Няколко дни по-рано Албенко публикувал в интернет съобщение, че си търси работа. На мобилния му телефон се обадил непознат от румънски номер и го попитал дали иска да изкара някой лев. Методиев веднага се съгласил. Мъжът му поръчал да отиде до Първомай и да прибере от Елена Ангелова пари, а после да ги занесе в Северна България. Пред бабата Албенко трябвало да се представи за служител от здравната каса, който идва да вземе сумата за спешна хирургична интервенция на внука ѝ Ангел Янков. Непознатият обяснил на Методиев, че в къщата на пенсионерката има сейф и трябва на всяка цена да го отвори. На 8 септември Методиев се отправил с БМВ към адреса на баба Елена. Междувременно тя получила позвъняване на стационарния си телефон. “Д-р Николов е. Внукът ви катастрофира. Единия му крак го няма, другият може да бъде спасен, но трябват 30 000 лв. за пирони и скоби в гръбначния стълб”, заявил мъжки глас. Пенсионерката едва не припаднала от ужас. Казала, че разполага само с пенсията си от 500 лв., и настояла да се обадят на родителите на внука. Мнимият доктор отговорил, че таткото на момчето няма възможност, защото давал кръв. В това време в слушалката прозвучал разплакан глас. “Майко, Ангел е много зле, отива си! Каквото имаш, събирай”, ревяла жената, която баба Елена взела за дъщеря си. Докато се разигравала сцената по телефона, Албенко Методиев пристигнал пред къщата ѝ. Рецидивистът с 6 предишни присъди за кражби и грабежи артистично се вживял в ролята на служител от здравната каса, дошъл да вземе парите за операцията. Домакинята го поканила и му показала скрит в пода на кухнята си сейф. В него внукът Ангел Янков държал служебни пари в евро, долари и левове на строителната си компания. Касата била заключена и Методиев видял голям зор в опитите да я разбие с тесла и кирка, които му дала баба Елена. Предоставила му дори и ъглошлайф, но той се счупил. Тогава възрастната жена броила на Албенко 500 лева, за да купи друг от близкия железарски магазин. С новия инструмент той пробил дупка в сейфа и измъкнал оттам над 500 хил. лв. Домакинята му услужила с торба и дори я придържала, за да натъпче в нея по-бързо пачките. Методиев ги грабнал и си тръгнал. Пенсионерката още не се била съвзела от екшъна, когато се обадила истинската ѝ дъщеря. Тя веднага разбрала, че става въпрос за измама, и вдигнала полицията на крак. Докато го издирвали, Методиев успял да стигне до хасковското село Гарваново, където скрил при роднини своя пай от плячката - около 30 000 лв. Според уговорката останалото трябвало да остави до билборд край Велико Търново. Той се отправил към уреченото място заедно с бременната си приятелка, от която има още две деца. До рекламното пано чакал 24-годишният рецидивист със 7 присъди за измами Борислав Димитров, за да прибере крупната сума. След като вземел парите, щял да получи инструкции къде да ги занесе. Не успял да изпълни задачата си, тъй като криминалистите го закопчали заедно с приносителя на парите. При разглеждане на мярката за неотклонение на Методиев в Първомайския районен съд се разбра, че приятелката му направила спонтанен аборт след неговия арест. “Мозъкът на цялата операция не е заловен. Задържани са единствено мулетата Албенко и Борислав”, категоричен е адвокат Иван Недев, който ще представлява баба Елена и Ангел Янков на новия процес в Пловдивския районен съд. Юристът уточнява, че след грандиозния удар на телефонните измамници от НАП са започнали разследване за произхода на средствата на внука на ужилената пенсионерка. Отворени били банковите му сметки, сравнявани са годишните му данъчни декларации, за да се види дали има разминаване между доходи и стандарт на живот. “Проверката започна през септември 2015 г. и продължи до март следващата година. При нея бе доказано, че става въпрос за “бели пари” на строителната фирма на Янков и те му бяха върнати. Липсват 57 212 лева, за които е предявен гражданският иск”, посочва адвокат Иван Недев. По думите му Елена Ангелова е изживяла голям стрес след случилото се. В Първомай всички продължават да я наричат “златната баба”. Съгражданите ѝ още не могат да повярват, че е държала в кухнята си повече от половин милион, които доверчиво дала на непознат.", "date": "2017.12.19", "title": "“Златната баба”, завлечена с 500 хил. лева, иска пенсията си от телефонните измамници"}
{"url": "https://www.24chasa.bg/novini/article/6620085", "text": "След повече от година издирване на пострадали и почернени роднини на жертви при атентата на летище Сарафово през 2012 г. делото най-после стартира в спецсъда. На 18 юли 2012 г. в 17,23 ч терорист взриви бомба на метри от автобус, пълен с израелски туристи на аерогарата. Загинаха петима израелци и българският шофьор на рейса Мустафа Кьосев, а 36-има бяха ранени. Днес магистратите дадоха ход на т. нар. разпоредително заседание, на което се коментираха основно правни въпроси. Най-същественият от тях бе дали по делото са допуснати от прокуратурата съществени процесуални нарушения.  Съдът прецени, че подобни грешки по време на разследването няма и насрочи процеса за 17 януари 2018 г., когато ще бъдат разпитани и първите очевидци на бомбения атентат. На съд са дадени двама помагачи на атентатора камикадзе Мохамед Хасан Ел Хюсейни - ливанецът с австралийски паспорт Мелиад Фарах и Хасан Ел Хадж Хасан, канадец с ливански произход. Те са в неизвестност и делото срещу тях ще се води задочно. Над 40 души са конституирани от съда като граждански ищци и частни обвинители. Повечето от тях са израелци. Претенциите им към подсъдимите са за близо 200 млн. лв. Делото се разглежда от 5-членен състав с председател съдия Аделина Иванова.", "date": "2017.12.19", "title": "Най-после делото Сарафово тръгна в спецсъда"}
{"url": "https://www.24chasa.bg/novini/article/6620102", "text": "Адвокатите на бившия министър на икономическото развитие на Руската федерация Алексей Улюкаев обжалваха присъдата му по делото за взимане на подкуп в особено големи размери, предава Интерфакс, като се позовава на информация от говорителя на Московския градски съд Емилия Хил. „В съда днес постъпи кратка апелационна жалба от адвокат Квеидзе“, в която се настоява за отмяна на присъдата и оправдаването на Улюкаев, поясни говорителят на съда. „Фокус“ припомня, че на 15 декември бившият министър на икономическото развитие на Руската федерация Алексей Улюкаев бе осъден на осем години лишаване от свобода и глоба в размер на 130 млн. рубли. „Признавам Улюкаев за виновен и го осъждам на осем години лишаване от свобода с изтърпяване на наказанието в колония със строг режим и глоба от 130 млн. рубли“, бе решението, прочетено от съдията по делото Лариса Семенова. По-рано съдът призна Улюкаев за виновен по обвинение във взимане на подкуп в размер на два милиона щатски долара от Игор Сечин за издаването на „Роснефт“ на положителна оценка за сделката по придобиването на държавен пакет акции в „Башнефт“. „Съдът установи, че Улюкаев е извършил престъпление, предвидено в Глава 6 на Наказателния кодекс, а именно – получил е подкуп в особено голям размер в замяна на действия в полза на този, който го е дал“, се казва в решението на съдията Лариса Семенова, което бе обявено в петък. Прокурорът по делото поиска Улюкаев да бъде осъден на 10 г. лишаване от свобода. Делото срещу него – първото срещу министър в Русия, се води от 15 ноември 2016 г.", "date": "2017.12.19", "title": "Защитата на Алексей Улюкаев обжалва присъдата му"}
{"url": "https://www.24chasa.bg/novini/article/6620113", "text": "София ще има свой цвят като Париж и Лондон, а в него ще бъдат боядисани всички елементи на градския дизайн - кошчета, стълбове, светофари и други. Това съобщи главният архитект на столицата Здравко Здравков на семинар за бюджет 2018 на София в Правец. Догодина ще въведем унифициран цвят за София. Той ще бъде избран от експерти. Дали ще е шоколадово кафяво като на Париж, специфично зелено като на Лондон или пък графитено сиво, но София трябва да намери своя цвят и всички стълбчета и светофари ще се боядисат с него, каза арх. Здравков. Създаването на стандартите ще стане с новата наредба за градския дизайн. Приемането й зависи от влизането в сила на промените в Закона за устройството и застрояването на Столична община, които са внесени в парламента. Здравков се надява промените в закона да бъдат приети до март, а 6 месеца след това трябва да е готова и наредбата. По цветовите решения обаче ще започне да се работи още в началото на 2018 г. Подготвят се и методически указания със стандарти за летните градини на заведенията по “Витошка” - от вида на съоръженията до тези на “чадърчетата и мястото на реклама по тях”. Догодина направление “Архитектура и градоустройство” ще стартира серия конкурси за знакови места и обекти в София. С конкурс ще се търси нова визия на пл. “Св. Неделя” и експониране на разкритите находки от древна Сердика там. Ще се търси и решение за свързване на пешеходната зона на “Витошка” през площада покрай ул. “Съборна” с Градската градина, а от другата страна с ларгото, а “защо не и бул. “М. Луиза” в бъдеще”. Архитектурен конкурс ще има и за площада пред Централна жп гара. За него общината имаше идеи да стане зона за изкуство и култура, после пък го даде на “Пазари Възраждане”, които подготвяха проект за възстановяването му. “Този район има огромен потенциал за развитие. На 15 минути пеша е от центъра, има всякакъв транспорт, само самолети няма. Надявам се с конкурса за площада и обновяването му да привлечем инвестиции в целия район по подобие на площада пред гарата в Ротердам”, обясни арх. Здравков. Догодина трябва да започне и реализацията на проекта, с който старата топлоцентрала на НДК трябва да се превърне в център за съвременно изкуство. Конкурс ще има и за визията на мемориала на Първи и Шести Софийски пехотен полк, защото е “ясно, че няма как в XXI век паметникът да се възстанови в оригиналния му вид”. През 2018 г. ще стартира и конкурсът за обновяване на зоната в центъра, в която влизат жълтите павета и Градската градина. Разработване на инвестиционни проекти ще бъде възложено за обновяването на сградата на Столичната библиотека, за реконструкция на връзката на бул. “Дондуков” с ул. “Московска” при улиците “Малко Търново” и “Будапеща” с изграждане на асансьор и площадка за наблюдение и за параклис-мавзолей в памет на загиналите в Първата световна война в парка на Военна академия. Работи се и по разширението с още 20 дка на парк “Възраждане”. Там ще се направи миниаквапарк с басейн 25 на 12 м с минерална вода. Планира се и пускане на нова е-услуга през сайта на НАГ - предоставяне на справки от общия устройствен план. В началото на 2018 г. ще е готова и новата наредба за рекламата, която предвижда сериозно намаление на елементите в града. Предлага се общинското предприятие “Софинвест” да отговаря за слагането и махането на рекламни елементи. “Трябва да има ясно правила за рекламата, наясно съм, че ще има сериозен отпор”, заяви арх. Здравков.", "date": "2017.12.19", "title": "Избират цвят на София, боядисват с него кошчета, стълбове и светофари"}
{"url": "https://www.24chasa.bg/novini/article/6620110", "text": "Главният прокурор Сотир Цацаров току-що пристигна в Кърджали във връзка с жестокото убийство на 7-годишната Дамла в Момчилград. Цацаров ще даде изявление към 15:00 ч.. В момента той е на среща с окръжния прокурор и наблюдаващия прокурор, за да се запознае в детайли по случая.                                                                                                                                                                                                                                                                                                                       ", "date": "2017.12.19", "title": "Цацаров вече е в Кърджали, обсъжда с прокурори убийството на Дамла"}
{"url": "https://www.24chasa.bg/novini/article/6620131", "text": "Близо 20 см нов сняг натрупа в Пампорово през последното денонощие, според информация от Планинската спасителна служба. Две писти функционират днес в скизоната - Снежанка 6 и 13. От утре се очаква да бъдат обработени и отворени още писти. Лифткартите в курорта остават на промоционална цена до 21 декември, информират от \"Пампорово\" АД. Дневната карта струва 25 лв. в промоционалния период. Пистите в скизоната се заснежават и от оръдията за изкуствен сняг. Температурата е минус 5 градуса, снеговалежът продължава.", "date": "2017.12.19", "title": "20 см снежна покривка в Пампорово"}
{"url": "https://www.24chasa.bg/novini/article/6620149", "text": "малко над 60% от интервюираните са готови да отправят добри пожелания към отделни политици в навечерието на Новата 2018 година. Добри пожелания са отправени към 90 действащи български политици, сред които има ръководители на държавни институции, депутати, министри, кметове на общини и общественици. В същото време болшинството от имената са посочвани от малки дялове хора – от по 1-2 души. Най-много празнични пожелания се отправят към Бойко Борисов (от 27% от българите), към Румен Радев (от 25% от българите), към Мая Манолова (от 14% от интервюираните), към Корнелия Нинова (от 11%), към Красимир Каракачанов (от 7%), към Йорданка Фандъкова (от 6%), към Цветан Цветанов (от 6%), към Томислав Дончев (от 5%), към Валери Симеонов (от 4%), към Георги Първанов (от 3%), към Волен Сидеров, Цвета Караянчева, Лиляна Павлова, Веселин Марешки, Стефан Данаилов (от по 2%). Изборът кого от политиците да поздравиш за празниците определено се оказва политически обусловен. Така например, избирателите на ГЕРБ най-често отправят добри пожелания към своя лидер и към основните си политически фигури. Румен Радев печели най-много поздравления за Новата година от избирателите на БСП. Симпатизантите на левицата по-често са склонни да отправят пожелания към президента на Републиката, отколкото към своя лидер. Хората, които не желаят да изкажат добри новогодишни пожелания към нито един български политик възлизат на 29% и са предимно на възраст между 18 и 30 години, жители на селата, представители на малцинствата и негласуващи. 46% от българите определят отминаващата година като „нито добра, нито лоша за тях в личен план”. Това твърдят по-често жени, хора на възраст над 40 години, бедни респонденти и жители на селата. В същото време прави впечатление, че българите, за които в личен план отминаващата година е била добра са значително повече от онези, за които в личен план 2017 година е била лоша (37% : 15%). Тези данни показват, че не може да се говори за масов песимизъм, когато става дума за личната равносметка на повечето българи за отминаващата година. 2017 година се е оказала най-добра за младите българи на възраст до 40 години, за високообразованите и заможните хора, както и за жителите на градовете-областни центрове. 2017 година е била особено лоша година за хората на възраст над 60 години и за нискообразованите и бедни българи. Личната равносметка е подвластна до голяма степен на финансовото самочувствие на хората. 70% от успелите да спестят пари през 2017 г. определят отминаващата година като добра за тях, докато едва 11% от похарчилите всичките си средства и взели още пари назаем са склонни да нарекат отминаващата 2017 година „добра година”. Положителната равносметка за настоящата година е в основата на оптимизма на българите за следващата 2018 г. 72% от интервюираните очакват новата година в личен план да бъде по-добра за тях от отминаващата. Най-висок е оптимизмът на младите и високообразованите българи. Очаквано оптимизмът за бъдещето в личен план е по-висок сред хората, които са успели да подобрят материалното си състояние през 2017 година, отколкото сред тези, които не са постигнали финансова стабилност. 57% от пълнолетните българи участвали в настоящото изследване на Екзакта заявяват, че през 2017 година са похарчили всички пари, които са изкарали през годината. Това по-често от останалите се твърди от хора на възраст между 30 и 40 години, както и от такива на възраст над 60 години. Две трети от българите, които определят стандарта си като близък до средния попадат в групата на изхарчилите всичко спечелено. Всеки пети участник в изследването не се е справил в рамките на приходите си, а е изхарчил и част от спестяванията си. Най-често това важи за хората на възраст над 60 години, за високообразованите респонденти и за жителите на столицата. Българите, успели да спестят пари през изминаващата 2017 година възлизат на 14%. По-често в тази категория попадат мъже, млади хора под 30 години, високообразовани и заможни хора, както и жители на градовете-областни центрове. 10% от българите твърдят, че са изхарчили целия си паричен ресурс – и спечеленото през годината, и спестеното преди, и дори са взели пари назаем. По-често това се е случило на хора на възраст между 40 и 60 години, на нискообразовани и бедни българи, както и на живеещи в селата. Жените по-често от мъжете попадат в тази категория. За разлика от личната равносметка, в която оптимистичните нагласи вземат връх над песимистичните, при обществената равносметка е налице паритет между дяловете на песимистите и оптимистите за състоянието на страната ни през изминаващата година. 42% от българите определят изминаващата година като „нито добра, нито лоша” за страната ни. Твърдящите, че годината е била по-скоро добра за страната ни са равен дял спрямо твърдящите, че годината е била по-скоро лоша за страната ни (24.8% : 24.2%). Годината е била добра за страната ни според хората на възраст до 40 години, според жителите на градовете-областни центрове и според заможните респонденти. Годината е била лоша за България най-често според столичаните, според хората на възраст над 59 години, според бедните и нискообразованите българи. 61% от българите имат по-скоро оптимистични очаквания за бъдещето на страната ни през Новата 2018 година. На 17% възлизат твърдите скептици, според които Новата година няма да е по-добра от отминаващата. В масовия случай тези хора мислят за 2018 като за година поне толкова лоша колкото 2017 г. или дори допускат възможността тя да бъде още по-лоша. В обобщение на усещането за по-скоро положителна равносметка на българите искаме да поставим акцент на това, че една пета от българите са убедени, че отминаващата 2017 година е била добра както за тях лично, така и за България. Доста по-малко - 10% пък мислят, че 2017 е била лоша персонално за тях, но също така и за страната. Никак не е малък и делът на българите, очакващи Новата 2018 година да е по-добра от изминаващата година и за страната, и лично за тях - 59%. За последните пет години готовите да помогнат по някакъв начин на хора в нужда са нараснали значително – с 16%, а нежелаещите да участват в коледни и новогодишни благотворителни акции са намалели с 10%. Половината от българите, участвали в настоящото проучване на Екзакта заявяват, че възнамеряват да отделят средства за благотворителност по време на предстоящите коледни и новогодишни празници. 29% посочват, че не биха могли да участват в благотворителни акции поради финансови затруднения. 5% не желаят да се включат в никаква форма на благотворителност и очевидно са враждебно настроени към идеята, а 16% все още не са решили как точно биха постъпили и очевидно очакват да бъдат подходящо мотивирани. Сред изявилите желание да се включат в благотворителни и дарителски акции преобладават хора на възраст между 30 и 40 години, високообразовани и заможни българи, както и жители на градовете-областни центрове. Впечатление прави отсъствието на разлика между дяловете на мъжете и жените, желаещи да участват в благотворителни инициативи. Сред нямащите възможност да участват в благотворителност поради липса на средства преобладават жените, хората на възраст над 60 години, нискообразованите и бедни респонденти. Принципно нежелание за участие в благотворителни акции регистрираме най-често сред нискообразованите, сред жителите на селата и сред ромите. Вторичният анализ показва, че желанието за дарителство реално е подвластно на финансовите възможности на българите. Три четвърти от хората, които са успели да спестят пари през изминаващата година са склонни да отделят средства за благотворителност по време на празниците, докато само една четвърт от онези, които са похарчили парите и спестяванията си са склонни да станат дарители. Болшинството от българите (89%) възнамеряват да празнуват Коледа по домовете си. 2% планират да отидат на ресторант, други 2% - да пътуват до родните си места. Едва 1% ще отидат в чужбина за Коледа. 1% ще отидат на ски в планината и също толкова -1% ще работят по Коледните празници. По-висока мобилност на населението се очертава за новогодишните празници. Отново обаче най-висок е делът на българите, които планират да празнуват по домовете си – 74%. На ресторанти и по клубове ще празнуват 8%. 4% ще посрещнат Новата година в чужбина, 2% ще излязат на площадите в страната, а други 2% ще пътуват до родните си места. На Нова година ще работят 2%, а на ски ще отидат 1.3%. За разлика от Коледа, която се възприема по-скоро като семеен празник и се празнува предимно в домашна атмосфера, новогодишните празници предлагат повече възможности и затова нерешилите до момента какво да изберат за новогодишната нощ не са малко – 7%.", "date": "2017.12.19", "title": "Най-много българи биха изпратили добри пожелания за ЧНГ на Бойко Борисов"}
{"url": "https://www.24chasa.bg/novini/article/6620130", "text": "\"По случая със стрелбата по служителя на НАП в София вчера се провеждат активни действия по разследването. Те са свързани преди всичко с кръга от лица или по-скоро търговски субекти, по които конкретният данъчен служител е изпълнявал служебните си задължения. Засега основната версия е свързана с посегателство спрямо него в резултат на изпълнение на служебните му задължения. Установено е, че изстрелите по него не са били два, а един. Нараняванията са две заради парче от предното обзорно стъкло на автомобила, което се е счупило. Здравословното състояние на пострадалия е стабилизирано. Работата продължава, поддържам постоянно връзка с главния секретар на МВР, но основната версия очевидно е свързана с изпълнение на служебните му задължения. На този етап чакаме и резултатите от балистичната експертиза, тъй като началната ни версия е, че е стреляно с дългорезно оръжие, най-вероятно карабина\". Това каза днес преди обед в Чирпан главният прокурор Сотир Цацаров в отговор на въпрос на \"24 часа\" за резултатите от разследването на вчерашната стрелба по данъчния служител Иво Стаменов. Цацаров дойде в града на Яворов, за да открие обновената сграда на Районната прокуратура. В ремонта са вложени 190 хиляди лева, средства на прокуратурата. \"Досега прокурорите в Чирпан и в Несебър работеха в най-лошите условия, и на двете места вече базата е обновена\", каза Сотир Цацаров. Той благодари на министър-председателя, чиято помощ се оказала решаваща за прехвърлянето на имота от военните на прокуратурата - обвинителите от Чирпан се помещават в офиси, принадлежали преди това на Военния клуб в града. Сагата около ремонтите продължила 8 години.  От Чирпан Цацаров замина за Кърджали, където обеща да даде подробности около разследването на смъртта на 7-годишното момиченце в Момчилград. Единственото, което каза по този случай, е, че до момента няма повдигнато обвинение за умишлено убийство. В отговор на журналистически въпрос Сотир Цацаров обяви, че никога не е бил против това новият антикорупционен орган да има разследмащи функции. Не е бил съгласен само той да притежава собствена техника за прилагане на специални разузнавателни средства, което и завил на глас в парламента. \"Мисля, че това беше взето предвид. Това е едно разумно решение, не бива да позволяваме повече от една или две служби да притежават такава техника. Но в крайна сметка не мога аз да казвам с какво съм съгласен или не съм съгласен. Аз ще изпълнявам това, което реши парламентът. Естествено, че очаквам този орган да проработи. Ако някой смята, че този орган се създава, за да се имитира дейност или да не проработи, според мен, е сгрешил. Друг е въпросът, че създаването му бе терен на политически сблъсък, но, за съжаление, у нас действителността е такава - всичко е терен на политически сблъсък\", каза още главният прокурор. На въпрос защо у нас няма присъди срещу представители на високите етажи на властта и конкретно по делото срещу бившия социален министър Емилия Масларова, коята бе оправдана, Сотир Цацаров отговори така: \" Прокуратурата не постановява присъди. Конкретно за делото срещу Масларова аз съм правил за нуждите на Европейската комисия една статистика, която показва продължителността на делото в досъдебното производство и продължителността му в съдебното производство. Ако трябва да раздаваме укори, в конкретния случай те няма да са към прокуратурата. Няма да ги кажа на глас срещу кой са, но в конкретния случай за съда или добро, или нищо\". Прокуратурата намира присъдите срещу нападателите на децата-спортисти от Асеновград за занижени и несправедливи и ще ги протестира, стана ясно още от изявлението пред журналисти на главния прокурор в Чирпан. Обновената сграда на Районната прокуратура освети лично старозагорският митрополит Киприан.", "date": "2017.12.19", "title": "Данъчният Иво Стаменов прострелян с 1 изстрел, най-вероятно от карабина"}
{"url": "https://www.24chasa.bg/novini/article/6620416", "text": "17 младежи получиха еднократна финансова помощ в размер на 3022 лева по инициативата на президента „Подкрепи една мечта“. Това съобщиха от прессекретариата на президента.  Право да получат еднократна финансова помощ по инициативата имат младежите в неравностойно положение, които продължават образованието си във висши училища или колежи. Тази година, в резултат на промяната на правилата, студентите получиха по-висока еднократна стипендия. По време на дарителската кампания беше събрана сумата от 62 730 лева, която е най-голямата събирана до момента. От тях 11 344 лева бяха изразходвани за финансиране на абитуриентския бал. Остатъкът от 51 386 лева беше разпределен във вид на еднократна финансова помощ за младежите, които са приети във висши училища. По-голямата част от тях са избрали технически и икономически специалности за своето университетско образование. Трима студенти потвърждават тенденцията деца, израснали в домове, да избират обучение в специалността „Социални дейности“. Работата по президентската инициатива „Подкрепи една мечта“ обединява усилията на Министерството на труда и социалната политика, Министерството на образованието и науката, Министерството на младежта и спорта, Държавната агенция за закрила на детето, Агенцията за социално подпомагане и Агенцията по заетостта. Инициативата обхваща младежите от специализирани институции през последните две години на средното им образование. Експерти от Бюрата по труда по места ги консултират за бъдещата им професионална реализация и насърчават мотивацията им за продължаване на образованието. Сред предизвикателствата към партньорските институции за развитие на инициативата „Подкрепи една мечта“ са дейности в подкрепа на изграждане на по-добри социални умения на младежите в неравностойно положение.", "date": "2017.12.19", "title": "По 3022 лв. за младежи в неравностойно положение по инициатива на президента"}
{"url": "https://www.24chasa.bg/novini/article/6620446", "text": "Върховният комисариат на ООН за бежанците (ВКБООН) публикува препоръки за реформа на убежището в Европейския съюз. Агенцията на ООН за бежанците се обърна главно към България, тъй като страната ще поеме председателството на Съвета на Европейския съюз от 1 януари 2018 г., отбелязва Independent Balkan News Agency. Паскал Моро, директор на Бюрото за Европа на ВКБООН, подчерта, че моментът е критичен. Съгласно думите му, е необходимо силно председателство на ЕС, „което ще проправи пътя за добре управлявана система за убежище в ЕС, включително за повече солидарност сред страните от Общността“, предава \"Фокус\". В изявление на ВКБООН се посочват двата приоритета. Агенцията на ООН за бежанците настоява ЕС да направи по-ефективна оценката на потребностите от защита на кандидатстващите за убежище (1) и страните от Общността да демонстрират по-голяма солидарност и желание за споделяне на отговорностите към търсещите закрила (2).", "date": "2017.12.19", "title": "ООН към България: Трябва силно председателство за добра система за убежище в ЕС"}
{"url": "https://www.24chasa.bg/novini/article/6620521", "text": "Русия трябва да отговори на исторически предизвикателства като развитие на регионите на страната, създаване на нова икономика, технологична революция в областта на медицината и образованието. Това заяви държавният глава на страната на Руската федерация, предава ТАСС, цитирана от БТА. „Длъжни сме достойно да отговорим на съдбоносните исторически предизвикателства: това е спасяването и умножаването на нашия народ, това е създаването на нова икономика, развитието на Арктика, Далечния Изток, Сибир, всички региони на нашата огромна страна, и накрая - това е предизвикателство за бъдещето - истинска революция в медицинските технологии, в технологиите като такива в широкия смисъл на думата, в образованието \", подчерта Путин. Руският президент призна, че предстои още много работа за подобряването на благополучието на гражданите, за преодоляване на бедността и неравенството в обществото. Същевременно Путин увери, че държавата има възможност да възстанови онези свои компетенции, в условията на които руският народ винаги е бил лидер.", "date": "2017.12.19", "title": "Путин разкри историческите предизвикателства пред Руската федерация"}
{"url": "https://www.24chasa.bg/novini/article/6620528", "text": "Единадесет дни ще почиват учениците от първи до 12-и клас по Коледните и Новогодишните празници. Ваканцията започва от 23 декември 2017 г. и ще продължи до 2 януари 2018 г., включително. Това съобщи пресцентърът на Министерството на образованието и науката. Учениците ще се върнат в класните стаи на 3 януари, сряда, като ще учат по програмата за съответния ден и в посочената от училището смяна. Следващата ваканция ще бъде от четири дни между края на първия и началото на втория учебен срок - от 3 до 6 февруари 2018 г., включително. Вторият срок започва на 7 февруари, сряда.", "date": "2017.12.19", "title": "11 дни коледна ваканция за учениците, връщат се по класните стаи на 3-ти януари"}
{"url": "https://www.24chasa.bg/novini/article/6620538", "text": "Върховната административна прокуратура (ВАП) се самосезира и извършва проверка на законосъобразността на Решения от 30 ноември 2017г. на КЕВР за одобряване на бизнес план на \"Водоснабдяване и канализация\" ЕАД в гр. Бургас, гр. Ямбол и гр. Враца за развитие на дейността като ВиК оператор за регулаторен период 2017-2021 г. Това съобщиха от пресцентъра на ВАП. Впоследствие Върховната административна прокуратура се самосезира и във връзка с проверка на законосъобразността на Решение № Ц-34 от 15.12.2017г. на КЕВР за изменение на одобрените цени на водоснабдителните и канализационните услуги за 2018г.  за обсъждане на основания за оспорване на горецитираните решения и сезиране на прокуратурата за незаконосъобразно повишаване цената на водата. Проверката на ВАП продължава.", "date": "2017.12.19", "title": "Прокуратурата се самосезира за цената на водата"}
{"url": "https://www.24chasa.bg/novini/article/6620554", "text": "Държавата има голям интерес за изграждането на индустриални зони, каза в Търговище министърът на икономиката Емил Караниколов. Министерството има намерение да обособи подобни зони приоритетно в областите Търговище и Кърджали. Министър Караниколов проведе в Търговище работна среща с представители на бизнеса, на която бяха обсъдени важни за икономическото развитие на региона въпроси. По думите му ще бъде променен принципът за изграждането на индустриалните зони. Първо ще се изграждат, а след това ще се търсят инвеститори, а не както досега - обратното. Общините трябва да предоставят подходящ терен, а държавата се ангажира да осигури финансиране за изграждането на инфраструктурата. \"Това е бъдещето на икономиката. Мислим за подходящ парцел с добра ЖП и транспортна инфраструктура, който в същото време да не е отдалечен от града\", допълни кметът на Търговище Дарин Димитров. Министър Караниколов обобщи, че икономиката на държавата \"върви балансирано добре, сред проблемите са дигитализацията и кадровото обезпечаване\". Пред местния бизнес той допълни, че следващата година се очаква да е добра за страната ни - сериозен инвеститорски интерес проявяват от Китай и Турция. Срещата между министър Емил Караниколов и бизнеса е по идея на областния управител на Търговище Митко Стайков.", "date": "2017.12.19", "title": "Караниколов: Държавата има голям интерес за изграждането на индустриални зони"}
{"url": "https://www.24chasa.bg/novini/article/6620569", "text": "Кралят на Йордания Абдула Втори днес беше на частна аудиенция при папа Франциск и му подари картина, на която е изобразен Старият град в Ерусалим, с мюсюлманската светиня Купола на скалата и християнската църква \"Възкресение Христово\" на Божи гроб, предаде Франс прес. \"Скъпи мой приятелю и братко\", приветства кралят папата в началото на разговора им, преминал в сърдечна обстановка. Франциск посети Йордания през май 2014 г. при пътуване до Близкия изток, отвел го след това в Ерусалим. Тогава Светият отец призова да се даде свободен достъп на вярващите евреи, мюсюлмани и християни до светите места в Ерусалим. Правителството на Йордания - страната пазител на мюсюлманските светини в Ерусалим - разкритикува като \"нарушаване на международното право\" решението на американския президент Доналд Тръмп да признае свещения град за столица на Израел. Папата изрази безпокойство от това спорно решение и призова за запазване на статуквото в Ерусалим, в съответствие с резолюциите на ООН, предаде БТА. При днешната аудиенция в папския дворец във Ватикана, продължила двадесетина минути, кралят беше придружен от своя братовчед и съветник принц Гази бин Мухамад бин Талал. Преди около 10 години принцът бе в основата на открито писмо на 138 мюсюлмански религиозни лица, висши сановници и интелектуалци от цял свят - както сунити, така и шиити - поканили представители на различните християнски деноминации да участват в етичен и теологичен диалог. Инициативата беше подета година след кризата, породена от реч на предишния папа Бенедикт Шестнайсети през септември 2006 г., в която се правеше аналогия между исляма и насилието.", "date": "2017.12.19", "title": "Папата получи картина на Йерусалим като подарък от краля на Йордания"}
{"url": "https://www.24chasa.bg/novini/article/6620615", "text": "Преговорите за Национален рамков договор /НРД/ за 2018 г. са пред провал. Това се посочва в съобщение, изпратено от Българския лекарски съюз /БЛС/, цитирано от БТА. Ръководството на съсловната организация изразява силно безпокойство от забавянето на преговорите и напомня, че преговорният процес за изготвяне на Националния рамков договор за медицински дейности трябваше да започне след внасяне на проектобюджета на НЗОК за разглеждане в пленарна зала, което се случи в началото на ноември. Към момента преговорите между двете страни не са започнали. Срокът за подписване на НРД е до 28 февруари 2018 г., което е изключително кратък и недостатъчен период от време, предвид огромното количество текстове за промяна в нормативни документи и цялостните параметри по изготвяне на нов рамков договор, допълват от съсловната организация.", "date": "2017.12.19", "title": "Българският лекарски съюз: Преговорите за рамков договор за 2018 г. са пред провал"}
{"url": "https://www.24chasa.bg/novini/article/6620621", "text": " За първите 9 месеца на годината имаме над 6 млрд. лв. приходи в бюджета само от туризъм и свързаните с него индустрии. Това каза министърът на туризма Николина Ангелкова на официалната церемония по подписването на споразумение за сътрудничество между Министерството на туризма и УНСС, предаде „Фокус“. „Само за последните две години успяваме да постигнем устойчивост в сектора както в броя на чуждестранните туристи, които са посетили нашата страна, но също така и по отношение на приходите. За първите 10 месеца повече 8,2 млн. са чуждестранните туристи, което е ръст от почти 8% в сравнение с рекордната 2016 г. За първите 9 месеца на годината имаме над 6 млрд. лв. приходи в бюджета само от туризъм и свързаните с него индустрии, което е почти 10% ръст“, заяви Ангелкова. По думите ѝ това показва, че все повече се търси качествения туристически продукт. „За да можем да го надграждаме, имаме нужда от знанията и уменията, които вие притежавате, от млади хора, които да се развиват и реализират в сектора. Вярвам, че с подписването на това споразумениe поставяме основата на едно многообразно и дългосрочно сътрудничество. Още следващата година ще поканим УНСС да се включи в наши ключови събития, които предстоят в рамките на председателството“, каза още Николина Ангелкова.", "date": "2017.12.19", "title": "Ангелкова: До септември имаме над 6 млрд. лв. приходи в бюджета само от туризъм"}
{"url": "https://www.24chasa.bg/novini/article/6620635", "text": "Рекордният брой обслужени пътници на летище София тази година го поставиха на върха на класацията на авторитетната международна организация ACI Europe (Международен съвет на европейските летища), съобщиха от летището. Данните е представил лично генералният директор на организацията Оливие Янковец по време на работното си посещение у нас, придружаван от своя заместник Морган Фолкс. Янковец е поздравил ръководството на летище София за постигнатите резултати и е изразил надежда, че ще продължат инвестициите в развитието на инфраструктурата и предоставяните услуги в съответствие с нарастващия пътнически трафик. Специално са подчертани положените усилия и добре свършената работа от ръководството на столичното летище във връзка с предстоящото председателство на Съвета на Европейския съюз. Темата за председателството е била и сред основните акценти на двудневната работна среща с участието на ръководителите на летището, на ГД \"Гражданската въздухоплавателна администрация\" и на \"Ръководство на въздушното движение\". Сред дискутираните теми са били още и въпроси от глобален характер за летищната индустрия. Оливие Янковец е посочил, че непрекъснато нараства процентът на частните инвестиции в летищата от Европейския съюз. Ако през 2010 г. частното дялово участие при управлението и концесионирането на летища е било 23 на сто, то в момента възлиза на 50 на сто, като очакванията са тази възходяща тенденция да се запази. ACI Europe е европейската организация към Международния съвет на летищата (ACI) и е единствената в световен мащаб професионална асоциация на летищните оператори. Организацията представлява интересите на 500 летища от 45 европейски страни. Дейността на тези летища осигурява трудова заетост на 12,3 млн. хора, генерирайки годишно 675 млн. евро (4.1 на сто) от брутния вътрешен продукт на Европа.", "date": "2017.12.19", "title": "Летище София - първо сред европейските по брой обслужени пътници през годината"}
{"url": "https://www.24chasa.bg/novini/article/6620646", "text": "53-годишен мъж е пострадал при катастрофа по пътя за кв. „Виница“ във Варна. Това съобщиха за „Фокус“ от пресцентъра на ОДМВР – Варна. Инцидентът е станал около 9.20 часа тази сутрин по пътя в посока квартала. Ударили са се два леки автомобила. Пострадалият 53-годишнен мъж е управлявал един от автомобилите. При потегляне от редица на паркирани автомобили не се е съобразил с движещия се в права посока друг лек автомобил и е станал причина за произшествие. Мъжът е с контузия на крак. Прегледан е в болнично заведение и е освободен за домашно лечение, допълниха от полицията.", "date": "2017.12.19", "title": "Мъж пострада при катастрофа по пътя за кв. „Виница“ във Варна"}
{"url": "https://www.24chasa.bg/novini/article/6620664", "text": "В днешния ден проведох серия от разговори с председателите на всички парламентарни групи, с премиера Бойко Борисов и с министрите на здравеопазването и на финансите Кирил Ананиев и Владислав Горанов, пише в позиция на зам.-председателят на ГЕРБ Цветан Цветанов, разпространена от пресцентъра на ГЕРБ. Целта на разговорите беше да се неутрализират всички възможни спекулации, че български пациенти могат да бъдат оставени без лечение или лекарства. По време на разговорите стана ясно, че министърът на здравеопазването вече е готов със всички заповеди за създаването на 6 комисии, както и с Правилник за условията и реда за работата на комисиите за разпределение на скъпоструващите лекарства. По този начин вече е създадена цялата нормативна среда за работата на комисиите далеч преди края на годината. Затова изказвам благодарността на ПГ на ГЕРБ за организацията и готовността на здравния министър Кирил Ананиев и екипа му. Въпреки тази готовност и за да спрем всички спекулации, че онкоболни пациенти ще останат без лечение, от ПГ на ГЕРБ ще предложим на утрешния Председателски съвет на Народното събрание да бъде гласувана в пленарна зала отмяна на Параграф 6 от Закона за бюджета на НЗОК. От ГЕРБ ще подкрепим предложението единствено при постигането на пълен политически консенсус от всички парламентарни групи и председателите им. Предложението на ПГ на ГЕРБ за отмяна на Параграф 6 от Закона за бюджета на НЗОК среща подкрепа от представителите на всички институции, с които разговарях днес, както и от председателите на ресорните парламентарни комисии. С всички тях постигнахме консенсус, че чувствителна тема като здравеопазването не бива да се използва за политически спекулации и за игра със страховете на българските пациенти, завършва Цветанов.", "date": "2017.12.19", "title": "ГЕРБ в официална позиция: Отменяме мораториума за лекарствата за рак"}
{"url": "https://www.24chasa.bg/novini/article/6620897", "text": "Руският космонавт Сергей Рязански заяви по време на пресконференция в Звездното градче, че откритият космос мирише на метална заварка, предава агенция РИА. Неговите колеги от екипажа на Международната космическа станция също споделили усещанията си за \"диханието на космическия вятър\" след скачването към орбиталната станция на товарните кораби. Астронавтът Джак Фишър асоциирал уханието на космоса с горещ метал, което се доближава до впечатленията на Рязански. Американецът свързвал мириса на междузвездното пространство с миризмата на гореща релса, върху която влак е задействал спирачките си, предава БТА.  С коренно различни спомени се оказал Ранди Брезник. Той сравни аромата на космоса с този на гъбена супа. Но останалите му колеги от екипажа го набедиха, че е с повредено обоняние. Спускаемият апарат на кораба \"Союз МС-05\" на 14 декември върна на Земята от МКС руския космонавт Сергей Рязански и американския и италианския астронавти Рандолф Брезник и Паоло Несполи.", "date": "2017.12.19", "title": "Руски космонавт: Космосът мирише на метална заварка"}
{"url": "https://www.24chasa.bg/novini/article/6620919", "text": "Мъж на 78 години, правещ се на служител от полицията, поиска от пътничка да му отстъпи място в берлинското метро, като й показа оръжието си, съобщава ДПА. Мнимият блюстител на реда, чиято идентичност не бе разкрита от истинските полицаи, станал агресивен, когато 25-годишна германка не пожелала да стане от мястото си и да му го предостави. Той се престорил на полицейски служител и демонстративно отворил пазарската си чанта, в която бил сложил оръжие. Изплашената жена подала сигнал в полицията, която арестувала нарушителя на реда. В неговия багаж бил открит въздушен пистолет. Сега пенсионерът ще бъде изправен пред съда за множеството нарушения на закона, вследствие на неговото безотговорно поведение.", "date": "2017.12.19", "title": "Пенсионер извади оръжие в метрото в Берлин, за да му отстъпят място"}
{"url": "https://www.24chasa.bg/novini/article/6620924", "text": "Изпращаме много динамична година, защото в началото на 2017 имаше избори. Това каза пред „Фокус“ председателят на Народното събрание Цвета Караянчева. Тя припомни, че българският народ е предопределил кой да ръководи държавата, така че е формирано коалиционно мнозинство с ясна програма за 4-годишен мандат. Цвета Караянчева посочи, че годината е била динамична и в политическо измерение със своите плюсове и минуси, защото разпределението на политическите сили в парламента е дало възможност да се получи много силна конфронтация, белязала периода. Караянчева припомни и оставката на председателя на Народното събрание. Като ключово събитие на годината тя определи финализирането на договора с Македония, за което 25 г. е работено и правителството на Борисов го завършва. Според нея той е много добър атестат за България. „Стъпките, които се правят за приобщаване на Западните Балкани към европейската интеграция, също са много важна посока. Това са мостовете, които се градят от България към останалите страни на Западните Балкани. Това са важните неща, които се случват. Имах възможност да се срещна с председателя на черногорския парламент и той е изключително добре настроен към това, което прави България. Западните Балкани оценяват приноса на България. И г-н Таяни като беше тук, той също акцентира на темата „Западни Балкани“ - тема, която я нямаше в дневния ред на Европа. Когато започнахме ние да я говорим, тя вече съществува и в Европарламента като тема, която ще бъде продължена и в следващите няколко председателства на Съвета на ЕС, които предстоят след нашето“, коментира Цвета Караянчева. Тя допълни, че други важни събития от годината са спечелването на изборите от ГЕРБ, както и формирането на правителството, което има мандат за 4-годишно управление.", "date": "2017.12.19", "title": "Караянчева: Ключовото събитие за годината бе финализирането на договора с Македония"}
{"url": "https://www.24chasa.bg/novini/article/6620933", "text": "Със свое решение Софийският апелативен съд потвърждава решение на Софийския градски съд, по смисъла на което Тома Белев управлява незаконно Сдружение \"Асоциация на парковете в България\". Той е имал това право като директор на ПП \"Витоша\", но след проведен конкурс е освободен от длъжността и автоматично му се отнема правото да представлява Асоциацията, предаде БТА. Делото в СГС е по жалба на сегашното ръководство на ПП \"Витоша\" и решението на СГС е потвърдено от САС. РЕШЕНИЕ 485 гр. София, 01.03.2017 г. В ИМЕТО НА НАРОДА СОФИЙСКИ АПЕЛАТИВЕН СЪД, ТО, 5 състав, в открито съдебно заседание на петнадесети ноември две хиляди и шестнадесета година в състав: ПРЕДСЕДАТЕЛ: ИВО ДИМИТРОВ ЧЛЕНОВЕ: ДЕСИСЛАВА ДОБРЕВА НИКОЛАЙ МЕТАНОВ при участието на секретар Валентина Колева като разгледа докладваното от съдия Добрева в. т. д. номер 3100/2016 г., за да се произнесе, взе предвид следното: Производство по реда на чл. 258 и сл. ГПК. Образувано е по жалба на \"Асоциация на парковете в България'1 срещу решение на СГС, TO, VI - 2 състав номер 595/01.04.2016 г. по г. д. номер 5414/2014 г. в частта, с която са отменени решения, взети от общото събрание /ОС/ на Сдружение с нестопанска цел /СНЦ/ \"Асоциация на парковете в България\", проведено на 26.07.2014 г. в хотел \"Ренесанс\", гр. София, пл. \"Възраждане\" номер 2 поради нарушение на чл. 26, ал. 1 ЗЮЛНЦ и чл. 25, ал. 1 от устава на СНЦ. Жалбоподателят \"Асоциация на парковете в България\" излага съображения, че мотивите на съда са вътрешно противоречиви. Не са отчетени всички възражения, които са направени от дружеството, и не са анализирани всички доказателства в тяхната съвкупност. С това са допуснати съществени процесуални нарушения. Клаузата на устава на СНЦ, която предвижда свикване на ОС и от председателя на управителния съвет /УС/ и контролния съвет /КС/ не противоречи на императивната разпоредба на чл. 26, ал. 1 ЗЮЛНЦ. Предвид изложеното е направено искане за отмяна на атакуваното решение и постановяване на друго такова, с което да бъдат отхвърлени предявенити от Дирекция природен парк \"Витоша\" искове с правно основание чл. 25, ал. 6 вр. с ал. 4 ЗЮЛНЦ като бъдат присъдени направените в производството разноски. Ответникът по жалбата Дирекция на природен парк \"Витоша\" я оспорва като неоснователна и моли атакуваното решение да бъде потвърдено. Неправилно е тълкуването на жалбоподателя, че разпоредбата на чл. 25, ал. 2, т. 2 от Устава предоставя правомощие на председателя на Сдружението да свиква ОС. Дадената инициатива за свикване не дерогира правомощието на УС да свиква събранието. В случай, че ОС не е свикано по надлежния ред, това се отразява на законосъобразността на взетите от него решения. Софийски апелативен съд, като съобрази доводите на страните и събраните по делото доказателства и с оглед правомощията си по чл. 269 ГПК, формира следните изводи : Въззивната жалба е подадена в срок и е процесуално допустима. Разгледана по същество въззивната жалба е неоснователна. Решението на СГС, TO, VI - 2 състав е влязло в сила в отхвърлителната си част. Дирекция на природен парк \"Витоша\" като член на СНЦ \"Асоциация на парковете в България\" е предявил искове с правно основание чл. 25, ал. 6, вр. с ал. 4 ЗЮЛНЦ за отмяна на решенията, взети от ОС на СНЦ на 26.07.2014 г., поради нарушение на чл. 26, ал. 1 от ЗЮЛНЦ и чл. 25, ал. 1 от Устава. Твърденията са, че ОС е свикано от некомпетентен орган - председателя на УС Тома Белев. Изводите, че решението за свикване на ОС е незаконосъобразно, което от своя страна е довело да приемане на незаконосъобразни решения, направени от първоинстанционният съд, са правилни, поради което на основание чл. 272 ГПК настоящата инстанция препраща към изложените в атакуваното решение мотиви. Разпоредбата на чл. 25 от действащия към датата, на която е свикано процесното ОС, устав предвижда, че ОС се свиква от УС на редовно заседание най - малко един път годишно. В алинея втора на същата разпоредба е посочено, че извънредни заседания на ОС могат да бъдат свиквани по искане на УС, председателя, КС, една трета от членовете и съда. Цитираната разпоредба не е в противоречие с чл. 26, ал. 1 ЗЮЛНЦ и не предвижда правомощие на председателя на УС и КС да вземат решение за свикване на ОС, а само да проявят инициатива такова да бъде взето. Единственият легитимиран орган да вземе решение за свикване на ОС е УС и никой друг. Дори да беше предвидено нещо друго, то би било в противоречие с императивната разпоредба на ЗЮЛНЦ, а следователно недействително и необвързващо членовете на сдружението. Възраженията в жалбата, касаещи необоснованост на решението и нарушение на материалния закон, се изцяло неоснователни и правно неиздържани. Възраженията за допуснати процесуални нарушение са неоснователни, тъй като първоинстанционният съд е обсъдил направените от страните възражения. Възражението за вътрешно противоречие на мотивите на СГС е необосновано и въззивната инстанция не дължи произнасяне по него. Поради съвпадане изводите на двете инстанции атакуваното решение следва да бъде потвърдено. С тези мотиви Софийски апелативен съд РЕШИ: ПОТВЪРЖДАВА решение на СГС, TO, VI - 2 състав номер 595/01.04.2016 г. по т. д. номер 5414/2014 г. в обжалваната част. Решението подлежи на обжалване при условията на чл. 280, ал. 1 ГПК пред ВКС в едномесечен срок от съобщаването му на страните.", "date": "2017.12.19", "title": "Съдът втори път: Тома Белев управлява незаконно Асоциацията на парковете"}
{"url": "https://www.24chasa.bg/novini/article/6620944", "text": "Турция ще внесе в Общото събрание на ООН резолюцията, призоваваща САЩ да отменят решението си за признаване на Йерусалим за столица на Израел, заяви днес турският президент Реджеп Тайип Ердоган, цитиран от Ройтерс. Резолюцията бе внесена в понеделник в Съвета за сигурност на ООН от Египет, който е непостоянен член на Съвета. САЩ наложиха вето на резолюцията, въпреки че останалите четиринайсет страни членки я подкрепиха, припомня Ройтерс. Сега с Божията воля ние ще внесем резолюцията в Общото събрание на ООН, каза Ердоган на съвместна пресконференция с президента на Джибути Исмаил Омар Геле., предаде БТА. Подкрепа от две трети в Общото събрание в действителност ще означава отхвърляне на решението на Съвета за сигурност, добави Ердоган.", "date": "2017.12.19", "title": "Ердоган: Турция ще внесе резолюцията за Йерусалим в Общото събрание на ООН"}
{"url": "https://www.24chasa.bg/novini/article/6620938", "text": "Изпитанието на най-големия самолет в света премина успешно, предаде РИА Новости. Леталният апарат Stratolaunch бе изкаран на писта на аерогара в пустинята Мохаве (в САЩ) и извърши няколко наземни маневри. Тестът бе успешен, написа в Twitter собственикът на компанията Stratolaunch и съосновател на Microsoft Пол Алън. Създателите на машината смятат да използват самолета за доставка на стоки в околоземна орбита, предава  . Дължината на крилете му е 117 метра и той тежи 230 тона. Според изчисленията той може да качи товар до 250 тона. Очаква се Stratolaunch да излети за пръв път през 2019 г.", "date": "2017.12.19", "title": "Изпитаха най-големия самолет в света (Видео)"}
{"url": "https://www.24chasa.bg/novini/article/6620954", "text": "Общината в Монтана увеличава такса \"смет\" за гражданите от 2,1 на 3,1 промила от следващата 2018 година. Това съобщи кметът Златко Живков. Решението бе прието на заседание на Общинския съвет със 17 гласа \"за\". Против бяха съветниците от ГЕРБ и БСП, „въздържали се” от АБВ и „Единни за Монтана”. Основната причина за промяната са увеличените и увеличаващите се разходи за поддържане на чистотата в населените места и депото за твърди битови отпадъци, заради повишените цени на горивата и нарастването на минималната работна заплата. Размера на тази такса в община Монтана не е променян от 2000 година насам. Корекцията сега се налага заради неразплатени разходи от 600 000 лева на община Монтана за сметосъбиране и сметоизвозване. С новите промили собственикът на един апартамент от 100 квадратни метра ще плаща с 20 лева повече за сметосъбиране на година, обяви Живков. Той уточни, че таксата за бизнеса в общината остава непроменена - 6,7 промила. План-сметката за чистота в община Монтана през тази година е 3,5 милиона лева. Тя е изпълнена над 100 процента, заради получени стари плащания от фирми, физически лица и от държавата. Въпреки постъпилите суми, средствата не достигат да се покрият всички разходи. Най-голяма част от сумата - 1, 6 милиона лева се изразходва за почистване, миене и оросяване на улици, паркове, площади и т.н. За поддържане на депото за твърди битови отпадъци край Монтана и на рециклиращата инсталация в него - 1, 4 милиона лева, за сметосъбиране и сметоизвозване - 850 000 лева, за поддръжка на контейнерите за сметосъбиране - 350 000 лева и т.н. План-сметката за чистота за 2018 година е в размер на 4,2 милиона лева, обяви Живков. Дълговете на фирми, физически лица и държавата за сметосъбиране в община Монтана са общо 700 000 лева. Изнесени звена на министерства дължат 200 000 лева.", "date": "2017.12.19", "title": "Повишават такса \"смет\" в Монтана от 2,1 на 3,1 промила"}
{"url": "https://www.24chasa.bg/novini/article/6620963", "text": "Сърбия може да стане важен транзитьор на руски газ, включвайки се към проекта за строителството на газопровода „Турски поток“, заяви президентът на Русия Владимир Путин, по време на съвместна пресконференция със сръбския си колега Александър Вучич, след края на преговорите между тях, предават РИА Новости и \"Фокус\". „В перспектива Сърбия, освен голям пазар за руския газ, може да стане и важно звено в неговия транзит. Разработва се въпросът за включване на сръбски партньори към реализирания от „Газпром“ проект за строителство на нов маршрут за доставки на енергоносители – „Турски поток““, заяви Путин. Обемът на доставките на руски газ в Сърбия може да се увеличи до 3,5 милиарда куб. м. към 2022 година, отбеляза Путин. Съгласно допълнението към договора за доставка на руски природен газ в Сърбия, подписан в рамките на визитата на Вучич в Москва, „Газпром“ ще увеличи обема на ежегодните доставки в страната до 2 млрд. куб. м. за 2018 година.", "date": "2017.12.19", "title": "Путин: Сърбия може да стане важен транзитьор на руски газ"}
