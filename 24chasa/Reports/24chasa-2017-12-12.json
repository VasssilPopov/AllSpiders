{"url": "https://www.24chasa.bg/novini/article/6608399", "text": "Двойно поскъпване на таксата за паркиране в центъра, по-евтин билет за градския транспорт, безплатни буферни паркинги и ограничение на движението на автомобили при прогноза за опасно мръсен въздух в София. Това са част от мерките, които Столичната община ще въведе, за да се бори със замърсяването. Част от тях е въвеждането на Тя е разработена от екип от БАН. Ще дава прогноза за предстоящо повишение на нивата на фини прахови частици. Системата ще ползва данните от четирите станции, които мерят показателите на въздуха, и ще дава прогноза за 48 часа напред, обясни зам.-кметът на София по екология Йоана Христова. 60% е приносът на транспорта за замърсяване на въздуха и превишаване на нормите на фини прахови частици, а 40% се дължат на битовото отопление, сочат данните на общината. През зимата съотношението се променя - тогава отоплението с дърва и въглища прави въздуха лош. Мерките, които общината предлага, а Столичният общински съвет трябва да одобри, са фокусирани върху намаляването на замърсяването, предизвикано от транспорта. Те са два вида - еднократни   и такива, които ще влизат в сила при прогноза за превишаване на нормата за нивото на фини прахови частици - 50 милиграма на куб. м Мерките от втората група ще са с натрупване - колкото повече продължи замърсяването, толкова по-големи ще са рестрикциите. Така до ще се стига при 14 последователни дни с над 200 милиграма на куб. м за всичките 4 станции и без да е констатирано намаление на нивото на фини прахови частици за този период. При превишение на нормите от 51 до 100 милиграма на кубик общината ще призовава софиянци да не ползват автомобилите си, а да се придвижват с градски транспорт. Апелът към тези, които се топлят на дърва или въглища, пък ще е да преминат временно на друг източник - например ток. Общината пък ще започне да оросява улиците, но когато това е приложимо, тъй като през зимата не е възможно. При следващата степен на превишение - от 101 до 150 мг/куб. м, към горните мерки ще се добавя и за градски транспорт. Към този пакет от мерки ще се добави и двойно увеличение на таксата за престой в синята зона - тоест от 2 лв. за час, колкото е сега, на когато е прогнозирано превишение от 151 до 200 милиграма на куб. м. Зелен билет от 1 лев за градски транспорт, който ще важи за целия ден, е следващата стъпка, която ще предприеме общината при най-критичната прогноза за нивото на фини прахови частици - над 200 милиграма. По-ниската цена на билета трябва да стимулира хората да вземат градския транспорт, вместо да се качат на колата си. “При последваща прогноза към вече изброените мерки се добавя и сезиране на КАТ с искане за засилени проверки на автомобилите - знаете, че има процедура, с която купуваме 7 газ анализатора, които ще предоставим на КАТ”, обясни Христова. При най-критичната прогноза за мръсен въздух общината иска да има право да забранява движението на коли в центъра или дори в целия град. Прилагането на подобни мерки обаче е обвързано със законодателни промени. Ограничението в движението според характеристиките на автомобилите може да стане след изработване на регламент за екостикери на колите. Идеята е стикерите да важат за цялата страна и да се поставят от КАТ или при технически преглед. Ако такива промени се гласуват от парламента, при двудневно замърсяване над 200 милиграма на куб. м и прогноза за още 2 критични дни ще се въвежда Христова уточни, че тя няма да важи за живеещите в центъра, колите на специален режим, на комунални услуги, електромобилите и хибридите, както и градския транспорт. Едно от електронните табла в София, които показват данните за въздуха Ако въпреки взетите мерки последва нова прогноза за над 200 милиграма на куб. м, забраната ще се наложи за по-широк периметър от центъра - карето между булевардите “Т. Александров”, “Дондуков”, “В. Левски”, “Патриарх Евтимий” и “Христо Ботев”. При нова прогноза за замърсяване към тези мерки ще се добавя и за да се намали трафикът в пиковите часове. Ако въпреки всички тези мерки замърсяването продължи 14 дни, ще се стига до най-крайната - спиране на колите в целия град и безплатен градски транспорт. “Не всичко е въпрос на финансови възможности, но и на самосъзнание. Няма панацея за решаването на проблема. Надявам се да има разбиране от гражданите. Възможно е да установим, че някои от мерките не работят и да отпаднат, а пък да бъдат въведени нови”, каза Христова. Нова такса от 60 лв. на месец за използване на строителна техника като багери и булдозери в центъра на София ще въведе общината в опит да се намали престоят на подобни машини. Те отделят вредни газове, затова мярката е в пакета, представен от зам.-кмета по екология Йоана Христова. Предлага се и увеличение на таксите за преминаване на тежкотоварни камиони през центъра. Тя ще е 120 лв. на месец за камиони над 4 тона и по 150 лв. месечно за такива над 30 тона. Двете такси няма да важат за камиони и машини, които отговарят на стандартите Евро 5 и 6. Сред идеите е да се определят нискоемисионни, споделени и успокоени зони (в които влиза пешеходната част на “Витоша”), да се ограничи скоростта в центъра до 30 км/ч, да се оптимизира трафикът от сметоизвозващите камиони и автобусите от градския транспорт с маршрут в центъра да отговарят на най-високия екостандарт. Планира се доизграждане на вътрешните рингове, за да се изведе транзитният трафик от центъра, удължаване на бул. “Вл. Вазов” до северната скоростна тангента, ново депо за строителни отпадъци в западната част, защото сега има само едно в източната и камионите обикалят целия град, както и строителство на още буферни паркинги. ", "date": "2017.12.12", "title": "Скъпа  синя зона и евтин транспорт в София за чист въздух"}
{"url": "https://www.24chasa.bg/novini/article/6608665", "text": "Камион, пълен с пясък, премаза студентка на пешеходна пътека в Благоевград към 9 ч във вторник. 20-годишната Фатиме Колашова тръгнала да пресича кръстовището на ул. “Славянска” и ул. “Дойран” , когато била пометена от товарния МАН, който правел десен завой. Девойката била на метър от тротоара. Камионът спрял на около 5 метра след мястото на удара. “Шофьорът изскочи от кабината. Като видя какво е станало, се хвана за главата, клекна до момичето и се разплака”, разказаха очевидци. Полиция затворила улицата. Медиците от Бърза помощ останали потресени, когато видели, че главата на студентката е откъсната. Първокурсничката учела за медицинска сестра и отивала на лекции. Шофьорът - Илия Шопов, на 52 г., от с. Черниче, е задържан. Пробата му с дрегер е отрицателна. Причината за катастрофата все още се изяснява. Едни твърдят, че шофьорът е видял Фатиме и е махнал с ръка да пресича, но неясно защо после я блъснал със задната част на камиона. Според други паркираните по улицата коли му пречели на видимостта. Втората версия засега не се потвърждава от огледа. Камионът не е карал с висока скорост, защото се е изкачвал и с товара е бил около 20 т. Най-вероятно шофьорът не е преценил габаритите и кривата, по която да вземе завоя. Шефът на полицията Николай Хаджиев съобщи, че са иззети записи от камери, разпитани са свидетели, а експертиза ще установи скоростта на камиона. “Има обозначени пешеходни пътеки, знаци и ежедневен полицейски контрол, но за жалост се случват и такива инциденти”, добави Хаджиев. “Колко пъти сме се оплаквали, че това кръстовище е опасно. Има пешеходни пътеки, но е трудно и за хората, и за шофьорите да минават. От двете страни на улиците има паркирани коли, които пречат на видимостта. Сега сигурно ще се вземат мерки да стане кръстовището кръгово или пък със светофари, но ще е след дъжд качулка”, възмущаваха се местните жители. Благоевградчани обявиха, че ще изпратят за пореден път протестна декларация до полицията и общината, за да се въведе ред в движението. Често се случва шофьори да паркират, където искат, за да влязат в заведенията. Фатиме е от белишкото с. Дагоново. Завършила е гимназия в Белица. Там баща ѝ Салих е учител по физика. Научил за смъртта на детето си по време на час и той се свлякъл на земята. “Страшна трагедия! Красиво и умно момиче си отиде”, каза кметът на Дагоново Иван Барабунов. ", "date": "2017.12.12", "title": "Поредна невинна жертва! Камион премаза \nстудентка на зебра (Обзор)"}
{"url": "https://www.24chasa.bg/novini/article/6608697", "text": "САЩ не смятат да променят периода на провеждане на съвместните си учения с Южна Корея, като по този начин те ще съвпаднат със зимната олимпиада в Пьончан, пише Chosun Ilbo. Южнокорейското правителство поиска по-рано годишните учения, които традиционно траят между 50 и 60 дни, да бъдат изместени за след 25 февруари, когато приключват олимпийските игри. Но по данни на правителствени източници на вестника, Вашингтон е против това, предаде \"Фокус\". „САЩ е обвързан с доста натоварен график, включващ страните от региона и не само“, се казва в съобщението на източника, който е подчертал, че „не е лесно да се насрочи друга дата за ученията, защото това ще доведе до преместване във времето на доста други неща“. От генералния щаб в Сеул обаче отрекоха да има такива преговори. „Армията не знае нищо за разговори между Сеул и Вашингтон относно датата на маневрите“, се казва в съобщение на официално лице от командването на въоръжените сили.", "date": "2017.12.12", "title": "Военните учения на САЩ с Южна Корея ще съвпадат със зимните олимпийски игри"}
{"url": "https://www.24chasa.bg/novini/article/6608490", "text": "Комисията за защита на конкуренцията разреши на фирмата на сина и дъщерята на бившия транспортен министър Данаил Папазов “Сигда” да купи ТЕЦ “Варна”. Сделката е между варненската фирма, която е на Станислав и Ивелина Папазови и ЧЕЗ - Прага. В решението е записано, че целта на придобиването е модернизирането на затворената ТЕЦ “Варна” и пускане в експлоатация на блокове 4, 5 и 6. Предвижда се те да минат на газ. В централата е започнато изграждането на газова инсталация. Купувачът възнамерява да инвестира в дооборудване на газовата установка и въвеждане в експлоатация на един от блоковете в максимално кратки срокове (в рамките на 3 - 4 месеца), както и до максимум 6 месеца на още един блок. Крайната цел на “Сигда” е тецът да бъде отново включен към електроенергийната система и да бъдат възстановени функциите му на стратегически обект, пише в решението. През “24 часа” Данаил Папазов заяви, че очаква сделката да бъде финализирана до десетина дни. Тогава ЧЕЗ ще прехвърли акциите на “Сигда”, а българската фирма ще плати останалата част от парите. Те са в сметка в банка и ще бъдат прехвърлени към ЧЕЗ в момента на получаването на акциите. ", "date": "2017.12.12", "title": "Разрешиха на децата на бивш министър да купят  ТЕЦ “Варна”"}
{"url": "https://www.24chasa.bg/novini/article/6608732", "text": "Транспортирането на газ през газорапределителния терминал близо до австрийския град Баумгартен-ан-дер Марх за Унгария, Германия и Италия ще се възобнови до полунощ, съобщи компанията - оператор Gas Connect Austria (\"Газ конект Аустрия\"), предаде ТАСС.  в посока към Италия, \"Западна Австрия\" - към Германия и \"Унгария-Австрия\" - към Унгария още преди полунощ\", заяви компанията, цитирана от БТА. Преди това италианската компания SNAM (\"Снам\"), транспортираща газ до Италия, също увери, че доставките ще се възобновят преди 13 декември.", "date": "2017.12.12", "title": "Възобновяват доставките на газ през Австрия за страните от Европа до полунощ"}
{"url": "https://www.24chasa.bg/novini/article/6608571", "text": "Американският Конгрес не наложи повторно санкциите срещу Иран, каквато вероятност имаше, след като президентът Доналд Тръмп постави под въпрос историческото споразумение за иранската ядрена програма, предаде Франс прес. На 13 октомври Тръмп заяви, че няма да \"удостовери\", че ползите за иранците в резултат на споразумението от 2015 г. \"са съразмерни с мерките, взети от Иран\", за да спази ангажиментите си по него. Тази стъпка на президента \"прати топката в полето\" на Конгреса, който разполагаше с 60 дни, до днес, да обяви дали да се възстановят или не икономическите санкции, отменени в замяна на ограничаването на иранската ядрена програма, информира БТА. \"Членовете на Конгреса проявиха мъдрост\", заяви днес групата за натиск \"Дипломаси уъркс\", създадена от бившия държавен секретар Джон Кери за запазването на споразумението, което той заедно с представителите на останалите световни сили (Китай, Русия, Франция и Великобритания) подписа с Иран. Евентуално връщане на санкциите щеше да направи на пух и прах увенчало се с успех споразумение, гарантиращо, че ядрената програма на Иран е с мирно предназначение, отбеляза групата. На този етап не насърчаваме Конгреса да възстанови санкциите, каза за АФП представителка на Държавния департамент. За сметка на това държавният секретар Рекс Тилърсън днес заяви, че президентът е решил да поиска от Конгреса да проучи споразумението, за да предложи евентуални \"допълнителни изисквания\" за \"подсилването му\".", "date": "2017.12.12", "title": "Конгресът на САЩ не възобнови санкциите срещу Иран"}
{"url": "https://www.24chasa.bg/novini/article/6608594", "text": "Комисия по безопасност на движението заседава извънредно в Община Благоевград. На съвещанието бяха обсъдени възможности за подобряване на мерките за сигурност на пътя и предотвратяването на инциденти с фатален край. Заседанието беше ръководено от заместник-кметът на община Благоевград по строителство и сигурност инж. Емилия Тунева, съобщи БТА. Комисията начерта допълнителни мерки за сигурност като поставянето на релефна маркировка на възлови участъци, обособяването на еднопосочни улици в Централна градска част и други. Към този момент пътната маркировка е подновена навсякъде в града, като непрекъснато се обновява, където е наложително. Тази година бе въведена двуцветна маркировка с надпис \"Погледни\", за допълнително внимание от пешеходците. Комисията ще продължи своето заседание и утре, когато ще бъде съставен и Протокол от срещите, който ще обобщи допълните мерки за сигурност и безопасност на движението, посочват от пресцентъра на община Благоевград.", "date": "2017.12.12", "title": "Комисията по безопасност на движението в Благоевград проведе извънредно заседание"}
{"url": "https://www.24chasa.bg/novini/article/6608545", "text": "Банда задигна 160 000 лв. за 2 седмици, обра футболния герой Петър Хубчев и дори сви екипа му от световното първенство по футбол в САЩ през 1994 г., когато Пеневата чета стана 4-а в света. Двама от обирджиите обаче бяха заловени. Техен съучастник избяга, след като влачи с колата си полицай, а четвъртият от бандата духна преди криминалистите да разберат кой е. Групата била попълнена от легенди в ъндърграунда. В ядрото били Стоян Янакиев-Дългия и Николай Илиев - Понти. Двамата събирали бригада за всеки отделен удар в зависимост от задачата. В началото на декември служители от секторите “Грабежи” в Главна дирекция “Национална полиция” и СДВР получили информация за удар,подготвян от нова група. Те наблюдавали дома на един от бандитите, когато на 3 срещу 4-и декември се Полицаите видели как Дългия, Понти, викнатият за конкретния удар Красимир Пешев - Мраморския и техен съратник тренират изкачване със стълба до етаж на височина над 10 м. Апашите дори сложили маски. Отишли до гараж и взели предварително откраднато БМВ, с което се придвижили до набелязан за ограбване офис. Забавили се 4 минути там и духнали към гаража с мръсна газ, безда вземат нищо. В понеделник сутринта бандата пристъпила към изпълнение на плана. Засякъл ги служител на фирмата, но те го заплашили. Двама сложили стълбата, качили се до офиса и хвърлили от прозореца каса с 10 000 лв. Другите двама я взели и сложили в беемвето, разказа градският прокурор на София Емилия Русинова. Бандитите стигнали до гаража си, а после се качили на личните коли. След минути Дългия и Понти били оковани с белезници, а другите изчезнали. При бягството си Мраморския повлякъл с колата си полицай, който се опитал да го задържи. За щастие криминалистът не е пострадал сериозно. При претърсвания в домовете на обирджиите полицаите открили пари и вещи от предишни престъпления. Само за последните 2 седмици бандата е задигнала на 4 пъти над 160 хил. лв., уточни зам.-шефът на “Национална полиция” Константин Димитров. Освен пари групата крадяла златни накити, техника, джиесеми и лаптопи. При един от ударите си престъпниците свили 2 мотора “Харли Дейвидсън”. Каските за тежките машини са открити при обиските. Сред намерените крадени вещи бил и екипът под номер 5 на легендата от САЩ '94 Петър Хубчев, сега национален селекционер. През октомври т.г. Полицаи ще проверяват хората на Дългия за някои от най-крупните удари в София в последната година. Те са основни заподозрени за удара, при който бяха задигнати 170 хил. лв. от инкасо в София преди 2 месеца. Тогава трима маскирани нападнаха кола пред вход на офис и задигнаха 2 чувала с пари. Подозират ги и за т.нар. “обир на века”, извършен през май. до Дългия и Понти достига информация, че в дома на родителите на братя Илиеви, основатели на Младежка кооперация “Ялта”, има много пари. Престъпниците действат, докато семейството е на почивка, и задигат над 1,5 млн. лв., злато и часовници за по над 100 000 лв. За информацията плащат на източника си 250 000 лв., каза прокурор. Досието на Дългия е пълно с геройства от целия спектър на НК. осъждан е затова, че е карал пиян, за опит за подкуп на полицай и кражби. В спецсъда е подсъдим като лидер на бандата за кражби на коли Факирите.  Понти е изтърпял 6-годишна присъда за точене на карти в Германия. Лежал в български затвор след международно споразумение. Имало данни, че е осъден и в Унгария, но документите още не били пристигнали в България. Досието на Пешев е чисто. Той казвал, че има дебели връзки и парадирал с познанството си с Антон Петров - Хамстера, подсъдим по делото “Октопод”. Смята се, че Пешев е осигурявал крадените коли на бандата. Обичал лъскавия живот, често бил в люлинското заведение “Снейк” и сменял жените. Пробвал да ги впечатли с връзки. Той бил много по-открит и екстровертен от съратниците си. На другия полюс е Дългия, който е потаен и високо конспиративен. Мраморския е обявен за издирване. “Ще взема да се пенсионирам. Писна ми да ме хващате”, казал Стоян Янакиев-Дългия пред столични полицаи при ареста си. През 2010 г. той е задържан като тартор на бандата за кражба на коли - Факирите. Организацията на е перфектна. За него работят Беззъбия, Младежа и Синигера. В сервиз на бандата номерата на рамите им се изчистват, дават се и нови регистрации. Според полицаи Дългия ги снабдявал с чисти документи. След това хората му продавали колата за много по-ниска от пазарната цена. Делото е висящов спецсъда.", "date": "2017.12.12", "title": "Дългия и Понти обрали  треньора на националите Хубчев, взели дори  екипа му от САЩ '94 (Обзор)"}
{"url": "https://www.24chasa.bg/novini/article/6608632", "text": "Наградите TRUE LEADERS бяха връчени във вторник вечерта за пета поредна година от ICAP България - една от най-успешните Групи за бизнес информационни услуги в Югоизточна Европа. 91 български компании бяха отличени с приза за 2016 г. на специална церемония в зала Rainbow Plaza. Сред тях беше и \"Мото-Пфое\" - лидер в сектор продажба на леки и лекотоварни автомобили. Наградата получи лично управителят на компанията Атанас Фурнаджиев. \"Мото-Пфое\" е с 14,3 млн.лв. емита, има 434 служители и е с кредитна оценка А2 от ICAP. \"Мото-Пфое\" вече е част от една огромна корпорация - Sumitomo Corporation . Тя е една от най-големите в Япония и в света с над 400 компании, което ще ни позволи да предлагаме още по-качествени продукти.\" Това каза Атанас Фурнаджиев при приемането на приза. Инициативата на ICAP България цели да отличи и насърчи положителните бизнес практики в България. Наградените фирми отговарят на няколко критерия: висока доходност, увеличение на персонала, кредитна стабилност и водеща позиция в сектора на дейност. Решението за отличените фирми не се взима от жури и процедура на гласуване, а само спрямо официално публикувани данни.", "date": "2017.12.12", "title": "\"Мото-Пфое\" с награда TRUE LEADERS за 2016 г."}
{"url": "https://www.24chasa.bg/novini/article/6608659", "text": "Председателят на Народното събрание Цвета Караянчева връчи специалния приз „Изборът на българите” на тържествената церемония, на която бяха обявени Годишните награди в туризма. Наградата спечели музей-крепост „Баба Вида” – Видин и беше получена от кмета на Видин Огнян Ценков, съобщиха от пресцентъра на Народното събрание. Председателят на парламента отбеляза, че с удоволствие връчва приза, спечелен в надпревара с много национални обекти. България е прекрасна страна и благодарение на съвместните усилия на правителството, общините, браншовите организации и бизнеса може да предложи хубав конкурентноспособен продукт, подчерта Цвета Караянчева. Тя изрази подкрепа за инициативата на Министерството на туризма България да се превърне в целогодишна туристическа дестинация. През следващите шест месеца България ще председателства Съвета на ЕС и това е уникален шанс да представим страната ни като атрактивна туристическа дестинация, отбеляза председателят на Народното събрание и изрази увереност, че туристическият бранш ще оползотвори тази възможност. Кметът на Видин Огнян Ценков благодари на всички, които са участвали в гласуването и са дали гласа си за крепостта „Баба Вида”. Тя е символ, тя е последната крепост на българската държава, подчерта той. Министърът на туризма Николина Ангелкова посочи, че годишните награди дават възможност да се откроят най-качествените продукти в туристическия бранш. България има дадености за това да бъде целогодишна туристическа дестинация и може да развива всички видове туризъм, подчерта тя. Министърът на туризма отбеляза, че за първите десет месеца на годината България е била посетена от повече от 8 милиона туристи и това е предпоставка този отрасъл на икономиката да се утвърди като един от водещите й сектори. На обявяването на Годишните награди в туризма присъстваха столичният кмет Йорданка Фандъкова, министърът на младежта и спорта Красен Кралев, председателят на Комисията по икономическата политика и туризъм на Народното събрание Петър Кънев, народни представители, ректорът на СУ „Св. Климент Охридски” Анастас Герджиков и др.", "date": "2017.12.12", "title": "Цвета Караянчева връчи специалния приз „Изборът на българите”"}
{"url": "https://www.24chasa.bg/novini/article/6608489", "text": "275 души от властта имат несъответствия в обявените пари и имоти, които са декларирали пред Сметната палата. 147 са несъответствията при ежегодни декларации или уведомления през 2017 г., 128 са при встъпителните и финалните декларации за периода от 1 януари до 10 ноември 2017 г. В голяма част от случаите несъответствията са свързани със забравено вписване на данни на съпруга или съпругата, хонорари, ниви, придобита част от имоти. 17 са депутатите с разминавания в декларациите. Най-голямото е при Йордан Апостолов от “Обединени патриоти”. Той не е обявил нива от 1 дка, лозе от 625 кв. м, право на строеж на селскостопанска сграда. Апостолов не е посочил и дълг от 1,4 млн. лв. към юридическо лице. Даниела Малешкова от ГЕРБ не е посочила участието на съпруга си във фирма “Тракия строй ПЗ”. Таня Петрова не е декларирала притежавано право на ползване върху жилищна сграда от 285 кв. м. От БСП има девет депутати с разминавания - Весела Лечева, Жельо Бойчев, Петър Кънев, Георги Стоилов, Георги Йорданов, Димитър Георгиев, Иван Димов, Иван Генов и Михаил Христов. Пропуските са свързани с непосочена лека кола на съпругата, участие във фирми или доходи. При трима депутати от “Воля” - Симеон Найденов, Нина Пейчева и Андон Дончев, също има несъответствия в подадените им декларации. Единственият от ДПС с разминаване в обявеното е Симеон Симеонов. Той не е декларирал, че съпругата му има апартамент в София и джип. Новият шеф на ДНСК Иван Несторов не е посочил половина част от нива в село Търнак. Емил Кало от ръководството на АБВ не е обявил хонорар от 200 лв., както и 2160 лв. на съпругата си. Конституционната съдийка Мариана Карагьозова не е декларирала доходи на съпруга си за 47 974 лв. Шефът на Агенцията на хората с увреждания Минчо Коралски не е посочил две ниви с площ от 34 дка в село Черково. Несъответствия са открити основно на шефове на извънпарламентарни партии, сред които Земеделски народен съюз, Български демократичен център, Български социалдемократи, Земеделски съюз “Александър Стамболийски”, АБВ, СДС, ДСБ, “България на гражданите”. Единственият лидер на партия, който не е декларирал доходи от друга стопанска дейност в размер на 9357 лв., е Татяна Дончева. Лидерът на столичните социалисти и общински съветник Калоян Паргов не е декларирал доходи от участие в управителни съвети за 41 223 лв. и 6340 лв. извън тези за заеманата длъжност. Най-много в списъка с разминавания са кметове, зам.-кметове и председатели на общински съвети. По-голямата част от тях са от общини Пирдоп, Кричим, Исперих, Две могили, Аврен, Сапарева баня и други, като част от разминаванията не са съществени. Най-голямото е на председателя на общинския съвет във Венец Бейзат Садък Яхя. Той не е декларирал задължение от 4,6 млн. лв. към юридическо лице.", "date": "2017.12.12", "title": "275 от властта с разминавания в обявени пари и имоти (Обзор)"}
{"url": "https://www.24chasa.bg/novini/article/6608488", "text": "Всички осиновители на деца до 5 г. ще имат правото на една година високоплатен отпуск по майчинство от 1 юли 2018 г. Това предвиждат промени в Кодекса на труда, които предстои да бъдат гласувани от Министерския съвет и парламента. Един от осиновителите ще получава от НОИ 90% от заплатата си като обезщетение в продължение на година. Това е обезщетението и за майчинство. В момента високоплатен отпуск по майчинство могат да ползват хората, осиновили дете от 2- до 5-годишна възраст. За по-малките има два вида обезщетение. Ако детето не е навършило 1 година, осиновителят му има право на високоплатено майчинство от датата на осиновяване до момента, в който детето стане на година. То реално може да се взима и по-малко от месец. За втората година на детето се получава обезщетение от 340 лв. в момента и 380 лв. на месец от догодина. Хората, които осиновят дете на възраст между 2 и 3 г., реално нямат право на високоплатено майчинство. Това бе причината от Комисията за защита от дискриминация да се произнесат в края на август, че има непряка дискриминация по признак “възраст” за децата под 2 години. Тя се произнесе по жалба на майка на седеммесечно бебе. Комисията даде тримесечен срок на социалния министър Бисер Петков да предложи промени в законите, за да реши този казус. Когато осиновител на дете до 5 г. не ползва отпуск за осиновяване, ще се изплаща парично обезщетение в размер на 50 на сто от обезщетението, на което са имали право. Това е същата схема, по която майки, завърнали се на работаq преди детето им да стане на годинка, получават заплата и половина. За отглеждане на бебе осиновителите ще имат право и на допълнителен отпуск, ако предвидените 365 дни са изтекли, преди детето да навърши 2-годишна възраст. Когато допълнителният отпуск не се използва, осиновителят ще има право отново на половината от размера на обезщетението за допълнителния отпуск. За да бъдат променени подзаконовите нормативни актове, се предлага законопроектът да влезе в сила от средата на 2018 г. Със законопроекта се предлага да се уредят заварените случаи, в които срокът за използване на отпуските по Кодекса на труда не е изтекъл до 1 юли 2018 г.", "date": "2017.12.12", "title": "1 година платено майчинство и за осиновено бебе"}
{"url": "https://www.24chasa.bg/novini/article/6608581", "text": "      Бившият външен министър Даниел Митов и заместникът му Христо Ангеличин отиват на съд. Софийската градска прокуратура внесе вчера обвинителния акт срещу тях в спецсъда. Според него двамата ощетили Външно с 494 458 лв., твърди прокуратурата. Митов е обвинен за престъпление по служба, а Ангеличин в безстопанственост. Причината е, че сключили споразумения към договор на Министерството на земеделието. По силата на споразумението фирмата, която се занимавала с резервациите и самолетните билети при командировките на служителите на земеделското министерство, се заела да прави същото и за МВнР. Според прокуратурата от 15 януари до 22 юли 2016 г. Митов не изпълнил служебните си задължения с цел да облагодетелства дружеството, което имало договор със земеделското министерство. От прокуратурата отказаха да посочат коя е фирмата заради законите за личните данни и за защита на конкуренцията Според обвинението в нарушение на Закона за публичните финанси и Закона за обществените поръчки, сключвайки споразумения към договор с Министерството на земеделието, Митов се задължил да преведе на търговското дружество сумата. Той обаче не предвидил контрол по изпълнението. Заместникът му Ангеличин пък е обвинен, че от 15 януари до 22 юли 2016 г. в нарушение на задълженията си да наблюдава и контролира дейността на дирекция “Управление на собствеността и материално-техническо осигуряване” не упражнил достатъчен надзор върху работата на шефа на дирекцията. Според прокуратурата, вместо да се спази закона и да проведе процедура по възлагане на обществена поръчка, Външно сключило две споразумения със земеделското министерство. “Нямам никаква идея коя е фирмата и каквато и да било връзка с нея”, коментира пред “24 часа” Христо Ангеличин.  Той обясни, че договорът е сключен не с дружеството, а със земеделското министерство. “Това е обичайна практика. Всички ведомства правят подобни споразумения, когато закъснеят с обществените си поръчки Външно е имало и договори с МРРБ и МОН, преди това с нас пък имаше Министерството на икономиката. По тази практика се е произнесла и агенцията по обществените поръчки”, обясни още Ангеличин. По думите му към подобни споразумения се прибягвало при форсмажорни обстоятелства, като например когато фирмите, които се явяват, обжалват и така изпълнението на поръчката се стопира. “Безумие е да се твърди, че някой има лична облага, защото тези договори се правят за определен период и за определен лимит от пари. След 3 месеца борбата за обществената поръчка, която е спъвана на всяка крачка, продължава”, добави Ангеличин. ", "date": "2017.12.12", "title": "Даниел Митов обвинен заради самолетни билети, крият през коя фирма са купени (Обзор)"}
{"url": "https://www.24chasa.bg/novini/article/6608696", "text": "Над 100 хиляди човека са участвали тази година в онлайн гласуването за Годишните туристически награди, връчвани от Министерството на туризма. Това съобщи по време на церемонията, състояла се във Военния клуб тази вечер министърът на туризма Николина Ангелкова.  Бих искала България да се превърне в целогодишна туристическа дестинация и българското европредседателство е чудесна възможност още веднъж да покажем на света красотите на родината си. Благодаря ви за всичко свършено от вас през 2017 година, каза по време на церемонията председателят на парламента Цвета Караянчева. Тя връчи голямата награда - Изборът на българите, която получи кметът на Видин Огнян Ценков за музея крепост Баба Вида.  През 2017 г. столицата отбеляза 11% ръст на чуждите туристи, каза в приветствието си столичният кмет Йорданка Фандъкова. Тя връчи наградата за иновация в туризма, която получи веломаршрутът Дунав ултра. Наградата за община за планински туризъм отиду у Банско. Тя бе връчена от председателя на Асоциацията на индустриалния капитал в Блгария Васил Велев на зам.-кмета на града Асен Кирицов, който покани приъстващите на откриването на ски сезона в града, което ще се състои на 16 декември.  Председателят на парламентарната икономическа комисия  Петър Кънев връчи наградата за туристическа атракция, която получи кметът на Приморско Димитъ Германов за Бегликташ.  Министърът на младежта и спорта Красен Кралев връчи наградата за туристическо събитие. Тя бе получена от фестивала Франкофолии, който се провежда в Благоевград В тази категория бяха номинирани над 20 фестивали и празници, провеждани в различни краища на България.  Годишните туристически награди бяха раздадени в 16 категории, като пет от тях са за журналистически материали в различни категории медии - печатни, електронни, блогове, интернет и т.н.", "date": "2017.12.12", "title": "Над 100 хил. човека са гласували за туристическите награди на годината"}
{"url": "https://www.24chasa.bg/novini/article/6608347", "text": "Ден преди кабинетът да разгледа предложението за промяна на концесионния договор за ски зоната в Банско, проектът бе оттеглен от вносителя - министъра на околната среда и водите Нено Димов. Това стана ден преди екозащитници и сдружението “Бъдеще за община Банско” да организират два протестни митинга, съответно в София и в Банско. Промяната на концесионния договор за ски зоната ще бъде внесена отново в дневния ред на кабинета в края на 2017 г. или началото на 2018 г., когато министрите ще се заемат и с новия план за управление на природен парк “Пирин”. Причината е, че планът в момента е в процедура за обществено обсъждане и крайният срок за депозиране на всички мнения е 22 декември 2017 г. “Юридически няма никакъв проблем промяната на концесионния договор за ски зоната да мине сега, а промяната в плана за управление - по-късно. Но двата документа засягат един и същ проблем и е редно да се гледат заедно. Защото иначе ще разглеждаме проблема със ски зоната и втория лифт на парче и има опасност да изпуснем нещо”, каза екоминистърът. Той допълни и че в никакъв случай не иска да “взема решения на инат”. Димов обясни, че единствено планът за управление на природния парк позволява да се приемат и разглеждат инвестиционни намерения, какъвто е и проектът за втори лифт. Той обаче е свързан и с договора за концесията, с площта на концесията и с концесионната такса, така че нищо не се губи, ако се гледат заедно. “Вторият лифт не може да се изгради без промяна в плана за управление. Без тази промяна не може да има изграждане на съоръжения, които да бъдат подложени на екооценки за въздействие на околната среда”, уточни Димов. От изявлението му не стана ясно какви са по-нататък сроковете за приемане на двата документа. Екоминистърът обясни, че обикновено становища от заинтересовани се пускат в последния възможен момент, т.е. в случая - в последните дни преди 22 декември. “На нас ще ни трябват няколко дни само за да ги прочетем и отразим в документите”, каза Димов. Т.е. не е ясно дали планът за управление и съответно промяната на концесионния договор ще се приемат преди, или след Нова година от Министерския съвет. Освен това планът за управление на природния парк влиза в сила с акт на Министерския съвет и като всеки административен акт той може да се обжалва. В същото време Димов смята, че няма значение дали промяната на концесионния договор ще се направи преди, или след 5 януари 2018 г., когато влизат в сила промените в Закона за концесиите. Вчера екозащитници от сдружението “За да остане природа в България” разпространиха становище, че кабинетът бърза с договора за ски зоната, за да не се налага да уведомява ЕК за промяната на концесионния договор, както налагат текстовете в новия концесионен закон. Димов обаче обясни преди ден, че концесията за ски зоната не е в обхвата на директивата за концесиите, която бе възприета в новия концесионен закон. Екоминистърът каза, че не е разговарял с никого от еколозите, които не дойдоха на кръглата маса в министерството в понеделник, посветена на промяната на концесионния договор. Той заяви, че приема неприсъствието им като знак на съгласие с промяната. “Концесионният договор за ски зоната в Банско е вече на 17 години и трябва да бъде осъвременен. От 10 години нищим един и същ въпрос”, каза вчера по Би Ти Ви бившият екоминистър Евдокия Манева. Според нея втори лифт на Банско трябва да бъде изграден, защото туристите предпочитат определени часове за качване с него, а скоростта на движение на кабинките не може да се увеличава, защото няма да е безопасно. Манева припомни също, че оценката на ЮНЕСКО за природен парк “Пирин” е много висока и че според правилата на организацията в буферната зона на защитената територия, на която се простира ски зоната, не е забранена за изграждане на ски съоръжения.", "date": "2017.12.12", "title": "Гледат промяна на концесията за ските в Банско заедно с плана за “Пирин” (Обзор)"}
{"url": "https://www.24chasa.bg/novini/article/6608477", "text": "Председателят на Европейския съвет Доналд Туск определи задължителните квоти за разселване на мигранти в ЕС като \"неработещи\". Тази оценка той залага в документ, свързан с предстоящата тази седмица среща на европейските държавни и правителствени ръководители в Брюксел, предаде БТА. Туск призовава до юни догодина държавите в Общността да направят предложения за промени в регламента от Дъблин и изразява готовност, ако дотогава няма съгласие, той да предложи изход. Според действащия регламент държавите в ЕС, през които мигрант е навлязъл в Общността, са отговорни за разглеждането на молбата му за предоставяне на закрила. Туск призовава отговорността и съпричастността да бъдат водещи при взимането на решенията по този въпрос. Той очертава няколко предизвикателства и поуки по въпроса с миграцията, като отбелязва необходимостта от защита на външните граници, увеличаване броя на върнатите мигранти, дългосрочно финансиране на проекти в държавите, откъдето те идват. По неговите думи проблемът с миграцията, особено от Африка, няма да отпадне в следващите десетилетия.", "date": "2017.12.12", "title": "Доналд Туск обяви задължителните мигрантски квоти за неработещи"}
{"url": "https://www.24chasa.bg/novini/article/6608386", "text": " Двама души са пострадали леко при катастрофа на пътя Мездра – Ботевград, в участъка Лютидол – Новачене. Това съобщиха за  „Фокус“ от пресцентъра на МВР. Сигнал за сблъсък между товарен и лек автомобил е подаден малко след 18.00 часа. При инцидента няма сериозно пострадали. Двамата водачи са били с леки оплаквания. Заради катастрофата е необходимо водачите да използват обходен маршрут по път II-16 Ребърково-Своге- София.", "date": "2017.12.12", "title": "Двама пострадаха при катастрофа на пътя Мездра – Ботевград"}
{"url": "https://www.24chasa.bg/novini/article/6608391", "text": "Четирима сирийски мигранти - двама възрастни и две деца, бяха заловени днес на граничен пункт Русе/Гюргево при опит да влязат нелегално в Румъния, скрити в турски камион, превозващ текстил, предаде агенция Аджерпрес. Румънските гранични полицаи и митническите служители отворили товарното отделение на камиона заради подозрение, че вътре има хора. В ремаркето се укривали двама възрастни мъже и две деца без документи за самоличност. Те заявили, че се качили на камиона на територията на Турция през задната част на полуремаркето, след като демонтирали пантите му. Шофьорът на камиона - 57-годишен турски гражданин, е заявил, че нямал представа за присъствието на мигрантите, предаде БТА. Румънската гранична полиция е предала шофьора и мигрантите на българските власти, съгласно румънско-българския протокол за съвместен контрол на граничния трафик.", "date": "2017.12.12", "title": "Заловиха четирима мигранти в турски камион на румънско-българската граница"}
{"url": "https://www.24chasa.bg/novini/article/6608394", "text": "\"На път сме да загубим битката срещу глобалното затопляне и климатичните промени\", предупреди днес френският президент Еманюел Макрон, цитиран от Франс прес, в речта си при откриването на среща на върха в Париж, посветена на климата, съобщи БТА. \"Не се движим достатъчно бързо и в това е драмата. Всички трябва да действаме, защото ще трябва да отговаряме за свършеното. Няма да можем да кажем, че не сме знаели\", каза президентът пред аудитория от представители на 127 държави и международни институции като ООН. \"Време е за действия и то бързи, за да спечелим битката\", заяви Макрон, цитиран от Асошиейтед прес. Държавният глава призова участващите в срещата световни политически и бизнес лидери и филантропи да представят подробно ангажиментите си и да ги изпълнят. С краткото си слово Макрон откри същинската част на срещата на върха \"Една планета\", посветена на изказвания на присъстващите лидери и огласяването на нови проекти и финансиране за борбата срещу глобалното затопляне. Френската президентска канцелария обяви около десет международни проекта, които ще налеят няколкостотин милиона долара в усилията за овладяване на климатичните промени. Сред проектите е програма за разработване на електрически превозни средства в осем американски щата, създаване на инвестиционен фонд за подпомагане на пострадалия от урагани район на Карибите и отпускането на средства от фондацията на Бил Гейтс за приспособяване на фермерите към климатичните промени. \"Да подпомагаме базираната на изкопаеми горива енергетика, отговорна в значителна степен за глобалното затопляне, значи да инвестираме в собствената си загуба\", предупреди генералният секретар Антониу Гутериш в изказване на срещата. \"Факт е, че тези видове енергия остават високо субсидирани, което означава, че влагаме средства в своя вреда\", каза той. Щатите Калифорния и Вашингтон се присъединиха към пет страни (Канада, Мексико, Коста Рика, Колумбия и Чили), ангажирали се да превърнат таксите за емисии от въглероден диоксид в своя централна политика в областта на икономиката и околната среда, отбеляза Ройтерс. Около 20 компании, включително Юниливър, Е Де Еф, Ибердрола, се включиха в международен алианс от 26 страни, поели ангажимент да се откажат от въглищата в името на справянето с глобалното затопляне. Съгласно споразумението им богатите държави трябва да престанат да използва въглища до 2030 г., а в останалата част на света това трябва да стане до 2050 г.", "date": "2017.12.12", "title": "Макрон: На път сме да загубим битката срещу глобалното затопляне"}
{"url": "https://www.24chasa.bg/novini/article/6608409", "text": "Поне хиляда сгради са разрушени по време на нестихващите пожари в южната част на Калифорния, предава CNN. По данни на властите, освен разрушените домове и постройки, почти сто хиляди хектара са обзети от огъня, което прави пожара пети по големина в историята на американския щат, информира \"Фокус\". Според пожарната към понеделник вечерта (местно време), около 20% от стихията е била овладяна благодарение на вятъра, който е държал огъня далеч от населените места. „Все още не е добре. Лошо е, но се подобрява“, това е завил пред медията говорителят на пожарната Майк Елисън", "date": "2017.12.12", "title": "Пожарът в Калифорния пети по големина в историята на щата"}
{"url": "https://www.24chasa.bg/novini/article/6608412", "text": "Лиляна Павлова представи програмата с приоритетите на Българското председателство по време на заседанието на Съвета на председателите на комисии на Европейския парламент (Conference of Committee Chairs) днес, съобщиха от пресцентъра на министерството за Българското председателство на Съвета на Европейския съюз 2018. Интересът от страна на председателите на 22-те комисии на ЕП беше свързан с политическите приоритети. Българското председателство ще работи открито и конструктивно с Европейския парламент за постигане на видими резултати за европейските граждани. Съветът на председателите на комисии е политическият орган на Европейския парламент, който може да отправя препоръки и предложения във връзка с работата и дневния ред на европарламента. Посещението на министър Павлова в Страсбург продължава със срещи и с политически партии, представени в Европейския парламент – с групата на Прогресивния алианс на социалистите и демократите и на Европейската народна партия. Министърът за Българското председателство е на триднедно посещение в Страсбург за срещи в различни формати, придружавана от заместник-министър Моника Панайотова, отговаряща за връзките с Европейския парламент.", "date": "2017.12.12", "title": "Павлова представи приоритетите на председателството в Европарламента"}
{"url": "https://www.24chasa.bg/novini/article/6608432", "text": "С обединени усилия можем да представим страната като едно бижу в туризма. Това каза министърът на туризма Николина Ангелкова по време на официалната церемония по връчване на Годишните награди в туризма, предаде  „Фокус“. „Ръстът на в туризма е 8% в сравнение с миналата година и над 8,25 млн. туристи. Изключително ви благодаря, че сте с нас отново тази вечер на вторите годишни награди в туризма. Много бих искала да насърча тези, които не го направиха, да го направят следващата година, защото годишните награди показват не само избраното събитие или дестинация, но подкрепят труда на всяка една община, представител в бизнеса, така че да представим България като целогодишна туристическа дестинация“, заяви Ангелкова и подчерта, че можем да развиваме всичко. „Важно е, че с обединени усилия можем да представим страната като едно бижу, богатство. Бих искала да благодаря на целия екип на Министерството на туризма, които неуморно работиха, за да може това събитие да се случи. Бих искала да благодаря и на всеки един от кандидатите, защото надпреварата беше оспорвана и близо над 100 000 души са гласували. Поздравявам и победителите, а и тези, които участваха. Всеки един от вас заслужава тази награда“, каза още Николина Ангелкова. На събитието присъстват десетки гости, сред които председателят на парламента Цвета Карастоянова, министърът на спорта Красен Кралев, народни представители, кметове на общини и др.", "date": "2017.12.12", "title": "Ангелкова: С обединени усилия можем да представим страната като бижу в туризма"}
{"url": "https://www.24chasa.bg/novini/article/6608440", "text": "Съветът на ЕС днес определи постигнатите договорености между Европейската комисия и Лондон по повод напускането на Великобритания като постижение, предаде БТА. С тази положителна оценка министрите от ЕС препоръчват Европейският съвет да подкрепи по-късно тази седмица становището, че има \"достатъчен напредък\" в първата преговорна част. Ако европейските държавни и правителствени ръководители споделят това мнение, те би трябвало да разрешат започването на преговори по бъдещите отношения ЕС-Великобритания. Съветът днес отбелязва, че всеки следващ напредък изисква спазването на постигнатите досега договорености. По-рано тази седмица Великобритания изрази готовност да плати над 40 милиарда лири по изпълнение на задълженията си към общностния бюджет. Британският премиер Тереза Мей заяви след това, че Лондон ще плати задължентията си, ако преговорите завършат успешно.", "date": "2017.12.12", "title": "Съветът на ЕС подкрепя постигнатите от ЕК договорки с Великобритания"}
{"url": "https://www.24chasa.bg/novini/article/6608462", "text": "Вече час възлово кръстовище от Благоевград е блокирано от близо 1000 студенти. Студентите са направили огромен кръг около пресичащите се улици и държат включени фенерчетата на мобилните си телефони. Движението е спряно, някои от автомобилите обръщат защото не е ясно кога студентите ще прекратят блокадата.", "date": "2017.12.12", "title": "1000 студенти блокират вече цял час \"кръстовището на смъртта\" в Благоевград"}
{"url": "https://www.24chasa.bg/novini/article/6608497", "text": "За столицата 2017 г. беше успешна в сферата на туризма – 1,1 млн. са туристите за първите 10 месеца. Това каза кметът на София Йорданка Фандъкова по време на официалната церемония по връчване на Годишните награди в туризма, предаде  „Фокус“. Фандъкова връчи наградата в Категория „Иновация“ 2017 г. на Веломаршрут Дунав Ултра, Диджитал Сова ЕООД. „За мен е голяма чест да връча награда точно в тази категория и то на един софиянец който е създал толкова атрактивен веломаршрут. За София тази година беше успешна в сферата на туризма“, заяви тя. По думите й за 10 месеца 1,1 млн. са туристите в София, което е 11% ръст в сравнение с миналата година. „Ръстът при нощувките е 13%. София беше отличена в различни международни класации. Благодаря на всички за успешната работа и да поздравявам всички колеги в цялата страна, защото видяхме колко оспорвана бе тази категория“, каза още Йорданка Фандъкова.", "date": "2017.12.12", "title": "Йорданка Фандъкова: Туристите в София за първите 10 месеца са 1,1 млн."}
{"url": "https://www.24chasa.bg/novini/article/6608531", "text": "Току-що приключи протестът на близо хиляда студенти, които блокираха за един час възлово кръстовище в Благоевград.  На пешеходна пътека сутринта камион блъсна и уби на място първокурсничка от ЮЗУ. Колегите й се събраха на мълчаливо бдение на лобното й място, поставиха цветя и запалени свещи на пешеходната пътека. За един час движението бе спряно. Младежите обявиха, че утре в 7 и половина сутринта отново ще протестират на същото място с искане за обезопасяване на движението през кръстовището.", "date": "2017.12.12", "title": "Приключи студентският протест, блокирал за час кръстовище в Благоевград"}
{"url": "https://www.24chasa.bg/novini/article/6608552", "text": "Международният посредник от страна на ООН относно спора за името между Гърция и Македония Матю Нимиц заяви, че проблемът между двете страни може и трябва да бъде разрешен през 2018 г., съобщава Македонската информационна агенция. „След толкова много години, не може да се очаква че някое ново име ще падне от небето и реши проблема“, заяви Нимиц във вторник, като отбеляза, че „решението лежи в политическата воля и добрата дипломация“, предаде \"Фокус\". Думите му са направени във вторник след края на провела се в Брюксел двудневна среща между представители между двете държави, която да третира проблема. След края на разговорите, ръководени от Нимиц, представителя на ООН добави, че „да, има някои големи проблеми между двете страни, но ние ще се опитаме да ги решим в следващите месеци.“", "date": "2017.12.12", "title": "ООН: Спорът за името на Македония може и трябва да бъде решен догодина"}
{"url": "https://www.24chasa.bg/novini/article/6608472", "text": "10 общински болници са заплашени от фалит до Нова година, ако държавата не предприеме спешни мерки за оздравяването им. Това казаха от Сдружението на общинските болници във вторник пред тристранния съвет. Пред затваряне са болниците в Димитровград, Белоградчик, Омургат, Петрич и Гоце Делчев. Болницата в Тутракан пък е натрупала 5,29 млн. лв. борчове до края на август. 100 млн. лв. са дълговете на общинските болници, като просрочените са за 46 млн. лв., а неизплатените заплати на лекари и сестри са за 7 млн. лв., съобщи пък зам.-министърът на здравеопазването д-р Бойко Пенков. “Положението ще стане още по-тежко от 1 януари, когато минималната заплата се повишава на 510 лв.”, обясни шефът на Сдружението на общинските болници д-р Неделчо Тотев. В 31 лечебни заведения 83% от разходите са за заплати, а приходите са изцяло от НЗОК. Само тези болници имат задължения от 24 млн. лв., като половината са просрочени. До 10 дни ще е готов анализът на общинските болници с индивидуален план за оздравяване, каза още Пенков. Целта е лечението да остане близо до хората, а не по-малките общини да останат без болници, но се налага преструктуриране, обясни той. Държавата да плаща повече на младите специалисти, общинските болници да станат защитени, вместо да са търговски дружества, и да бъде направен фонд за отдалечените болници, поискаха пък от КНСБ. Обсъждали сме варианта за финансова помощ от държавата, но това би довело за финансови санкции за България от ЕК, коментира зам.-министър Пенков. От сдружението на общините предлагат помощта, която държавата отделя за болниците в труднодостъпните места, да се увеличи от 6 на 12 млн. лв.", "date": "2017.12.12", "title": "10 болници пред  фалит, дълговете на общинските са  100 млн. лева (Обзор)"}
{"url": "https://www.24chasa.bg/novini/article/6608381", "text": "Близо 1000 студенти от ЮЗУ \"Неофит Рилски\" току-що блокираха кръстовището в Благоевград, където  Те застанаха в огромен кръг, поставиха цветя на лобното място, запалиха свещи в памет на приятелката си. Утре сутринта жители на Благоевград отново се организират за протест на същото място.", "date": "2017.12.12", "title": "1000 студенти блокираха кръстовището, където бе убита колежката им Фатиме"}
{"url": "https://www.24chasa.bg/novini/article/6608252", "text": "Русия съобщи, че предвид ситуацията в йеменската столица Сана временно затваря посолството си в Йемен и всички служители в него са напуснали страната, предадоха световните агенции, цитирани от БТА. Говорителката на руското външно министерство Мария Захарова заяви, че посланикът Владимир Дедушкин и част от дипломатическия корпус ще изпълняват функциите си от саудитската столица Рияд.", "date": "2017.12.12", "title": "Русия затвори посолството си в Йемен, дипломатите й напуснаха страната"}
{"url": "https://www.24chasa.bg/novini/article/6608245", "text": "Колежки на Фатиме от курса за медицински сестри в ЮЗУ следобед осеяха с цветя пешеходната пътека, където загина студентката. Момичета се хванаха за ръце и образуваха кръг около мястото, коленичиха и почетоха с минута мълчание приятелката си. Някои от студентките заминаха за родното село на Фатиме - Дагоново, където тази вечер ще докарат тялото й. . В сряда сутринта жителите на кв. Освобождение и други благоевградчани се събират на лобното място на Фатиме, за да протестират и настояват за спешни мерки за обезопасяване на кръстовището.", "date": "2017.12.12", "title": "Цветя на лобното място на убитата от камион Фатиме (Снимка)"}
{"url": "https://www.24chasa.bg/novini/article/6608257", "text": "І. МЕТЕОРОЛОГИЧНА ОБСТАНОВКА: Температурите са в интервала от + 1° до + 17°. Времето над страната е ясно. Вятър духа в областите: Враца, Хасково и Шумен. Пътните настилки в страната са предимно сухи, по усойните места мокри, заледени и обработени. ОГРАНИЧЕНИЯ ЗА ТОВАРНИ АВТОМОБИЛИ: Целогодишно за периода на официалните празници: последния работен ден преди празници – от 16:00 часа до 20:00 часа и последния почивен /празничен/ ден – от 14:00 часа до 20:00 часа. Забраната се отнася за всички периоди, в които е определен повече от един празничен ден. Ограниченията важат само за участъците от републиканската пътна мрежа, както следва: • Автомагистралите; • път I-1 с. Ребърково-Ботевград, като движението се пренасочва по път II-16 Ребърково-Своге-София; • път I-1 Благоевград-ГКПП „Кулата“; • път I-4 п. в. „Коритна“-Велико Търново-Шумен; • път I-5 Русе-Велико Търново; • път I-8 ГКПП „Калотина“-София; • път I-9 Варна-Бургас; • път II-18 Околовръстен път София; • път II-99 Бургас-Царево. Забраната не важи за моторни превозни средства, които извършват превози на опасни товари (ADR), живи животни, бързо развалящи се хранителни продукти и товари на температурен режим. ІІ. СЪСТОЯНИЕ НА АВТОМАГИСТРАЛИТЕ: АМ „Тракия“: област Стара Загора: Временно се ограничава движението на МПС в лявото платно /посока София / по АМ Тракия от км 192 до км 193, движението се осъществява двупосочно в дясно платно - една лента за посока София-Бургас и една лента за посока Бургас-София поради извършване на ремонтни дейности. Срок до 21.12.2017 г. АМ „Хемус“: няма ограничения. АМ „Струма“: няма ограничения. АМ „Марица“: няма ограничения. АМ „Черно море“: няма ограничения. АМ „Люлин“: няма ограничения. ІІI. ВЪВЕДЕНИ ОГРАНИЧЕНИЯ ПО ОСНОВНИТЕ ПЪТНИ НАПРАВЛЕНИЯ: 1. Проходи: - „Върбишки” - затворен за всички МПС; - „Златишки” - затворен за всички МПС; - „Айтоски” - отворен за всички МПС; - „Котленски” - отворен за всички МПС; - „Обзорски” - отворен за всички МПС; - „Печинско” - отворен за всички МПС; - „Превала” - отворен за всички МПС; - „Предел” - отворен за всички МПС; - „Републиката“ - отворен за всички МПС; - „Ришки” - отворен за всички МПС; - „Рожен” - отворен за всички МПС; - „Троянски” - отворен за всички МПС; - „Вратник” - забранен за МПС над 10 т; - „Дюлински” - забранен за МПС над 3,5 т; - „Пампорово” - забранен за МПС над 3,5 т; - „Петрохан” - забранен за МПС над 12 т; - „Твърдишки” - забранен за МПС над 10 т; - „Троянски” - забранен за МПС над 12 т; - „Шипка” - забранено е движението на МПС, предназначени за превоз на товари с технически допустима максимална маса над 12 тона от категория N3, както и тегленето на ремаркета и полуремаркета с технически допустима максимална маса над 10 тона от категория О4. Срок до 31.03.2018 г. ІV. СЪСТОЯНИЕ НА РЕПУБЛИКАНСКАТА ПЪТНА МРЕЖА: ОГРАНИЧЕНИЯ В ДВИЖЕНИЕТО НА МПС ПО ПЪРВОКЛАСНАТА ПЪТНА МРЕЖА: - път I-1 /Е79/ Граница Румъния-Видин-Монтана-Враца-София-Благоевград-Кулата-граница Гърция: Област Монтана: при км 121+919 се забранява влизането в с. Сумер на тежкотоварни превозни средства над 10 т. по общински път „пътна връзка за с. Сумер”. Движението на МПС при км 120+390 от Монтана посока Вършец се отклонява по път ІІІ-1621 Сумер-Вършец. Срок до 18.11.2018 г. Област София: Забранено е движението на всички МПС в участъка Жерково-Елешница от км 224+600 до км 229+700 поради намален габарит на пътното платно. Срок 01.09.2018 г.; от км 276+162 /Александров мост/ до км 282+485 до г-ца с област Перник – забранено движението на товарни МПС над 15 т. Срок до 13.09.2018 г.; Област Перник: ограничено е движението за тежкотоварни автомобили с тегло над 15 т в участъка от пътен възел „Даскалово“ посока Владая. Участъкът с ограничение за територията на ОПУ-Перник е от км 282+485 (граница ОПУ София) до км 287+183 (п.в. „Даскалово“); от км 276+162 /Александров мост/ до км 282+485 до г-ца с област Перник – забранено движението на товарни МПС над 15 т.; Срок 13.09.2018 г. - път І-2 Граница Румъния-Русе-Цар Калоян-Разград-Шумен-Девня-Варна: няма ограничения. - път І-3 Гара Бяла-Плевен-Луковит-Коритна-Ябланица-Ботевград: Област София: Правец-с.Разлив-Трудовец-Ботевград – забранено движението на МПС над 12 т в участъка от км 193+345 /отклонение за п.в. „Правец”/ до км 204+200 /заустване в път І-1 Видин-Враца-Ботевград/. Обходен маршрут: АМ „Хемус” /за п.в. „Правец”/-път ІІ-17 (Мездра-Ботевград)-п.в. І-3-п.в. „Ботевград” на АМ „Хемус” и обратно. Срок до 30.09.2018 г. - път І-4 Коритна-Български Извор-Микре-Севлиево-В. Търново-Омуртаг-Търговище-Шумен: няма ограничения. - път І-5 Русе-В.Търново-Шипка-Стара Загора-Хасково-Кърджали-Маказа-граница Гърция: област Кърджали: Черноочене-Кърджали – ограничено движението на МПС над 15 т. Обходен маршрут: път І-5-път ІІІ-505 /с.Манастир/-път ІІІ-507-Г.Войводино-Мост- Чифлик-Кърджали.; Надлез Кирково-ГКПП Маказа – ограничено движението на МПС над 3,5 т; - път І-6 Граница Македония-Гърляно-Кюстендил-Перник-София-Пирдоп-Карлово-Сливен-Карнобат-Бургас: няма ограничения. - път І-7 Граница Румъния-Силистра-Дулово-Преслав-Върбишки проход-Петолъчката-Елхово-Лесово-граница Турция: няма ограничения. - път І-8 Граница Сърбия-Драгоман-София-Ихтиман-Пазарджик-Пловдив-Хасково-Капитан Андреево-граница Турция: Област София: Вакарел-Ихтиман от км 110+700 до км 118+800 – ограничено движение за всички МПС, поради намален габарит на пътното тяло. Поставена е необходимата сигнализация указваща забраната. Срок до 30.09.2018 г.; Област Хасково: от км 370+500 до км 377+900 в участъка гр. Свиленград-Капитан Андреево – затворен за движение на МПС, поради пропадане на насип. Обходен маршрут: гр. Свиленград-п.в. „Свиленград”-АМ „Марица”-п.в. „Капитан Андреево”-с. Капитан Андреево. - път І-9 граница Румъния-Дуранкулак-Балчик-Варна-Бургас-Звездец-Малко Търново-граница Турция: Област Варна: Кранево-Варна при км 83+100 – ограничено движение на МПС над 10 т. Обходен маршрут: Кичево-Оброчище. Срок до 31.12.2017 г. ІV. СЪСТОЯНИЕ НА РЕПУБЛИКАНСКАТА ПЪТНА МРЕЖА: 1. Ремонтни дейности и временна организация на движението /ВОД/: ОПУ-Благоевград: Временно са въведени следните ограничения за движение на МПС: няма ограничения. ОПУ-Бургас: Временно са въведени следните ограничения за движение на МПС: Път III-908: Движението по път III-908 Варовник – Вълчаново ханче от км 20+000 до 39+200 е ограничено на МПС над 10 т. поради стесняване на пътното платно. Срок до 20.12.2017 г; Път III-908: Движението по път ІІІ-908 от разклона за с. Варовник до кръстовището с път II-79 от км 22+400 до км 39+300 е ограничено за МПС над 10 т поради намален габарит на пътното тяло. Срок до 20.12.2017 г; Път III-992: Движението по път ІІІ-7306 Черница – Сунгурларе – Чубра е ограничено за МПС над 10 т поради намален габарит на пътното тяло. Срок 20.12.2017 г. ОПУ-Варна: Временно са въведени следните ограничения за движение на МПС: няма ограничения. ОПУ-В. Търново: Временно са въведени следните ограничения за движение на МПС: Път III-407: Движението по път ІІІ-407 Лозен – Полски Тръмбеш е ограничено за движението на МПС с обща маса над 12 т поради намален габарит на пътното тяло. Срок до 20.12.2017 г. Обходен маршрут: Лозен – Драганово – Янтра – Поликраище – Полски Тръмбеш; Път ІІІ-504: Движението по път ІІІ-504 Самоводене – Ресен в участъка от км 1+845 до км 5+925 е ограничено поради ремонтни дейности . Обходен маршрут: път ІІІ-504 Самоводене - до км 1+845, път ІІІ-3031 от км 1+845 до с. Хотница, път VTR 2011 с. Хотница - с. Ресен и обратно. Срок до 05.01.2018 г.; Път III-551: Движението по път ІІІ-551 Дебелец – Средни колиби – Елена е ограничено за МПС над 10 т поради намален габарит на пътното тяло. Обходен маршрут: Дебелец – В. Търново – Лясковски кантон – Миндя – Елена и обратно. Срок целогодишно. Път III-4073: Движението по път ІІІ-4073 Царски извор – Драганово от км 0+000 до км 5+500 е ограничено поради свлачище. Обходен маршрут: Царски извор – Сушица – Драганово и обратно. Срок целогодишно. Път III-4082: Движението по път ІІІ-4082 Чешма – Кесарево е ограничено за МПС над 3,5 т поради намален габарит на пътното тяло. Срок до 20.12.2017 г. Обходен маршрут: Чешма – Сливовица – Горско Ново село – Джулюница – Кесарево. ОПУ-Видин: Временно са въведени следните ограничения за движение на МПС: Път III-1411: Движението по път III-1411 с. Слана Бара – Видин при км 24+990 е ограничено за МПС над 5 т поради компрометирано експлоатационно състояние на мост. Обходен маршрут: Видин – път II-14 до пътно кръстовище на км 3+217 през с. Слана Бара до път III-1411. Срок до 29.12.2017 г. ОПУ-Враца: Временно са въведени следните ограничения за движение на МПС: Път II-11: Движението по път ІІ-11 Оряхово – Лесковец – граница с област Плевен от км 118+000 до км 119+000 е ограничено за МПС над 3.5 т. поради свлачищни процеси и деформации в асфалтовата настилка. Обходен маршрут: Оряхово – Селановци /път ІІІ-306/ Галово – Остров /пътища ІV-ти клас/-път ІІ-11-граница Плевен. Срок 20.12.2017 г. Път III-101: Движението път III-101 Враца – Криводол в участъка от край гр. Враца до път Обход Враца от км 0+948 до км 3+415 е ограничено за МПС поради ремонт на асфалтовата настилка. Участъка е сигнализиран с пътни знаци и табели. Обходен Маршрут: път III-101 – път Обход Враца – път II-15 – бул. „България“ – път III-101. Срок до 15.12.2017 г. Път ІІІ-161: Движението по път ІІІ-161 Ребърково – Люти дол от км 0+000 до км 8+700 се осъществява при стеснение в двете посоки и ограничение за движението на МПС над 10 т от км 0+000 до км 5+900 и над 3,5 т от км 5+900 до км 8+700, поради свлачищни процеси. Срок 31.12.2017 г. Път III-308: Движението по път ІІІ-308 Своде – Караш – Хубавене – Роман в участъка от село Караш до село Хубавене е ограничено поради свлачище от км 25+000 до км 25+200. Срок 20.12.2017 г. Обходен маршрут: Роман – Ябланица – Осикова Лъкавица – Правешка Лъкавица – Караш за пътуващите от Роман за Караш. Ябланица – Роман – Хубавене за пътуващите от София и Ловеч. ОПУ-Габрово: Временно са въведени следните ограничения за движението на МПС: Път III-403: Движението по път III-403 с. Кормянско – с. Малък Вършец при км 10+080 е ограничено за МПС с ширина, включително на товара, по-голяма от 3,30 м поради стеснен участък при мост над р. Крапец. Сигнализирано е с пътен знак В15. Обходен маршрут: за МПС над 3,30 м по път III-401 Граница Ловеч - /Кормянско – Малък Вършец/ - при км 46+800 по общински път до III-403 в с. Малък Вършец. Срок до 31.03.2018 г. Път III-3011: Движението по път III-3011 Крамолин – В. Търново от км 22+129 до км 28+380 е ограничено за МПС над 10 т поради намален габарит на пътното тяло при км 26+444. Срок до 30.06.2018 г. Път III-5004: Движението по път III-5004 Граница В. Търново – Дряново – Габрово – граница Ст. Загора от км 10+940 до км 11+550 съвпадащ с ул. Малина в гр. Габрово е ограничено поради извършване на строителни дейности. Обходен маршрут: за квартал Чехлевци: по път III-5004, път II-44, път III-4404. Поставена е необходимата сигнализация. Срок до 31.08.2018 г. ОПУ-Добрич: Временно са въведени следните ограничения за движение на МПС: няма ограничения. ОПУ-Кюстендил: Временно са въведени следните ограничения за движение на МПС: Път III-107: Движението по път ІІІ-107 след Рилския манастир от км 31+350 до км 31+450 се осъществява двупосочно в една лента, поради извършване на аварийни ремонтни дейности за укрепване на пропаднал участък на част от дясната лента и банкета. В участъка скоростта на движение е ограничена до 30 км/час и е сигнализирано с необходимите пътни знаци. Срок 15.12.2017 г.; Път ІІІ-6222: Движението по път ІІІ-6222 Смоличано – Пелатиково от км 10+000 до км 14+000 е ограничено поради пропадане на част от пътното платно при км 10+650, км 11+720, км 12+830 и км 13+360. Срок до 03.01.2018 г. ОПУ-Кърджали: Временно са въведени следните ограничения за движение на МПС: Път III-5009: Движението по път ІІІ-5009 Зорница – Бели пласт – Стремци – Черноочене – Кърджали е ограничено за МПС над 12 т. Обходен маршрут: по път I-5 Хасково – Кърджали и път III-507 Кърджали – Мост през с. Мост. Срок до 20.12.2017 г. ОПУ-Ловеч: Временно са въведени следните ограничения за движение на МПС: Път III-3505: Движението по път III-3505 Казачево – Стефаново от км 0+000 до км 8+500 е ограничено за МПС над 12 т поради пропадане на тротоар и подпорна стена при км 1+250 в с. Казачево, където има и стесняване на едната лента за движение. Водачите да се движат със съобразена скорост и повишено внимание. Срок до 30.04.2018 г. ОПУ-Монтана: Временно са въведени следните ограничения за движение на МПС: Път ІІІ-112: Движението по път ІІІ-112 Дъбова Махала – Смирненски – Славотин – Студено Буче – Монтана е ограничено за МПС над 12 т поради изпълнение на строително-монтажни работи. Останалите автомобили да се придвижват с повишено внимание. Срок до 31.03.2018 г. Път III-8104: Движението по път ІІІ-8104 Замфирово – Пърличево от км 7+000 до км 7+700 е ограничено за МПС над 12 т поради пропадане на част от едната лента и банкета. Движението се осъществява двупосочно в една лента. Скоростта на движение е ограничена до 50 км/ч и е сигнализирано с пътни знаци. Срок до 05.01.2018 г.; ОПУ-Пазарджик: Временно са въведени следните ограничения за движение на МПС: Път III-3704: Движението по път III-3704 Пазарджик – Ветрен при км 11+485 в с. Бошуля е ограничено за МПС над 10 т. Обходен маршрут: гр. Пазарджик, път I-8 с. Звъничево – Септемврийски ханчета, път III-8402 гр. Септември, кръгово кръстовище с път III-3704 с. Бошуля. Срок до 18.09.2018 г. ОПУ-Перник: Временно са въведени следните ограничения за движение на МПС: Път ІІІ-637: Движението по път ІІІ-637 от с. Мрамор до разклон за с. Лева река е ограничено за МПС над 10 т. Срок до 09.01.2018 г. ОПУ-Плевен: Временно са въведени следните ограничения за движение на МПС: Път III-118: Движението по път ІІІ-118 в чертите на гр. Долна Митрополия от км 23+057 до км 24+038 е ограничено за всички МПС, поради ремонтни дейности. Обходен маршрут: през съседни улици в града, съгласно поставената вертикална сигнализация. Срок – целогодишно. Път ІІІ-301: Движението по път III-301 край регулация с. Козар Белене – начало регулация гр. Левски от км 1+750 до км 5+753 е ограничено за МПС общо тегло над 7 т. Обходен маршрут: път III-303 Българене – Малчика – Аспарухово – Левски. Срок – целогодишно. Път ІІІ-304: Движението по път III-304 Изгрев – Трънчовица – Бацова махала – Новачене – Дебово от км 0+030 до км 24+650 е ограничено транзитното движение на МПС над 15 т. Обходен маршрут: по път ІІ-34 Плевен – Никопол. Срок – целогодишно. Път III-3004: Движението по път III-3004 в гр. Долна Митрополия от км 6+199 до км 8+027 е ограничено за всички МПС поради подмяна на ВИК мрежа. Обходен маршрут: по сигнализирана вътрешна улична мрежа в гр. Д. Митрополия. Срок до 20.12.2017 г. Път ІІІ-3004: Движението по път III-3004 Опанец – Долна Митрополия от км 0+000 до км 6+125 в района на с. Опанец е ограничено транзитно движение на МПС над 3.5 т. Обходен маршрут: по път І-3 Бяла – Плевен – Ботевград (от п.в. \"КАТ\" на км 88+973 към п.в. на км 95+099). Срок – целогодишно. Път ІІІ-3005: Движението по път III-3005 Ясен – Търнене – Градина в района на с. Ясен от км 1+793 до км 4+223 е ограничено за движение на МПС над 3.5 т, осигурен е сигнализиран обходен маршрут; Срок – целогодишно. Път ІІІ-3005: Движението по път III-3005 Ясен – Търнене – Градина – Петърница – Бъркач – Беглеж, в района на с. Беглеж от км 21+062 до км 27+123 е ограничено за МПС над 8 т. Обходен маршрут: път ІІІ-3502 Брестовец – Горталово – Беглеж – Бежаново – Ъглен. Срок – целогодишно. Път ІІІ-3006: Движението по път III-3006 Радомирци – Рупци – Червен бряг от км 8+904 до км 9+221 в участъка на свлачище в землището на гр. Червен бряг е ограничено за МПС над 12 т. Обходен маршрут: по път І-3 до гр. Луковит, кръстовище с път ІІІ-306, дясно, до гр. Червен бряг и обратно. Срок – целогодишно. ОПУ-Пловдив: Временно са въведени следните ограничения за движение на МПС: Път II-64: Движението по път II-64 Карлово – Баня е ограничено поради ремонтни дейности на асфалтовата настилка. Обходен маршрут: гр. Баня – с. Марино поле – гр. Карлово и обратно. Срок до 15.12.2017 г. Път II-86: Движението по път II-86 Асеновград – Нареченски бани е ограничено за МПС с височина над 4 м. през тунелите. Обходен маршрут: път III-866 Кричим – Девин. Път ІІІ-667: Движението по път III-667 Плодовитово – Първомай – Асеновград при км 6+832 в района на мост над р. Марица е ограничено за МПС над 5 т поради намален габарит на пътното платно на стоманения мост на р. Марица. Обходен маршрут: път ІІ-66 Стара Загора – Поповица и път І-8 София – Пловдив – Свиленград. Път III-804: Движението по път III-804 Поповица – Болярци е ограничено за МПС над 12 т поради намален габарит на пътното платно на мост в с. Поповица. Срок до 20.12.2017 г. Път III-5802: Движението по път III-5802 Тополово – Леново – Поройна в участъка от край с. Поройна до кръстовище с път III-667 от км 19+287 до км 19+495 е ограничено за всички МПС. Срок до 20.12.2017 г. Път III-8611: Движението по път III-8611 Белица-Загражден – Давидково в участъка от км 13+500 от Държавно ловно стопанство ”Кормисош” след с. Белица до границата с област Смолян при км 18+431 е ограничено за всички МПС. Срок до 20.12.2017 г. ОПУ-Разград: Временно са въведени следните ограничения за движение на МПС: няма ограничение. ОПУ-Русе: Временно са въведени следните ограничения за движение на МПС: Път ІІІ-202: Движението по път III-202 Русе – Щръклево – Нисово – Кацелово при км 36+945 е ограничено за МПС над 10 т поради поради компрометирано експлоатационно състояние на мост до с. Кацелово при км 36+945 над р. Черни Лом. Едната лента е затворена за движение и е въведен пропускателен режим по свободната лента за движение. Въведено е ограничение на скоростта 40 км/ч. Срок до 26.04.2018 г. Път III-202: Движението по път ІІІ-202 Нисово – Кацелово от км 17+750 до км 33+900 се ограничава за всички МПС за целия зимен период. Срок до 31.03.2018 г. Обходен маршрут: път ІІІ-501 Русе – Иваново – Две могили – път ІІІ-5001 Две могили – Широково – Кацелово и обратно. Път III-501: Движението по път ІІІ-501 Борово – Бяла от км 46+665 до км 51+ се ограничава за всички МПС за целия зимен период. Обходен маршрут: гр. Борово – път І-5 /Русе- В.Търново/ - кръгово кръстовище гр.Бяла и обратно. Срок до 31.03.2018 г. ОПУ-Силистра: Временно са въведени следните ограничения за движение на МПС: няма ограничения. ОПУ-Сливен: Временно са въведени следните ограничения за движение на МПС: няма ограничения. ОПУ-Смолян: Временно са въведени следните ограничения за движение на МПС: Път ІІІ-8683: Движението по път ІІІ-8683 с. Арда – с. Горна Арда от км 27+000 до км 29+500 е ограничено за МПС с тегло над 10 т поради пропадане и стеснение на една от пътните ленти. Движението в района се регулира с пътни знаци. Срок до 03.01.2018 г. ОПУ-София: Временно са въведени следните ограничения за движение на МПС: Път II-81: Ограничено движение по път ІІ-81 Монтана – София през проход „Петрохан“ за автомобили над 12 т. Обходен маршрут: през гр. Своге. Срок до 31.03.2018 г. Път ІІ-82: Движението по път II-82 Костенец – Самоков от км 0+000 до км 39+176 е ограничено за товарни МПС над 10 т в двете посоки. Срок до 30.09.2018 г. Път III-801: Движението по път III-801 Вакарел – Панагюрище е ограничено за МПС с ремаркета и полуремаркета поради намален габарит на пътното тяло. Срок до 31.03.2018 г. Път ІІІ-3701: Движението по път III-3701 в участък от края на с. Ямна до края на област Ловеч от км 16+600 до км 22+300 е ограничено за всички МПС поради свлачищни процеси. Срок до 30.09.2018 г. Обходен маршрут: път II-37 Етрополе – Лъга – Джурово, път I-3 Джурово – Ябланица граница област Ловеч, път III-358 Ябланица – Гложене, път III-3701 Гложене – Черни Вит. Път ІІІ-8001: Движението по път III-8001 Беренде извор – Беренде от км 4+700 до км 9+410 е ограничено за движение на МПС поради намален габарит на пътното платно. Срок до 01.09.2018 г. Път ІІІ-8102: Движението по път III-8102 Чибаовци – Свидня от км 10+000 до км 16+750 е ограничено поради активирали се свлачища. Срок до 30.09.2018 г. Обходен маршрут: до Чибаовци да се ползва път II-81 до Бучин проход, път III-164 Бучин проход – Искрец – Свидня. ОПУ-Стара Загора: Временно са въведени следните ограничения за движение на МПС: Път ІІІ-807: Движението по път III-807 в с. Скобелево е ограничено поради аварирал р. Марица при км 7+600. Обходни маршрути: - път ІІ-66 Поповица – Плодовитово – Първомай – Скобелево; - път ІІ-66 Чирпан – Плодовитово – Първомай – Скобелево; - Скобелево – Първомай – Плодовитово – път ІІ-66. Път III-5005: Движението по път III-5005 връх Шипка – връх Бузлуджа от км 0+000 до км 12+213 се ограничава за всички МПС за целия зимен период. Срок до 31.03.2018 г. Път ІІІ-5031: Движението по път III-5031 Опан – Гълъбово е ограничено на МПС над 10 т. Обходен маршрут: път І-5 Стара Загора – Димитровград и път ІІІ-554 Раднево – Гълъбово. ОПУ-Търговище: Временно са въведени следните ограничения за движение на МПС: Път III-4082: Движението по път III-4082 Капище – Банковец от км 0+000 до 11+300 е ограничено за МПС над 3,5 т поради компрометирано експлоатационно състояние на мостово съоръжение. Срок до 30.04.2018 г. ОПУ-Хасково: Временно са въведени следните ограничения за движение на МПС: Път III-5009: Движението по път III-5009 Козлец – Кърджали от км 0+000 до км 26+080 e ограничено за МПС над 12 т. Срок до 20.12.2017 г. ОПУ-Шумен: Временно са въведени следните ограничения за движение на МПС: Път ІІІ-731: Движението по път III-731 Радко Димитриево – Друмево e ограничено за МПС над 10 т поради свлачищни процеси. Срок до 21.05.2018 г. Обходен маршрут: Шумен – Овчарово – Друмево. ОПУ-Ямбол: Временно са въведени следните ограничения за движение на МПС: Път ІІІ-7008: Движението по път III-7008 Елхово – Изгрев от км 2+440 до км 2+560 е ограничено поради компрометирано експлоатационно състояние на дървен мост над р. Тунджа. Обходен маршрут: по изграден обходен път до моста с ограничение на скоростта до 30 км/ч. Срок до 31.12.2017 г. 2. Опасност от падащи камъни: Искърско дефиле; Кресненско дефиле; проход на Републиката; път І-1 /Е-79/ Мездра-Ботевград, Видин-Монтана и в участъците от км 321+400 до км 321+500 и от км 352+650 до км 352+750; път I-4 София-Варна при с. Пролаз и Коритна-Български Извор-Микре; път I-5 /Е 85/ В. Търново-Дряново-Габрово-Шипка; път І-6 Коняво-разклон Клапаровци и София-Карлово-Бургас, проходи „Козница” и „Стражата”; път I-8 при кръстовище за с. Габровица; път I-9 Крушевец-М.Търново; път II-16 Ребърково-Своге-Нови Искър; път ІІ-19 Симитли- Г. Делчев; път II-35 Троян-Кърнаре; път II-37 Пещера-Батак-Ш. Поляна; път II-53 Стара река-Сливен; път ІІ-62 Самоков-Дупница /местност Дервена/; път ІІ-82 Самоков-София /Г.Окол-Пасарел-Кокаляне/; път II-84 Варвара-гара Костандово /кръстовище за Св. Петка/; път ІІ-86 Асеновград-Смолян; път ІІІ-102 Превала-Монтана; път ІІІ-104 Бобошево-Четирци; път ІІІ-107 Рила-Рилски Манастир; път III-305 Дерманци-Торос-Гложене; път ІІІ-488 Градец-Ичера-Сливен; път ІІІ-601 Горановци-Олтоманци; път ІІІ-606 в района на Копривщица; път ІІІ-622 Друмохар-Ваксево; път III-842 Юндола-Голямо Белово; път ІІІ-861 Юговско ханче-Югово-Лъки-Здравец; път ІІІ-865; Стояново-Ардино; път ІІІ-866 Смолян-Кричим-Стамболийски-път І-8; път ІІІ-3011 стената на яз. „Ал. Стамболийски”; път ІІІ-8611 Белица-Загражден, всички пътища на област Смолян; път II-55 от км 34+900 до км 45+000 на Прохода на Републиката има опасност от свличане на скални и земни маси; път ІІ-73 Шумен-Карнобат има опасност от свличане на скални и земни маси. Шофьорите да се движат с повишено внимание по тези участъци.", "date": "2017.12.12", "title": "Виж актуалната информация на АПИ за състоянието на пътищата"}
{"url": "https://www.24chasa.bg/novini/article/6607992", "text": "13 процента от мъжете и 72.9 процента от жените в България се занимават ежедневно с готвене и домакинска работа. За сравнение средно за Европейския съюз /ЕС/ 33.7 процента от мъжете и 78.7 процента от жените се занимават ежедневно с домакинска работа. Това сочат данни от Третия индекс, отчитащ състоянието на ЕС в областта на равнопоставеността между половете през 2017 г. Данните бяха представени от Виргиния Ламбаг, директор на Европейски институт за равнопоставеност на половете. Тя участва в открито заседание в парламента на Националния съвет по равнопоставеност на жените и мъжете към Министерския съвет, предаде БТА. Според индекса 11.7 процента от работещите жени и 19.5 процента от работещите мъже в България отделят време за спорт, културни или развлекателни дейности извън дома няколко пъти седмично. За сравнение средно за ЕС 27.5 процента от жените и 31.9 процента от мъжете отделят време за спорт, културни или развлекателни дейности извън дома. Мъжете печелят повече пари отколкото жените. Повече жени отколкото мъже завършват висше образование в България, което е тенденция и за целия ЕС. Мъжете са физически по-активни, но пушат и пият повече от жените в България. Като цяло мъжете имат по-малко здравословни навици, каза Ламбаг. По думите й жените в България живеят по-дълго, но са с по-лошо здравословно състояние. Подобрява се равнопоставеността на половете в областта на властта, но по отношение на участието на жени в бордове на компании България е под средното европейско ниво. В България жените са представени доста добре в медиите, каза Ламбаг. Виргиния Ламбаг заяви, че институтът работи с националните парламенти на всички страни-членки на ЕС, за да се установи има ли чувствителност по темата с равноправието на половете. Изключително важно е да има политически ангажимент да се работи за равноправието на половете, каза още тя. Председателят на Комисията по вероизповеданията и правата на човека към НС Красимир Велчев от ГЕРБ изрази убеждението си, че след две години индексът за равнопоставеността на половете в България ще е по-добър. Той отбеляза, че жена е председател на българския парламент, жена е кмет на София. По думите му около 60 процента от жените народни представители са от ГЕРБ.", "date": "2017.12.12", "title": "13% от българските мъже се занимават с домакинска работа ежедневно"}
{"url": "https://www.24chasa.bg/novini/article/6607985", "text": "Готови са резултатите от проверката от 24 ноември за оранжево петно в акваторията на пристанището в Балчик. Взета водна проба от района на пристанището е изследвана по показатели активна реакция (pH), БПК5, разтворен кислород, наситеност с кислород, азот амониев, азот нитратен, азот нитритен, ортофосфати като фосфор, нефтопродукти, метали, полициклени ароматни въглеводороди и летливи органични съединения. Това съобщиха от пресцентъра на Басейнова дирекция „Черноморски район“, цитирани от \"Фокус\". От анализираните основни физико-химични елементи за качество и специфични замърсители се установи влошено състояние съгласно наредбата за характеризиране на повърхностните води и стандарта за качество на околната среда по показателите разтворен кислород, наситеност с кислород, БПК5, амониев азот, нитритен азот, нитратен азот, ортофосфати като фосфор, желязо-разтворено, мед, арсен и цинк. Най-вероятен източник на замърсяването са битово-фекални води от плавателен съд и дейности по пребластиране на корпуса му с противообрастващи препарати. Басейновата дирекция „Черноморски район“ информира за резултатите Морска администрация за предприемане на действия по компетентност.", "date": "2017.12.12", "title": "Фекални води на плавателен съд замърсили порт Балчик"}
{"url": "https://www.24chasa.bg/novini/article/6606457", "text": "Вратата към дома на семейство Везиеви на главната улица в Ловеч се отваря и зад нея любопитно наднича очарователно момиченце. Очите му весело блестят, а то бърза да покаже куклите на тоалетката в антрето, които грижливо е избърсало с мокри салфетки. 5-годишната Михаела направо свети от детския си ентусиазъм - чак е невероятно, че страда от рядко метаболитно заболяване. Тя е вторият случай в България с диагноза пропионова ацидурия. Което я прави едно от децата на “Българската Коледа”. “Тя беше на 2 години и половина през 2014 г., когато разбрахме, че има заболяване. Получи гърч, предшестван от ацидоза и изпадна в кома два пъти, което бе ясен сигнал, че нещо не е наред”, разказва майката Красимира. Жената с лекота борави с медицинските термини, станали част от живота на семейството. Всъщност много желаното дете, появило се 16 години след сина Петър, било едва на година и 4 месеца, когато се появяват първите симптоми на болестта. За секунди то отпускало главичка и все още не можело да ходи. След няколкомесечни изследвания, консултации с лекари, доценти и професори била поставена грешна диагноза. Тогава последвали двете кризи и изпадане в кома “За да я спасим, пътувахме с линейка до интензивното отделение на детската болница “Проф. Иван Митев” в София. Това са най-кошмарните месеци от живота ни”, казва Красимира. Допълва колко много са благодарни на лекарите от тази болница, че върнали детето към живота. В клиниката по генетика в същото здравно заведение поставили изключително рядката диагноза пропионова ацидурия. Заболяването се изразява в това, че организмът не може да разгражда и усвоява 4 от незаменимите аминокиселини - валин, изолевцин, метионин и треонин, които са част от белтъчините в храната. То не се лекува и за поддържането на жизнените функции и изграждането на тялото на детето се налага строга вегетарианска диета. Михаела приема само диетично мляко, повече плодове, зеленчуци, леща, боб, ориз и други такива храни. Момиченцето най-много обича пържени картофи и те често присъстват в менюто му, което напълно изключва месото и любимите на всички деца сладкиши и шоколад. “Ужасно бе да научим, че момиченцето ни страда от нелечимо заболяване и докато е живо, трябва да спазва диета. Но трябваше да се държим, за да се грижим за него”, продължава разказа си майката. Тя изцяло се посветила на отглеждането на втората си рожба и напуснала работа като счетоводител на детски градини към отдел “Образование” в общината. Помага ѝ големият син Петър, който е студент задочно. Михаела непрекъснато се върти покрай батко си, а от очите на мълчаливото момче струи истинска обич към сестричката. И като че ли е малко да се борят с една болест, та се появили и съпътстващи диагнози. Оказало се, че в крехкото тяло на Михаела се крие хиперамониемия, дефицит на витамин В12 и дефицит на растежния хормон. Вследствие на всичко това преди 3 години детето имало т.нар. патешка походка. Едва сега, след като с приема на много специални лекарства започнало запълване на тези дефицити, състоянието му се подобрило. Освен че не спира да се движи, Мишето весело чурулика на малко неразбираемия си език. А доскоро това било невъзможно. “Първата дума, която каза, бе “мама”. Не може да се опише какво изпитах”, просълзява се Красимира. От лятото Мишето повтаря чути думи, опитва се да сглобява и изречения. Посещава специализирана детска градина, където с нея работят логопед, психолог, педагог. Майката допълва, че сред останалите деца нейното дете бързо живнало - успешно се социализирало. Напредъкът е видим. Тъй като основното заболяване е много рядко срещано, то не е включено в листите на НЗОК за безплатно лечение и подпомагане. Затова семейството ползва финансиране от Фонда за лечение на деца за скъп американски препарат - приемът му за година струва 560 000 лева. С него успешно се повлияват хиперамониемията и дефицитите в организма. А от НЗОК осигуряват енергийна добавка и безпротеиново брашно. “Купихме си пекарна машина и в нея с това брашно приготвяме хляб за Михаела”, обяснява майката. Лекарите дават надежда, че след година ще бъде попълнен дефицитът на хормона на растежа. А това пък става с помощта на “Българската Коледа”. Ежедневните добавки от Л-карнитин, витамин В12, В комплекс, биотин, метронидазол, мултивитамини, микроелементи и нископротеинови храни семейството осигурява само. Скъпите, но жизненоважни добавки се купуват най-вече със заплатата на таткото Калин, който работи в пожарната. Сега, когато детето се подобрява, и е в детската градина, животът тече по-спокойно. Поне родителите и баткото знаят, че усилията им не са напразни. Бащата Калин Везиев педантично е записвал датите и годините, на които заболяванията са се проявили у щерката. Справедливо би било този своеобразен календар на мъката на цялото семейство да завърши с датите, на които Михаела вече говори свободно и расте нормално. Това трябва да се случи до догодина. Това е единственият подарък под новогодишната елха, който всички си пожелават.", "date": "2017.12.12", "title": "“Българската  Коледа” помага на Михаела да порасне"}
{"url": "https://www.24chasa.bg/novini/article/6608079", "text": "Франция идентифицира между 150 и 200 \"тайни банкери\" на терористичната групировка \"Ислямска държава\", основно в Ливан и в Турция, предаде Франс прес, като се позова на Службата за борба с финансирането на тероризма и прането на пари към френското министерство на икономиката, съобщи БТА. Днес директорът на службата Брюно Дал представи пред медиите доклад, изготвен от неговото ведомство за рисковете от пране на пари и от финансиране на тероризма през миналата година. \"Тези тайни банкери на ДАЕШ получават средства, които са ясно предназначени да позволят на организацията да продължи да съществува\", каза Дал. Той подчерта, че главно предизвикателство за службата му сега е да локализира нови събирачи на средства за ИД, която зависи все повече от външно финансиране. Губейки териториите в Ирак и Сирия, които владееха, джихадистите са лишени от основния си източник на финансиране, като например изнудване на населението или военните плячки. Те се опитват да компенсират отчасти тези загуби чрез финансиране от чужбина, се посочва в доклада. Службата следи и финансирането на \"Ислямска държава\" чрез по-традиционни методи, например посредством културни или хуманитарни организации.", "date": "2017.12.12", "title": "Франция идентифицира 150-200 \"тайни банкери\" на \"Ислямска държава\""}
{"url": "https://www.24chasa.bg/novini/article/6608102", "text": "От 1 януари 2018 г. Александър Проценко ще поеме оперативното ръководство на Алианц България Холдинг, научи \"24 часа\" от дружеството. Проценко ще е председател на Изпълнителния комитет, ще ръководи и управителните органи на дружествата от групата. От 2018 г. банкерът Светослав Гаврийски, който е начело на Алианц Банк, се оттегля от активна дейност. Проценко ще заеме мястото му в Управителния съвет на банката. Александър Проценко е роден в Украйна, но е руснак по националност. Той е главен финансов директор за Централна и Източна Европа на Алианц, ръководи развиващи се пазари и операции, планиране на групата и контрол в компанията. Преди това е оглавявал международните консултации на Цюрих Файненшъл сървисис, работил е и в други компании, преподавал е в университета в Мюнхен. Проценко има защитена докторантура в университета на Мюнхен, където се е дипломирал по специалността икономика. Изучавал е икономика и в Лесотехническата академия в Санкт Петербург. Към екипа на Алианц България от догодина се присъединява и Йоанис Коцианос. Той ще е член на Изпълнителния комитет и главен директор „Подписваческа дейност“. Коцианос работи в системата на Алианц от 2008 г. на различни позиции. В момента той е главен финансов директор и ръководител „Управление на инвестициите“ на Allianz Hellas в Гърция. Йоанис Коцианос поема поста от Орлин Пенев, който остава изпълнителен директор на ЗАД „Енергия“.", "date": "2017.12.12", "title": "Александър Проценко ще оглави Алианц България от 1 януари"}
{"url": "https://www.24chasa.bg/novini/article/6608099", "text": "Двама ученици от спортното училище в Ямбол, единият от които шампион по бокс, са задържани за кърваво нападение над таксиджия, при което той едва не е бил убит, съобщиха от Бургаската апелативна прокуратура на брифинг в Ямбол. Задържани са 18-годишният Симеон Димитров от Елхово и 14-годишният Костадин Стоянов. Пострадалият 31-годишен таксиджия е в тежко състояние, в болница. Около 20,30 ч. на 11 декември двамата боксьори решили да ограбят таксиметров шофьор и повикали кола в района на гробищата в ямболското село Стражево. Когато 31-годишният таксиджия пристигнал двете момчета се нахвърлили върху него. Заплашили го с нож, газов пистолет и въздушна пушка, която била пригодена в бойно оръжие. Нападателите искали оборота и колата на таксиджията, но той опитал да се противопостави. Тогава младежите започнали да стрелят по него, като една от сачмите влязла през гърба му и попаднала в областта на белия дроб. В последвалото сборичкване 18-годишният Симеон Димитров, който държал ножа, се самонаранил и се намушкал в крака. Таксиджията успял да се откопчи и подкарал колата, като в движение се обадил на тел.112. Минути по-късно загубил съзнание и е бил открит в безпомощно състояние на пътя между Стражево и Ямбол. Младите боксьори опитали да се укрият, но полицията ги издирила за часове. Повдигнати им са обвинения за грабеж, придружен с опит за убийство, за което законът предвижда от 15 до 20 г. лишаване от свобода или доживотен затвор. Наложен им е 72-часов арест с прокурорско постановление. \"Нападението се отличава с изключителна дързост, което навежда на мисълта, че е възможно извършителите да са употребили наркотични вещества. Взети са проби\", сподели зам.апелативният прокурор на Бругас Йовита Григорова. Директорът на ОД МВР Ямбол Генчо Иванов добави, че веднага след получения сигнал са предприети спешни заградителни мероприятия и извършителите са задържани същата нощ. По време на брифинга в Ямбол стана ясно още, че 18-годишният Симеон Димитров е една от спортните надежди на България. През март, т.г., той завоювал медал от Дръжавния личен шампионат по бокс за младежи.", "date": "2017.12.12", "title": "18-годишен шампион по бокс и ученик на 14 г. едва не убили таксиджията край Ямбол"}
{"url": "https://www.24chasa.bg/novini/article/6608110", "text": "Американският президент Доналд Тръмп, когото няколко жени обвиняват в сексуални престъпления, заяви, че е мишена на \"лъжливи обвинения и скалъпени истории\" от жени, които той \"не познава и/ или с които никога не се е срещал\", предаде Асошиейтед прес. Тръмп отправи нападки в Туитър ден след като три жени, обвинили го в сексуален тормоз, разказаха историите си в шоуто на телевизия Ен Би Си \"Мегън Кели днес\". Демократите \"не успяха докажат никакъв сговор с Русия и сега преминават към тези обвинения\". \"ФАЛШИВИ НОВИНИ!\", написа за пореден път президентът. Трите жени - Джесика Лийдс, Саманта Холви и Рейчъл Крукс - призоваха Конгреса да разследва поведението на Тръмп, предава БТА. Говорителката на Белия дом Сара Хъкаби Сандърс се ангажира да предостави списък с очевидци, чиито разкази оправдават президента, но до момента списък не е представен. Обвиненията се появиха по време на президентската кампания миналата година, но жените повдигнаха отново въпроса вчера при Мегън Кели и на пресконференция. Холви е бивша кралица на красотата и твърди, че Тръмп е опипвал нея и други участнички в конкурса Мис Ю Ес Ей в гримьорната им през 2006 г. Крукс е бивша рецепционистка в \"Тръмп тауър\", а Лийдс твърди, че се запознала с Тръмп по време на полет.", "date": "2017.12.12", "title": "Тръмп: Обвиненията срещу мен в сексуални посегателства са изфабрикувани"}
{"url": "https://www.24chasa.bg/novini/article/6608116", "text": "Ръкопис на романа \"120-те дни на Содом\", който маркиз дьо Сад пише, докато е затворен в Бастилията, както и други ценни исторически писма и документи, отиват на търг на 20 декември в Париж, съобщава Ройтерс, цитирана от БТА. Колекцията, която търси купувачи и в която фигурира споменатото произведение, е била събрана от френската фирма \"Аристофил\". Тя бе основана през 1990 година и набра средства от инвеститори и арт колекционери, като им гарантира дял от безценните документи, писма, ръкописи и предмети на изкуството, придобити в целия свят. Основателят на \"Аристофил\" Жерар Леритие изглежда заслужено си бе спечелил прозвището \"Краля на ръкописите\". Но фирмата му претърпя банкрут през 2015 година, след като похарчи стотици милиони евро за събирането на колекцията от около 130 хиляди предмета на изкуството. Сега колосалната сбирка е в ликвидация, като тя ще отнеме около 6 години. През това време ще бъдат обявени над 200 търга. Първият от тях е организиран от аукционната къща \"Друо\" на 20 декември. Звезден лот в търга ще бъде ръкописът на маркиз дьо Сад, написан върху 33 свитъка, докато е бил затворен в Бастилията през 1785 година. Ройтерс ги определя като 232-годишна порнография. Книгата е написана върху ролка, дълга 12 метра. Ако бъде плътно навита, тя може да се скрие в дланта на ръката. Ръкописът всяка вечер бил скриван от маркиза под един камък в килията му. Когато бил изкаран насила от Бастилията през 1789 година, свитъкът останал в затвора и бил открит по-късно. Очакваната му продажна цена варира между 4 и 6 милиона евро. На търга ще бъде предложено и 40-страничното свидетелство от първа ръка за корабокрушението на \"Титаник\", съставено от оцелялата след катастрофата Хелън Чърчил Канди и послужило за вдъхновение на едноименния филм. Купувачи ще търсят и ръкописи на писателите Дюма, Балзак, кореспонденцията на адмирал Нелсън и Наполеон Първи.", "date": "2017.12.12", "title": "Ръкопис на роман на маркиз дьо Сад, написан в Бастилията, отива на търг"}
{"url": "https://www.24chasa.bg/novini/article/6608127", "text": "Снабдяването на хърватските потребители с газ няма да пострада заради взрива в газоразпределителната станция близо до австрийския град Баумгартен, предаде ТАСС, позовавайки се на хърватската национална телевизия. Според източници на телевизията няма заплаха за газовата система на Хърватия, тъй като хранилищата са пълни, а доставките на газ се осъществяват главно чрез интерконектора Хърватия - Унгария, а не чрез интерконектора Рогатец /Словения - Хърватия/, свързан с Баумгартен, предава БТА. Източник от енергийната сфера в Хърватия е потвърдил за ТАСС, че в момента няма опасност за газовите доставки в страната както по обективни причини, така и заради климатичните условия - в Загреб температурата е 17 градуса и няма повишено потребление на енергия. Експлозията избухна днес в терминала в Баумгартен, който е основният център за разпределение в Австрия на газовите доставки от Русия и от Норвегия. Петдесет и един процента от терминала са контролирани от австрийската енергийна компания О Ем Ви.", "date": "2017.12.12", "title": "Взривът на газовия терминал в Австрия не е повлиял хърватското газоснабдяване"}
{"url": "https://www.24chasa.bg/novini/article/6608129", "text": "Редовното правителствено заседание ще се проведе както обикновено – в сряда, 13 декември, от 10 ч. при следния предварителен дневен ред: 1. ПРОЕКТ НА РЕШЕНИЕ ЗА ПРИЕМАНЕ НА ДОКЛАД ЗА ОТРАЗЯВАНЕ НА НАЦИОНАЛНАТА КОНЦЕПЦИЯ ЗА НАСЪРЧАВАНЕ НА АКТИВНИЯ ЖИВОТ НА ВЪЗРАСТНИТЕ ХОРА В БЪЛГАРИЯ (2012-2030 Г.) В СЕКТОРНИТЕ ПОЛИТИКИ ЗА ПЕРИОДА 2015-2016 Г. Внася: министърът на труда и социалната политика 2. ПРОЕКТ НА РЕШЕНИЕ ЗА ОПРЕДЕЛЯНЕ НА РОТАЦИОНЕН ПРИНЦИП ЗА СРОК ОТ ЕДНА ГОДИНА НА НАЦИОНАЛНО ПРЕДСТАВИТЕЛНАТА ОРГАНИЗАЦИЯ НА РАБОТОДАТЕЛИТЕ, КОЯТО ЩЕ ИМА ПРЕДСТАВИТЕЛ В УПРАВИТЕЛНИЯ СЪВЕТ НА ДЪРЖАВНИЯ ФОНД ЗА ГАРАНТИРАНЕ УСТОЙЧИВОСТ НА ДЪРЖАВНАТА ПЕНСИОННА СИСТЕМА И ЗА ИЗМЕНЕНИЕ НА РЕШЕНИЕ №416 НА МИНИСТЕРСКИЯ СЪВЕТ ОТ 2010 Г. ЗА НАЗНАЧАВАНЕ НА ЧЛЕНОВЕ НА УПРАВИТЕЛНИЯ СЪВЕТ НА ДЪРЖАВНИЯ ФОНД ЗА ГАРАНТИРАНЕ УСТОЙЧИВОСТ НА ДЪРЖАВНАТА ПЕНСИОННА СИСТЕМА Внася: министърът на финансите 3. ДОКЛАД ЗА ОДОБРЯВАНЕ НА ОТЧЕТ ЗА НАПРЕДЪКА КЪМ 15 НОЕМВРИ 2017 Г. В ИЗПЪЛНЕНИЕТО НА МЕРКИТЕ, ОДОБРЕНИ С РЕШЕНИЕ №411 НА МИНИСТЕРСКИЯ СЪВЕТ ОТ 2016 Г. ЗА ПРИЕМАНЕ НА ПЛАН ЗА ДЕЙСТВИЕ С МЕРКИ, АДРЕСИРАЩИ ОСНОВНИТЕ ПРОБЛЕМНИ ОБЛАСТИ, ВЪЗПРЕПЯТСТВАЩИ НАРАСТВАНЕТО НА ИНВЕСТИЦИИТЕ Внася: министърът на финансите 4. ПРОЕКТ НА РЕШЕНИЕ ЗА ОДОБРЯВАНЕ НА ДОКЛАД ЗА НАПРЕДЪКА В ИЗПЪЛНЕНИЕТО НА МЕРКИТЕ В НАЦИОНАЛНАТА ПРОГРАМА ЗА РЕФОРМИ ЗА 2017 Г. ЗА ПЕРИОДА МАЙ – ОКТОМВРИ 2017 Г. Внася: министърът на финансите 5. ДОКЛАД ЗА УТВЪРЖДАВАНЕ РАЗХОДИТЕ ЗА КОМАНДИРОВКИ В СТРАНАТА ЗА ТРЕТОТО ТРИМЕСЕЧИЕ НА 2017 Г. НА ЗАМЕСТНИК МИНИСТЪР-ПРЕДСЕДАТЕЛИТЕ, МИНИСТРИТЕ, ОРГАНИТЕ КЪМ МИНИСТЕРСКИЯ СЪВЕТ ПО ЧЛ. 19, АЛ. 4 ОТ ЗАКОНА ЗА АДМИНИСТРАЦИЯТА, ЗАМЕСТНИК-МИНИСТРИТЕ И ОБЛАСТНИТЕ УПРАВИТЕЛИ Внася: министър-председателят 6. ПРОЕКТ НА ПОСТАНОВЛЕНИЕ ЗА ОПРЕДЕЛЯНЕ НА НОВ МЕСЕЧЕН РАЗМЕР НА ГАРАНТИРАНИЯ МИНИМАЛЕН ДОХОД Внася: министърът на труда и социалната политика 7. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ПРАВОСЪДИЕТО ЗА 2017 Г. Внася: министърът на правосъдието 8. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ПРАВОСЪДИЕТО ЗА 2017 Г. Внася: министърът на правосъдието 9. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАНСФЕРИ ЗА ПОКРИВАНЕ НА НЕИЗПЪЛНЕНИЕТО НА ПРИХОДИТЕ ПО БЮДЖЕТА НА СЪДЕБНАТА ВЛАСТ ЗА 2017 Г. Внася: министърът на правосъдието 10. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ОТБРАНАТА ЗА 2017 Г. Внася: заместник министър-председателят по обществения ред и сигурността и министър на отбраната 11. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ВЪТРЕШНОКОМПЕНСИРАНИ ПРОМЕНИ НА УТВЪРДЕНИТЕ РАЗХОДИ ПО ОБЛАСТИ НА ПОЛИТИКИ/БЮДЖЕТНИ ПРОГРАМИ ПО БЮДЖЕТА НА МИНИСТЕРСТВОТО НА ВЪНШНИТЕ РАБОТИ ЗА 2017 Г. Внася: заместник министър-председателят по правосъдната реформа и министър на външните работи 12. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАНСФЕРИ ПО БЮДЖЕТА НА МИНИСТЕРСТВОТО НА ОКОЛНАТА СРЕДА И ВОДИТЕ ЗА 2017 Г. Внася: министърът на околната среда и водите 13. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ВЪТРЕШНОКОМПЕНСИРАНИ ПРОМЕНИ НА УТВЪРДЕНИТЕ РАЗХОДИ ПО ОБЛАСТИ НА ПОЛИТИКИ/БЮДЖЕТНИ ПРОГРАМИ ПО БЮДЖЕТА НА МИНИСТЕРСТВОТО НА РЕГИОНАЛНОТО РАЗВИТИЕ И БЛАГОУСТРОЙСТВОТО ЗА 2017 Г. Внася: министърът на регионалното развитие и благоустройството 14. ПРОЕКТ НА ПОСТАНОВЛЕНИЕ ЗА ИЗВЪРШВАНЕ НА ПРОМЕНИ НА УТВЪРДЕНИТЕ СЪС ЗАКОНА ЗА ДЪРЖАВНИЯ БЮДЖЕТ НА РЕПУБЛИКА БЪЛГАРИЯ ЗА 2017 Г. МАКСИМАЛНИ РАЗМЕРИ НА АНГАЖИМЕНТИТЕ ЗА РАЗХОДИ, КОИТО МОГАТ ДА БЪДАТ ПОЕТИ ПРЕЗ 2017 Г. Внася: министърът на регионалното развитие и благоустройството 15. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАНСФЕРИ ПО БЮДЖЕТИТЕ НА ОБЩИНИТЕ ЗА 2017 Г. ЗА ФИНАНСОВО ОСИГУРЯВАНЕ НА ДЕЙНОСТИ ПО НАЦИОНАЛНИТЕ ПРОГРАМИ „ОСИГУРЯВАНЕ НА СЪВРЕМЕННА ОБРАЗОВАТЕЛНА СРЕДА“, „БЕЗ СВОБОДЕН ЧАС“ И „ОБУЧЕНИЕ ЗА ІТ КАРИЕРА“, ОДОБРЕНИ С РЕШЕНИЕ №216 НА МИНИСТЕРСКИЯ СЪВЕТ ОТ 2017 Г. ЗА ОДОБРЯВАНЕ НА НАЦИОНАЛНИ ПРОГРАМИ ЗА РАЗВИТИЕ НА ОБРАЗОВАНИЕТО Внася: министърът на образованието и науката 16. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАНСФЕРИ ПО БЮДЖЕТИТЕ НА ОБЩИНИТЕ ЗА 2017 Г. ЗА ФИНАНСОВО ОСИГУРЯВАНЕ НА ДЕЙНОСТИ ПО НАЦИОНАЛНИТЕ ПРОГРАМИ „ОПТИМИЗАЦИЯ НА УЧИЛИЩНАТА МРЕЖА“ И „ИНФОРМАЦИОННИ И КОМУНИКАЦИОННИ ТЕХНОЛОГИИ (ИКТ) В СИСТЕМАТА НА ПРЕДУЧИЛИЩНОТО И УЧИЛИЩНОТО ОБРАЗОВАНИЕ“, ОДОБРЕНИ С РЕШЕНИЕ №216 НА МИНИСТЕРСКИЯ СЪВЕТ ОТ 2017 Г. ЗА ОДОБРЯВАНЕ НА НАЦИОНАЛНИ ПРОГРАМИ ЗА РАЗВИТИЕ НА ОБРАЗОВАНИЕТО Внася: министърът на образованието и науката 17. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА АПОРТИРАНЕ НА ИМОТИ – ЧАСТНА ДЪРЖАВНА СОБСТВЕНОСТ, В КАПИТАЛА НА „НАЦИОНАЛНА КОМПАНИЯ ИНДУСТРИАЛНИ ЗОНИ“ ЕАД – СОФИЯ Внася: министърът на икономиката 18. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМ ИМОТ, СОБСТВЕНОСТ НА „БЪЛГАРСКИ ПОЩИ“ ЕАД – СОФИЯ Внася: министърът на транспорта, информационните технологии и съобщенията 19. ПРОЕКТ НА РЕШЕНИЕ ЗА ОТНЕМАНЕ ПОРАДИ ОТПАДНАЛА НУЖДА ОТ НАЦИОНАЛНИЯ СТАТИСТИЧЕСКИ ИНСТИТУТ ПРАВОТО НА УПРАВЛЕНИЕ ВЪРХУ ИМОТ – ПУБЛИЧНА ДЪРЖАВНА СОБСТВЕНОСТ Внася: министърът на регионалното развитие и благоустройството 20. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ОТКРИВАНЕ НА КОНСУЛСТВО НА РЕПУБЛИКА КАБО ВЕРДЕ В РЕПУБЛИКА БЪЛГАРИЯ, РЪКОВОДЕНО ОТ ПОЧЕТНО КОНСУЛСКО ДЛЪЖНОСТНО ЛИЦЕ, СЪС СЕДАЛИЩЕ В СОФИЯ И КОНСУЛСКИ ОКРЪГ, ОБХВАЩАЩ ТЕРИТОРИЯТА НА РЕПУБЛИКА БЪЛГАРИЯ, И ЗА ДАВАНЕ НА СЪГЛАСИЕ РАДОСЛАВ ВЕНЧОВ ТОЧЕВ – БЪЛГАРСКИ ГРАЖДАНИН, ДА ИЗПЪЛНЯВА ФУНКЦИИТЕ НА ПОЧЕТНО КОНСУЛСКО ДЛЪЖНОСТНО ЛИЦЕ НА РЕПУБЛИКА КАБО ВЕРДЕ В РЕПУБЛИКА БЪЛГАРИЯ СЪС СЕДАЛИЩЕ В СОФИЯ И КОНСУЛСКИ ОКРЪГ, ОБХВАЩАЩ ТЕРИТОРИЯТА НА РЕПУБЛИКА БЪЛГАРИЯ Внася: заместник министър-председателят по правосъдната реформа и министър на външните работи 21. ПРОЕКТ НА РЕШЕНИЕ ЗА ОСВОБОЖДАВАНЕ ОТ ЗАДЪЛЖЕНИЕ ЗА ВИЗИ НА ГРАЖДАНИ НА КАНАДА, ПРИТЕЖАТЕЛИ НА ДИПЛОМАТИЧЕСКИ И СПЕЦИАЛНИ ПАСПОРТИ Внася: заместник министър-председателят по правосъдната реформа и министър на външните работи 22. ПРОЕКТ НА РЕШЕНИЕ ЗА ОДОБРЯВАНЕ НА ВЪЗРАЖЕНИЕ НА РЕПУБЛИКА БЪЛГАРИЯ СРЕЩУ РЕЗЕРВА, НАПРАВЕНА НА 2 ФЕВРУАРИ 2017 Г. ОТ ИСЛЯМСКА РЕПУБЛИКА АФГАНИСТАН, ПО ПРОТОКОЛА СРЕЩУ НЕЗАКОННИЯ ТРАФИК НА МИГРАНТИ ПО СУША, МОРЕ И ВЪЗДУХ, ДОПЪЛВАЩ КОНВЕНЦИЯТА НА ОРГАНИЗАЦИЯТА НА ОБЕДИНЕНИТЕ НАЦИИ СРЕЩУ ТРАНСНАЦИОНАЛНАТА ОРГАНИЗИРАНА ПРЕСТЪПНОСТ, ПРИЕТ НА 15 НОЕМВРИ 2000 Г. В НЮ ЙОРК Внася: заместник министър-председателят по правосъдната реформа и министър на външните работи 23. ПРОЕКТ НА РЕШЕНИЕ ЗА СЪЗДАВАНЕ И ОРГАНИЗИРАНЕ НА ДЕЙНОСТТА НА ПОСТОЯННО ДЕЙСТВАЩ МЕЖДУВЕДОМСТВЕН КООРДИНАЦИОНЕН МЕХАНИЗЪМ ЗА ПРИСЪЕДИНЯВАНЕ НА РЕПУБЛИКА БЪЛГАРИЯ КЪМ ОРГАНИЗАЦИЯТА ЗА ИКОНОМИЧЕСКО СЪТРУДНИЧЕСТВО И РАЗВИТИЕ (ОИСР), ОДОБРЯВАНЕ НА ПЪТНА КАРТА ЗА ДЕЙСТВИЯТА ПО ЧЛЕНСТВОТО И ЗА ПРИЕМАНЕ НА ПРЕДЛОЖЕНИЕ ЗА ФИНАНСИРАНЕ ДЕЙНОСТТА НА РЕПУБЛИКА БЪЛГАРИЯ В ПРЕДПРИСЪЕДИНИТЕЛНИЯ ПЕРИОД – 2018-2020 Г. Внася: заместник министър-председателят по правосъдната реформа и министър на външните работи 24. ПРОЕКТ НА РЕШЕНИЕ ЗА СЪЗДАВАНЕ НА ОРГАНИЗАЦИЯ ЗА ПРИЛАГАНЕ НА СПОРАЗУМЕНИЕТО МЕЖДУ РЕПУБЛИКА БЪЛГАРИЯ И ВЪРХОВНОТО ГЛАВНО КОМАНДВАНЕ НА ОБЕДИНЕНИТЕ ВЪОРЪЖЕНИ СИЛИ В ЕВРОПА И ЩАБА НА ВЪРХОВНИЯ СЪЮЗЕН ГЛАВНОКОМАНДВАЩ ПО ТРАНСФОРМАЦИЯТА ЗА ДОПЪЛНЕНИЕ КЪМ ПАРИЖКИЯ ПРОТОКОЛ Внася: заместник министър-председателят по обществения ред и сигурността и министър на отбраната 25. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА СКЛЮЧВАНЕ НА СПОРАЗУМЕНИЯ ЗА ПРЕДОСТАВЯНЕ НА БЕЗВЪЗМЕЗДНА ФИНАНСОВА ПОМОЩ ЗА ИЗПЪЛНЕНИЕТО НА ПРОЕКТИ В РЕПУБЛИКА СЪРБИЯ, РЕПУБЛИКА МАКЕДОНИЯ, РЕПУБЛИКА АЛБАНИЯ, БОСНА И ХЕРЦЕГОВИНА, ГРУЗИЯ, РЕПУБЛИКА МОЛДОВА, УКРАЙНА И РЕПУБЛИКА АРМЕНИЯ Внася: заместник министър-председателят по правосъдната реформа и министър на външните работи 26. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА МЕМОРАНДУМ ЗА РАЗБИРАТЕЛСТВО ЗА СЪТРУДНИЧЕСТВО В ОБЛАСТТА НА ОБРАЗОВАНИЕТО МЕЖДУ МИНИСТЕРСТВОТО НА ОБРАЗОВАНИЕТО И НАУКАТА НА РЕПУБЛИКА БЪЛГАРИЯ И МИНИСТЕРСТВОТО НА ОБРАЗОВАНИЕТО НА РЕПУБЛИКА АЗЕРБАЙДЖАН Внася: министърът на образованието и науката 27. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ИКОНОМИЧЕСКИ И ФИНАНСОВИ ВЪПРОСИ, ФОРМАТ „БЮДЖЕТ“ (ЕКОФИН/БЮДЖЕТ), ПРОВЕДЕНО НА 17 НОЕМВРИ 2017 Г. В БРЮКСЕЛ Внася: министърът на финансите 28. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТ „ОБЩИ ВЪПРОСИ“ НА ЕВРОПЕЙСКИЯ СЪЮЗ, ПРОВЕДЕНО НА 20 НОЕМВРИ 2017 Г. В БРЮКСЕЛ Внася: заместник министър-председателят по правосъдната реформа и министър на външните работи 29. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТ „ОБЩИ ВЪПРОСИ“ (ЧЛ. 50) НА ЕВРОПЕЙСКИЯ СЪЮЗ, ПРОВЕДЕНО НА 20 НОЕМВРИ 2017 Г. В БРЮКСЕЛ Внася: заместник министър-председателят по правосъдната реформа и министър на външните работи 30. ДОКЛАД ЗА ПРИЕМАНЕ НА ГОДИШНИ ДОКЛАДИ ЗА 2015 Г. НА КОМИСИИТЕ ЗА КОНТРОЛ ПО ИЗПЪЛНЕНИЕТО НА ДОГОВОРИ ЗА ПРЕДОСТАВЯНЕ НА КОНЦЕСИИ ЗА ДОБИВ НА ПОДЗЕМНИ БОГАТСТВА ПО ЧЛ. 2, АЛ. 1 ОТ ЗАКОНА ЗА ПОДЗЕМНИТЕ БОГАТСТВА, СЪЗДАДЕНИ ОТ МИНИСТЪРА НА ЕНЕРГЕТИКАТА Внася: министърът на енергетиката 31. ДОКЛАД ЗА ПРИЕМАНЕ НА ГОДИШНИ ДОКЛАДИ ПО ЧЛ. 110 ОТ ПРАВИЛНИКА ЗА ПРИЛАГАНЕ НА ЗАКОНА ЗА КОНЦЕСИИТЕ ОТ КОМИСИИТЕ ЗА КОНТРОЛ ПО ИЗПЪЛНЕНИЕТО НА СКЛЮЧЕНИТЕ ОТ МИНИСТЪРА НА ТРАНСПОРТА, ИНФОРМАЦИОННИТЕ ТЕХНОЛОГИИ И СЪОБЩЕНИЯТА КОНЦЕСИОННИ ДОГОВОРИ ЗА ПРИСТАНИЩНИ ТЕРМИНАЛИ ОТ ПРИСТАНИЩА ЗА ОБЩЕСТВЕН ТРАНСПОРТ С НАЦИОНАЛНО ЗНАЧЕНИЕ, ЗА ГРАЖДАНСКИ ЛЕТИЩА ЗА ОБЩЕСТВЕНО ПОЛЗВАНЕ И ЗА ЖЕЛЕЗОПЪТНИ ГАРИ ЗА 2014 Г. И 2015 Г. Внася: министърът на транспорта, информационните технологии и съобщенията 32. ПРОЕКТ НА РЕШЕНИЕ ЗА ПРИЕМАНЕ НА ОТПРАВЕНО ОТ КОНЦЕСИОНЕРА ПРЕДЛОЖЕНИЕ ЗА ИЗМЕНЕНИЕ НА ДОГОВОРА ЗА ПРЕДОСТАВЯНЕ НА КОНЦЕСИЯ ЗА ПОЛЗВАНЕ НА ПОДЗЕМНО ПРИРОДНО БОГАТСТВО – МЕРГЕЛ, ОТ НАХОДИЩЕ „БЕЛИ ИЗВОР“, ОБЛАСТ МОНТАНА Внася: министърът на енергетиката 33. ПРОЕКТ НА РЕШЕНИЕ ЗА ПРИЕМАНЕ НА ОТПРАВЕНО ОТ КОНЦЕСИОНЕРА ПРЕДЛОЖЕНИЕ ЗА ИЗМЕНЕНИЕ НА ДОГОВОРА ЗА ПРЕДОСТАВЯНЕ НА КОНЦЕСИЯ ЗА ПОЛЗВАНЕ НА ПОДЗЕМНО ПРИРОДНО БОГАТСТВО – МЕРГЕЛ, ОТ НАХОДИЩЕ „КОРИТНА“, ОБЛАСТ ЛОВЕЧ, СКЛЮЧЕН НА 18 ДЕКЕМВРИ 1997 Г. МЕЖДУ МИНИСТЕРСКИЯ СЪВЕТ НА РЕПУБЛИКА БЪЛГАРИЯ, ПРЕДСТАВЛЯВАН ОТ ЗАМЕСТНИК МИНИСТЪР-ПРЕДСЕДАТЕЛЯ И МИНИСТЪР НА РЕГИОНАЛНОТО РАЗВИТИЕ И БЛАГОУСТРОЙСТВОТО, И „ЗЛАТНА ПАНЕГА“ ЕАД – С. ЗЛАТНА ПАНЕГА, ОБЛАСТ ЛОВЕЧ Внася: министърът на енергетиката 34. ПРОЕКТ НА РЕШЕНИЕ ЗА ПРИЕМАНЕ НА ОТПРАВЕНО ОТ КОНЦЕСИОНЕРА ПРЕДЛОЖЕНИЕ ЗА ИЗМЕНЕНИЕ И ДОПЪЛНЕНИЕ НА ДОГОВОРА ЗА ПРЕДОСТАВЯНЕ НА КОНЦЕСИЯ ЗА ПОДЗЕМНИ БОГАТСТВА ПО ЧЛ. 2, Т. 1 ОТ ЗАКОНА ЗА ПОДЗЕМНИТЕ БОГАТСТВА – МЕТАЛНИ ПОЛЕЗНИ ИЗКОПАЕМИ – ОЛОВНО-ЦИНКОВИ РУДИ, ЧРЕЗ ДОБИВ ОТ НАХОДИЩЕ „ДИМОВ ДОЛ“, ОБЛАСТ СМОЛЯН, СКЛЮЧЕН НА 5 ФЕВРУАРИ 2002 Г. МЕЖДУ МИНИСТЕРСКИЯ СЪВЕТ НА РЕПУБЛИКА БЪЛГАРИЯ, ПРЕДСТАВЛЯВАН ОТ ЗАМЕСТНИК МИНИСТЪР-ПРЕДСЕДАТЕЛЯ И МИНИСТЪР НА ИКОНОМИКАТА, И „РУДМЕТАЛ“ АД – РУДОЗЕМ Внася: министърът на енергетиката 35. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СКАЛНООБЛИЦОВЪЧНИ МАТЕРИАЛИ – ПОДЗЕМНИ БОГАТСТВА ПО ЧЛ. 2, АЛ. 1, Т. 6 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „ЛУКОВИТ-2“, РАЗПОЛОЖЕНА В ЗЕМЛИЩЕТО НА С. ПЕТРЕВЕНЕ, ОБЩИНА ЛУКОВИТ, ОБЛАСТ ЛОВЕЧ Внася: министърът на енергетиката 36. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ВЪТРЕШНИТЕ РАБОТИ ЗА 2017 Г. Внася: министърът на вътрешните работи 37. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ВЪТРЕШНОКОМПЕНСИРАНИ ПРОМЕНИ НА УТВЪРДЕНИТЕ РАЗХОДИ ПО ОБЛАСТИ НА ПОЛИТИКИ/БЮДЖЕТНИ ПРОГРАМИ ПО БЮДЖЕТА НА МИНИСТЕРСТВОТО НА ВЪТРЕШНИТЕ РАБОТИ ЗА 2017 Г. Внася: министърът на вътрешните работи 38. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА НАКАЗАТЕЛНИЯ КОДЕКС Внася: министърът на правосъдието 39. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ЖЕЛЕЗОПЪТНИЯ ТРАНСПОРТ Внася: министърът на транспорта, информационните технологии и съобщенията 40. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НАРЕДБАТА ЗА ТАКСИТЕ НА ЛЕТИЩАТА ЗА ОБЩЕСТВЕНО ПОЛЗВАНЕ И ЗА АЕРОНАВИГАЦИОННО ОБСЛУЖВАНЕ В РЕПУБЛИКА БЪЛГАРИЯ, ПРИЕТА С ПОСТАНОВЛЕНИЕ №280 НА МИНИСТЕРСКИЯ СЪВЕТ ОТ 1998 Г. Внасят: министърът на транспорта, информационните технологии и съобщенията министърът на финансите 41. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА УСТРОЙСТВЕНИЯ ПРАВИЛНИК НА АГЕНЦИЯ „МИТНИЦИ“ Внася: министърът на финансите 42. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА УСТРОЙСТВЕНИЯ ПРАВИЛНИК НА АГЕНЦИЯТА ЗА ЯДРЕНО РЕГУЛИРАНЕ, ПРИЕТ С ПОСТАНОВЛЕНИЕ №278 НА МИНИСТЕРСКИЯ СЪВЕТ ОТ 2013 Г. Внася: заместник министър-председателят по икономическата и демографската политика", "date": "2017.12.12", "title": "Вижте какво решава правителството утре"}
{"url": "https://www.24chasa.bg/novini/article/6608164", "text": "Ирландските пилоти на авиационна компания „Райънеър“ обявиха стачка, насрочена за 20 декември, съобщиха от техния синдикат, предаде Франс прес, цитиран от \"Фокус\". Причината е недоволство срещу някои от условията на работа. Решението бе взето от синдиката на пилотите чрез гласуване, в което 94% от членовете подкрепиха обявяването на стачка.", "date": "2017.12.12", "title": "Пилотите на „Райънеър“ обявиха стачка на 20 декември"}
{"url": "https://www.24chasa.bg/novini/article/6608170", "text": "Деца на загинали и пострадали при изпълнение на служебните си задължения полицаи получиха по традиция подаръчни ваучери от Технополис и Практикер днес в Академията на МВР в София. Благородният жест е част от ежегодната съвместна благотворителна инициатива на Министерство на вътрешните работи и Видеолукс Холдинг, собственик на двете вериги магазини. В навечерието на коледните празници 97 деца от цялата страна ще получат от Технополис, Практикер и партньори ваучери на стойност 500 лв. Днес по време на официална церемония 50 деца получиха своите подаръци от министъра на вътрешните работи Валентин Радев и председателя на съвета на директорите на Видеолукс Холдинг - Тодор Белчев. Другите 47 подаръка ще бъдат изпратени в следващите няколко дни до всички останали деца на загинали полицаи в страната. , каза г-н Белчев на церемонията. Инициативата е продължение на дългогодишно партньорство между МВР и Технополис за подкрепа на пострадалите семейства на служители от системата на МВР. През 2014 г., след придобиването й от Видеолукс Холдинг, веригата хипермаркети Практикер се присъедини към благотворителната кампания. И тази година в кампанията се включиха много партньори на Технополис и Практикер, с чиято помощ са осигурени средствата за подпомагане на пострадалите семейства. В дарителската акция участват: Горене България, Теси, Либхер Хаусгерете Марица, Елдоминвест, Би Джи Ар Груп, Тека България, Витумбилд, Груп СЕБ България, Василиас Интернешънъл, Сингер България, Сони България, Електролукс, Медиа Трейд, МДМЛ, Фомус, Фактор, Марио 10 Трейд, Дженерал Дистрибюшън, Декотекс, Тони Бад, Логос Трейд, Екзотика, Микросис КО, Енигма Фойерверк, Импас 56, Айнхел България, Ташев Галвинг, Конкурент, Майстор Шулц, Маран 2000, Аквафор Дистрибюшън, Арон България, Девамор, Мак М. и А. Каленови, И Ен Джи Трейд, Сонико – Кодкий Текнолоджис, Изомат Интернешънъл, Нюман Консултинг Груп, Викард, Генковски, К2 подови настилки, Електростил, Бултекс 99, Ресто 5, KAI, Тедан, Кас Трейд, Новита Прим, Сапир България, Интрейд Депо, Елкотех-Синхрон, Лавър Трейд и Телетек.", "date": "2017.12.12", "title": "Деветдесет и седем деца на загинали и пострадали полицаи ще получат подаръци от Технополис и Практикер"}
{"url": "https://www.24chasa.bg/novini/article/6608148", "text": "Корнелия Нинова ще обогати правната теория, защото досега в правния мир не е известно някой, бил той и приватизатор, да съди политическа партия. Това заяви току-що депутатът от ГЕРБ и зам.-председател на правната комисия на Народното събрание Десислава Атанасова на брифинг в централата на ГЕРБ, след като днес лидерът на БСП обяви, че завежда дело срещу нея. \"По-важното е дали г-жа приватизаторката е подписала през 1999 г. договор за приватизация, или отрича подписът да е неин? Дали е подписала три допълнителни споразумения за намаляването на цената, далви през 2001 г. позицията на БСП е тази, която е описана в изданието за голямото разграбване на Висшия съвет на БСП и дали опорните точки на \"Позитано\" 20 свършиха.  Както каза член на БСП  : \"Докъде стигнахте, другари? От ГЕРБ да ви напомнят за голямото разграбване.\" Явно БСП е в шизофренично състояние, отсече Атанасова. БСП иска да наруши договора с ЕС, защото смятат да инкриминират всяко движение на продукти през границите. Това заяви пък шефката на парламентарната здравна комисия и член на Изпълнителната комисия на ГЕРБ д-р Даниела Дариткова. И допълни: \"Изключително уважавам голяма част от опитните експерти, градивните им предложения подкрепяме, но те са рядкост. Например в Закона за промяна в лечебните заведения от последните дни. Но в случая БСП се опитва да отклони вниманието от вътрешните си проблеми.\" Решаването на тежки проблеми изисква непопулярни мерки, изтъкна Дариткова. БСП иска да върне идеологическия принцип при образуването на цените, натискането им и натискането на регулаторите ще доведе и до опашки през магазините, каза пък депутатът от ГЕРБ Тома Биков по повод желанието на левицата да протестира срещу увеличението на цените на водата.", "date": "2017.12.12", "title": "ГЕРБ: Нинова ще обогати правния мир, като съди цяла партия"}
{"url": "https://www.24chasa.bg/novini/article/6608218", "text": "Обвинения по три пункта са повдигнати на 27-годишния Акайед Уллах, който в   съобщи нюйоркската полиция, цитирана от Асошиейтед прес. Уллах е обвинен в подкрепа за терористична проява, терористична заплаха и незаконно притежание на оръжие. Очаква се по-късно на Уллах да бъдат повдигнати и федерални обвинения, предаде БТА. Мъжът, с прикрепена към тялото самоделна бомба, предизвика експлозия в подлез към метрото в Манхатън, близо до емблематичния Таймс скуеър, в час пик. Трима души, включително един полицай, бяха леко ранени. Нападателят също пострада, като е с изгаряния и разкъсвания. Сега той е в болница под полицейски надзор. Преди нападението Уллах не е бил известен на полицията или на ФБР.", "date": "2017.12.12", "title": "Обвиниха атентатора от Ню Йорк в подкрепа \nна терористична проява"}
{"url": "https://www.24chasa.bg/novini/article/6608229", "text": "Мазилка от таван се откърти и падна на сантиметри от новородено и неговата майка. Инцидентът стана в късния следобед в една от стаите на родилното отделение на болницата в Смолян, съобщи  \". В същия момент в стаята са били 21-годишната родилка Ваня Табакова, момиченцето родено преди ден - Златка, бабата и една от медицинските сестри. Усещайки, че пада нещо от тавана, милосърдната сестра се навела над бебето, което точно в този момент е било на повивалника. Секунди преди това бабата видяла, че се рони тавана и тъкмо се обърнала към медицинската сестра с думите \"Да не би да падне таванът\" и парче от него рухнал на пода, между болничното легло, детското креватче и шкафа с повивалника. За щастие няма пострадали при инцидента.", "date": "2017.12.12", "title": "Мазилка от таван се срути в родилното в Смолян на сантиметри от бебе и майка му"}
{"url": "https://www.24chasa.bg/novini/article/6608233", "text": "Броят на ранените в експлозията на газов терминал близо до австрийския град Баумгартен нарасна на 21 души, съобщи полицията на провинция Долна Австрия, цитирана от ТАСС. Един от ранените е в тежко състояние. Има и един загинал. , предава БТА. Избухналият пожар е напълно потушен, съобщи операторът на обекта \"Газ кънект Аустрия\", цитиран от Ройтерс. Съоръжението в Баумгартен се намира близо до границата със Словакия и е основният център за разпределение в Австрия на газовите доставки от Русия и от Норвегия. Годишният капацитет на терминала е 40 милиарда кубични метра. Открит през 1959 г., той е един от основните газови хъбове в Централна Европа. Петдесет и един процента от терминала са контролирани от австрийската енергийна компания О Ем Ви.", "date": "2017.12.12", "title": "Ранените в експлозията на газов терминал в Австрия вече са 21"}
{"url": "https://www.24chasa.bg/novini/article/6607643", "text": "Председателят на комисията по отбрана ген. Константин Попов се срещна с коменданта на колежа на НАТО по отбрана ген.-лейтенант Кристин Уайткрос. В Колежа на НАТО по отбрана в Рим се подготвят офицери на оперативно стратегическо ниво за ръководни длъжности в НАТО и щабовете по отбраната на страните – членки. “За мен е удоволствие да Ви посрещна не само като комендант на Колежа на НАТО, а и като генерал от Кралските канадски военновъздушни сили, с тези думи ген. Попов започна срещата. След това той запозна коменданта с дейността и основните приоритети на Комисията по отбрана: “Основната задача на комисията е да участва във формирането и съдейства за провеждането на отбранителната политика на Република България. А основните приоритети са свързани със законодателната дейност по усъвършенстване на доктриналната база на Въоръжените сили и подобряване на финансовата осигуреност на отбраната. Переспективата е достигането на 2% от БВП до 2024 г.”. Ген.-лейтенант Кристин Уайткрос беше запозната и с бюджетната рамка за 2018 г., както и с отделените от правителството 397 млн. лв. за стартиране на модернизационните проекти на БА. От своя страна коменданта на Колежа запозна председателят на комисията с дейността и подготовката на курсистите за заемане на длъжности на стратегическо ниво в структури на НАТО и националните щабове. Комендант Уайткрос изрази надежда, че повече български офицери ще преминат обучение в Колежа. Тя сподели и своята подкрепа за дейностите, които предстоят на България по посока на модернизация на армията и увеличаване на средствата за нея.", "date": "2017.12.12", "title": "Ген. Константин Попов се срещна с коменданта на колежа на НАТО"}
{"url": "https://www.24chasa.bg/novini/article/6607685", "text": "Шофьорът на камион, убил студентка на пешеходна пътека, не е имал тежки наказания по Закона за движение по пътищата, установи репортерска проверка. 53-годишният Илия Шопов е зад волана повече от 30 г. Досега е имал само две дребни наказания - за неправилно паркиране и за това, че не е носил със себе си документи. Това са изключително дребни нарушения и то отпреди повече от 10 г., коментираха полицаи. Днес, около 9 ч, Шопов удари със самосвала, на десен завой пресичащата по пешеходна пътека Фатиме Колашова. 19-годишното момиче отивало на лекции. Тя е първокурсничка в ЮЗУ \"Н. Рилски\" и се обучавала за медицинска сестра. Най-вероятната причина за удара е несъобразяване на водача с габаритите на камиона и кривата, по която е трябвало да вземе завоя.", "date": "2017.12.12", "title": "Шофьорът на камион, убил студентка на пешеходна пътека, нямал тежки наказания"}
{"url": "https://www.24chasa.bg/novini/article/6607699", "text": "Контрабандна валута с левова равностойност 55 000 лева е задържана от гранични и митнически служители на ГКПП Капитан Андреево, съобщиха от Агенция \"Митници\". Тя е била открита в лек автомобил на път за Турция. Пътуващият сам шофьор, румънски гражданин, е заявил пред нашите митнически служители, че не пренася нищо за деклариране. Превозното средство е било отклонено обаче за щателна митническа проверка, при която в укрита под седалката ръчна чанта митническите служители са намерили 33 000 долара. На нарушителя е бил съставен акт по Валутния закон и Закона за митниците. Валутата е била иззета и подлежи на отнемане в полза на държавата. По случая ще бъде образувано административнонаказателно производство. От началото на годината досега митническите служители на пункта Капитан Андреево са задържали валута с левовата равностойност над половин милион лева, според статистиката на Агенция \"Митници\".", "date": "2017.12.12", "title": "Контрабандна валута е задържана на \"Капитан Андреево\""}
{"url": "https://www.24chasa.bg/novini/article/6607723", "text": "Петнадесет души са ранени при земетресението с магнитуд 6,2 в югоизточната иранска провинция Керман. Има рухнали стени на къщи, съобщи Ройтерс като се позова на иранската държавна телевизия. Според нея епицентърът на труса е бил близо до град Ходжак, предава БТА. Американският геофизичен институт е регистрирал трус със сила 6,1. Според него огнището на земетресението е било на дълбочина 57 км. Трус, чийто магнитуд иранска държавна медия обяви като 6, а Геофизичният институт на САЩ - като 5,4, бе регистрирано вчера в Западен Иран - същия район, където в резултат на земетресение с магнитуд 7,3 миналия месец загинаха най-малко 530 души. Няма данни за жертви или разрушения при вчерашния трус.", "date": "2017.12.12", "title": "15 ранени при земетресението в Югоизточен Иран"}
{"url": "https://www.24chasa.bg/novini/article/6607738", "text": "Вашингтон се пробужда за огромния обхват и мащаб на операциите на Китайската комунистическа партия за оказване на влияние в Съединените щати, които проникват във всевъзможни американски институции. Главната цел на Китай е най-малкото да защити авторитарната си система от атака, а най-много - да я изнесе по света за сметка на Америка, предаде БТА.  Кампанията за оказване на влияние в чужбина е съществена част от по-голямата кампания на Китай за глобална мощ, която включва военна експанзия, преки чуждестранни инвестиции, трупане на ресурси и въздействане върху международните правила и норми. Тази част от китайския план обаче е най-непроницаемата и най-малко неразбираната. Стратегията на Пекин е първо да прекъсне критичното обсъждане на китайското правителство, а после да привлече имащи влияние американци, за да съдейства за представяне на гледната точка на Китай. Страни като Австралия, Нова Зеландия и дори Канада са разтърсвани напоследък от разкрития, че Китай спонсорира опити за корумпиране на техни политици, университети, изследователски институти и компании. Водещи политици и мислители в САЩ тепърва започват да разбират проблема и обединяват усилията си в търсене на отговори. \"Ние много обсъждаме руската намеса в нашите избори, но китайските усилия за оказване на влияние върху обществената ни политика и основните ни свободи са много по-широко разпространени, отколкото осъзнават повечето хора\", каза републиканският сенатор от Флорида Марко Рубио, който е председател на Конгресната изпълнителна комисия за Китай (КИКК). \"Това са цялостни усилия, с които те искат не само да популяризират себе си, но и да набелязват американци в Съединените щати.\" В сряда КИКК ще проведе изслушване за \"Дългата ръка на Китай\" за разобличаване на китайските усилия за придобиване на политическо влияние, контролиране на обсъждането на деликатни теми, намесване в многостранни институции, заплашване на защитници на човешките права, налагане на цензура на чуждестранни издателства и въздействане върху академични институции. Рубио посочи филиалите на спонсорирания от китайското правителство Институт \"Конфуций\" в университетските комплекси в САЩ, които действат съгласно непрозрачни договори и често са обвинявани в намеса в свързани с Китай образователни дейности. Той каза, че трябва да се обърне внимание и на спонсорираните от Китай изследователски дейности на институти, преподавателски места и партньорства в интелектуалната сфера. Наскоро сп. \"Форин полиси\" подробно съобщи как бившият главен администратор на Хонконг Тун Чи-хва е харчил пари чрез своята Фондация за обмен между Китай и Съединените щати (ФОКСЩ), финансираща изследователски дейности във Факултета за съвременни международни изследвания на университета \"Джонс Хопкинс\", Института \"Брукингс\" и на други места. ФОКСЩ отрича да е лансирала китайската държавна идеология, но връзките й са ясни. Тун е заместник-председател на орган, наречен Китайски народен политически консултативен съвет, който е свързан с Работния отдел на Обединения фронт - агенция на комунистическата партия, предназначена да насърчава партийните цели пред външни играчи. Получателите на тези финансови средства редовно настояват, че тяхната академична независимост е непокътната. Китай обаче използва нуждата на тези институции от пари, а примерите за автоцензура се увеличават. Изследователите разбират, че достъпът им до Китай зависи от това да не го дразнят. Издателствата се съгласяват да изтриват критични статии от списания, за да получат достъп до китайския пазар. Като въздейства върху тези, които имат влияние, Китай използва американци да носят посланията му до други американци. Това е много по-ефективно, отколкото тези послания да бъдат предавани от китайски служители, каза гостуващият сътрудник на Института \"Хувър\" Глен Тифърт. \"Необходимо е Вашингтон да признае до каква степен институциите в САЩ се обръщат за пари към китайците\", заяви той. \"Хората започват да питат до каква степен този, който плаща, поръчва музиката?\" Има и други начеващи усилия за привличане на вниманието към китайските дейности за оказване на влияние в чужбина. Националният фонд за демокрация публикува миналата седмица доклад, наречен \"Остра сила\" и проследяващ авторитарното влияние на Китай и Русия в няколко развиващи се страни. Като цяло усилията са насочени към това институциите в САЩ да обединят силите си за определяне на стандарти и най-добри практики за взаимодействие със свързани с китайското правителство субекти и когато се вземат китайски пари. Чрез събирането на информация и ресурси университетите може да успеят да устоят на китайския натиск и да се застъпват за академична почтеност. Продължава обаче да има огромно несъответствие между усилията на Китай и отговора на Америка. Пекин е окуражен от слабостите в демократичния свят, които долавя, и от отстъплението на правителството на Тръмп от насърчаването на ценностите на САЩ. В миналото Китайската комунистическа партия се посвещаваше на това да защитава вътрешните си репресии и строгия обществен контрол, но при президентското управление на Си Цзинпин Пекин все повече популяризира тази система като модел за развитие в чужбина и същевременно се стреми да формулира глобално управление, за да затвърди китайските практики. \"Трябва да признаем, че наистина се води борба както за идеология, така и за ценности\", каза Андрю Нейтън от Колумбийския университет. \"Ние спечелихме Студената война, но историята не е свършила.\" Всички страни се стремят да оказват влияние в чужбина, упражняват мека сила и разпространяват пропаганда. Китайската комбинация от технологии, принуда, натиск, изключване и икономически стимули обаче надминава всичко, с което САЩ са се сблъсквали преди. Колкото по-скоро Съединените щати признаят тази реалност, толкова по-голям шанс имаме да отговорим.", "date": "2017.12.12", "title": "\"Вашингтон поуст\": Операциите на Китай за влияние в чужбина тревожат Вашингтон"}
{"url": "https://www.24chasa.bg/novini/article/6607745", "text": "Министър-председателят Бойко Борисов ще се срещне утре, 13 декември, с норвежкия премиер Ерна Солберг, която пристига на официално посещение в България. Това съобщиха от правителствената информационна служба. Основните теми на двустранните разговори са задълбочаване на сътрудничеството между България и Норвегия, приоритетите по време на Българското председателство на Съвета на ЕС и други въпроси от европейския дневен ред.                                                                                                                                                                                                                                                                                                                       ", "date": "2017.12.12", "title": "Борисов се среща с премиера на Норвегия Ерна Солберг"}
{"url": "https://www.24chasa.bg/novini/article/6607693", "text": "Бандата, задигнала 10 хил. лева при грабеж на метална каса в столичния квартал \"Люлин\" вчера сутринта, репетирала грабежа цяла седмица, се разбра на брифинг на полицията и прокуратурата.  Полицаите от сектор \"Грабежи\" в Главна дирекция \"Национална полиция\" и СДВР получили информация за готвения от групата удар. Те наблюдавали дома на един от задържаните, когато на 3-ти срещу 4-ти декември се натъкнали на генералната репетиция. Топ полицаите видели как Стоян Янакиев - Дългия, Николай Илиев - Понти, Красимир Пешев - Мраморския и неизвестен техен съратник репетират изкачване по висок етаж със стълба. Апашите били маскирани след това отишли до гараж, откъдето взели предварително крадено \"БМВ\", карали до офиса, който се канели да ограбят и след това се върнали до гаража. Вчера сутринта бандата пристъпила към изпълнение на плана. Засякъл ги служител на фирмата, когото обаче те заплашили. Двама сложили стълбата и се качили до офиса. Хвърлили касата, която другите двама взели и сложили в краденото \"БМВ Х3\", разказа градският прокурор на София Емилия Русинова. Групата успяла да стигне до гаража си, след което се качили на личните си коли. Дългия и Понти били задържани, а Пешев и неизвестният им другар духнали. При бягството си Мраморския влачил с колата си полицай, който се опитал да го задържи.  От последвалите претърсвания в домовете на бандата полицаите открили множество пари и вещи от предишни престъпления. Само за последните 2 седмици бандата задигнала над 160 хил. лева при 4 отделни кражби. Групата крадяла освен пари, златни накити и техника като мобилни телефони и лаптопи. При един от ударите си престъпниците свили 2 мотора \"Харли Дейвидсън\". Каската на едната машина е била открита при обиските. Бандата е ударила и известен футболист от близкото минало.  Основното ядро на групата са Дългия и Понти. Досието на Янакиев е пълно с \"геройства\" в целия спектър на наказателния кодекс. Той има присъди за каране пиян, опит за подкуп на полицай, кражби, осъждан е и в чужбина. В момента той е подсъдим в спецсъда като лидер на бандата за кражби на коли \"Факирите\". Подведен е и под отговорност за бягство с крадена \"Порше Кайен\". Другарят му Понти е излежал присъда, след като бил осъден за точене на карти в Германия. Досието на Пешев е чисто, макар да е многократно залавян. Мъжът парадира с познанството си с Антон Петров - подсъдим по мегаделото \"Октопод\". Той и Дългия са известни автокрадци.", "date": "2017.12.12", "title": "Бандата, обрала 10 000 лева в столичния \"Люлин\", репетирала грабежа"}
{"url": "https://www.24chasa.bg/novini/article/6607752", "text": "Протест срещу повишението на цените на водата ще организират от БСП. Той ще се проведе на 15 декември, когато Комисията за енергийно и водно регулиране (КЕВР) ще гласува увеличение на цените на водата в 14 града. Това стана ясно от изказване на лидера на БСП Корнелия Нинова на пресконференция в централата на червените. \"Който смята, че това ощетява семейния бюджет и доходите му, да заповяда\", заяви Нинова. От БСП ще гласуват против и мораториума за лекарствата, който бе върнат в парламента с вето на президента Румен Радев. \"Категорично сме против този мораториум. Подкрепяме ветото на президента. Ще го подкрепим и в зала\", категорична бе соцлидерката. Тя обяви, че в четвъртък червените ще внесат законопроект за изменение на Наказателния кодекс свързан с лекарствата и внасянето на големи количества лекарства през митница, използвани в хуманната медицина. Червените ще стартират и кампания под наслов \"Здраве за всеки\". \"Каним всички независимо от политическите им пристрастия\", каза още Нинова.", "date": "2017.12.12", "title": "БСП организира протест срещу повишението на цените на водата"}
{"url": "https://www.24chasa.bg/novini/article/6607755", "text": "Френският президент Еманюел Макрон каза днес, че е необходима много по-силна мобилизация, за да се задържи повишаването на температурите под прага от 2 градуса по Целзий, предаде Франс прес. \"Ние сме много далеч от целта на Парижкото споразумение за задържане на покачването на температурите под прага от 2 градуса по Целзий и дори ако е възможно до 1,5 градуса. Без една много по-силна мобилизация, без един трус в нашите начини на производство и на развитие, ние няма да успеем\", подчерта Макрон в интервю за френския вестник \"Монд\". \"Международните ангажименти ни поставят днес на една траектория от 3,5 градуса по Целзий средно затопляне на планетата\", отбеляза той. \"Парижкото споразумение за климата, подписано преди две години във френската столица, бе отслабено от американското решение за излизане от него, обявено от (президента) Доналд Тръмп през юни\", отчете Макрон. \"Онова, което ще спаси климата, не са класическите големи дипломатически срещи на върха, това е всекидневната мобилизация, това е по-голямата прозрачност, това е постоянният подтик, това са всички съставни елементи на обществото, взети заедно\", обобщи той. \"Ето точно затова бе замислена тази среща на върха днес. Нейната цел е да свържем посланията на възмущение с призива за мобилизация, за конкретни действия. Откакто бе сключено Парижкото споразумение, много въпроси бяха изоставени или изобщо не бяха засегнати\", каза Макрон, визирайки срещата на върха за климата в Париж днес.", "date": "2017.12.12", "title": "Макрон призовава за по-силна мобилизация за климата"}
{"url": "https://www.24chasa.bg/novini/article/6607689", "text": "Не сме стигнали дотам да разговаряме за някакви нови имена, каза днес македонският премиер Зоран Заев, запитан за коментар на написаното в гръцки медии за предложението страната да се нарича \"Нова Македония\", предаде агенция МИА. Вероятно това е предложение на медиите, ние не сме стигнали до там да говорим за някои нови имена. Това, че вярваме, че тези дни ще се разговаря, е потвърждение на желанието на двете страни да навлязат съществено в решаването на проблема, който Гърция има с конституционното ни име, заяви Заев в отговор на въпрос на съвместната пресконференция с косовския премиер Рамуш Харадинай в Прищина, предава БТА. Заев изрази надежда, че с посредничеството на Матю Нимиц ще бъде потвърдено общото желание на двете страни - на Македония и на Гърция, да се намери решение на спора.", "date": "2017.12.12", "title": "Заев: Не сме стигнали дотам да разговаряме за нови имена за страната ни"}
{"url": "https://www.24chasa.bg/novini/article/6607766", "text": "НАТО съобщи, че днес е било взето решение за удължаване до 30 септември 2020 г. на мандата на генералния секретар Йенс Столтенберг. Досегашният мандат на Столтенберг изтече и е удължен с две години. В съобщение на организацията се изразява пълно доверие във възможностите на генералния секретар да продължи да работи за напредъка на НАТО и за приспособяването на алианса към съвременните предизвикателства. Норвежецът Столтенберг пое поста от 1 октомври 2014 г. и официално мандатът му изтече преди два месеца. Преди това той два пъти бе премиер на своята страна - от 2000 до 2001 г. и от 2005 до 2013 година.                                                                                                                                                                                                                                                                                                                       ", "date": "2017.12.12", "title": "НАТО удължи до 2020 г. мандата на генералния секретар Йенс Столтенберг (Обновена)"}
{"url": "https://www.24chasa.bg/novini/article/6607758", "text": "Заловената банда,  , е ограбила и бившия футболен национал Петър Хубчев, като дори е задигнала екипа му от световното в САЩ, научи \"24 часа\". При обиските в домовете на Стоян Янакиев-Дългия, Николай Илиев - Понти и Красимир Пешев - Мраморския са открити вещи от кражбата. Бандата ударила футболиста през октомври. Влезли през прозореца и задигнали пари и техника като лаптопи и мобилни телефони. Не се сдържали и задигнали дори екипа от световното на защитника. Хубчев е последният национален треньор на България. Договорът му изтече след неуспешната кампания за световното в Русия догодина.", "date": "2017.12.12", "title": "Заловените престъпници обрали Петър Хубчев, свили екипа му от световното в САЩ"}
{"url": "https://www.24chasa.bg/novini/article/6607788", "text": "Fibank (Първа инвестиционна банка) представи своя нов социален проект – благотворителен календар за 2018 г. Календарът на банката е в подкрепа на кампанията за насърчаване на раждаемостта у нас „Направи го за България“, която се организира от „Движение за национална кауза (ДНК)“. „Благодаря на приятелите ни от Fibank, които се припознаха в кампанията и застанаха зад каузата ни. Този красив проект стана реалност благодарение на готовността, идеите и творческия ентусиазъм, които те вложиха“, сподели Андрей Арнаудов, основател и председател на ДНК. „Щастливи сме, че сме част от каузата на ДНК. Благодарение на календара на Fibank, догодина ще имаме шанса да помогнем на повече семейства да имат своите дълго чакани деца“, допълни Мария Янева, председател на фондация „Искам бебе“. Календарът представя 12 изключителни портрета от фотографа Петър Пешев с висока художествена стойност на лицата на ДНК: Владо Николов, Хилда Казасян, Андрей Арнаудов, Иван Христов, Ирина Тенчева, Мария Гроздева, Ути Бъчваров, Поли Генова, Ива Дойчинова, Александър Сано, Миа Сантова и Деян Славчев – Део, които се снимаха със своите кръщелници. Творческата работа е дело на екипа на рекламна агенция „КИВИ“. Всеки желаещ, който реши да подкрепи кампанията на „Движение за национална кауза (ДНК)“, може да придобие календара срещу сумата от 10 лева в клоновете на Fibank в цялата страна. В края на кампанията банката ще удвои събраната сума.", "date": "2017.12.12", "title": "Fibank с нов благотворителен календар за 2018 г. в подкрепа на раждаемостта"}
{"url": "https://www.24chasa.bg/novini/article/6607794", "text": "\"Току-що си внесох държавната такса. Завеждам дело на Десислава Атанасова и солидарно политическа партия ГЕРБ, защото тя изразява тяхното мнение\". Това заяви лидерът на БСП Корнелия Нинова на пресконференция в централата на червените във вторник. Соцлидерката обясни, че ще заведе дело срещу Атанасова за злоупотреба и манипулиране на мнение. Поводът е  . Преди две седмици шефката на червените заяви, че дружеството е проверявано три пъти. Ден по-късно Атанасова показа писмо, в което на въпрос дали това е така, главният прокурор Сотир Цацаров отговаря отрицателно. Миналата седмица Нинова показа документи от проверките на дружеството и заяви, че Атанасова не прочела цялата част от писмото на главния прокурор. \"Била е информирана от главния прокурор и след това продължава да клевети\", заяви Нинова. \"Така се прави в правова държава. Отговорността е тяхна и те ще си я понесат\", категорична бе тя. Относно коментара, който червеният депутат Красимир Янков направи, че \"Участвалите в приватизацията трябва да напуснат политиката\", соцлидерката коментира така: \"Когато политически опонент те атакува и получи подкрепа отвътре от партията, и това се отрази много пиперливо в медиите на Делян Пеевски - значи съм на прав път\".", "date": "2017.12.12", "title": "Корнелия Нинова ще съди депутатката от ГЕРБ Десислава Атанасова"}
{"url": "https://www.24chasa.bg/novini/article/6607765", "text": "За 45-и път в Национален дворец на културата, официално бе открит Софийският международен панаир на книгата, организиран от Асоциация „Българска книга“ и 5-ото издание на Софийски международен литературен фестивал, който тази година е с фокус литературата на страните от Вишеградската четворка /Полша, Словакия, Унгария и Чехия/. Тържествената церемония в Централно фоайе на НДК, бе под звуците на Софийския духов оркестър с диригент маестро Юли Дамянов. „Една книга би могла да ни отведе в бъдещето, би могла да ни отведе в миналото, но днес тя ни води именно тук в Национален дворец на културата – обновен, светъл, готов да напише част от своята нова история“, каза Борислав Велков – Председател на Съвета на директорите. „Днес, когато книгите и литературата навлизат все повече в технологичния и виртуален свят, за мен е радост да видя, че НДК е пълно до горе с книги – 5 етажа литература. Това е невероятен успех за организаторите и за НДК. Нека литературата и книгите бъдат нашият пилот на духа и мисълта ни“, допълни още Велков. Събитието уважи зам.-министърът на културата Румен Димитров, който определи Панаира като забележителен момент от културния календар на столицата – място за среща между читатели писатели, илюстратори, издатели, преводачи и журналисти. „Къща без книги е като стая без прозорци”, казва германският писател Хайнрих Ман, затова специално искам да благодаря на АБК и на българските издатели, както и на целия екип на НДК, които с този форум продължават да творят прозорците на нови светове пред нас и да правят от НДК истинско място за култура“, каза Румен Димитров. Зам.-кметът на София Тодор Чобанов поздрави присъстващите и изрази голямата си надежда, че в тези няколко дни ще дойдат нови читатели, които ще намерят своята книга и ще посрещнат Коледа по-одухотворени и по-щастливи. Панаирът на книгата ще продължи 6 дни – от 12 до 17 декември. В 45-ото издание участват повече от 200 издателства от страната и чужбина. Сред най-атрактивните щандове е този на КК \"Труд\", на който се предлагат много разнообразни като тематика книги със сериозни отстъпки, включително и уникалната и първа по рода си енциклопедия \"София\". Изключително наситената съпътстваща програма, премиери на най-новите книжни заглавия у нас, десетки срещи с български и чуждестранни автори и издатели и литературен фестивал с над 60 гости. Сред участниците от страната ни са: Ани Илков, Владимир Зарев, Владимир Левчев, Ангел Игов, Захари Карабашлиев, Момчил Николов, Милен Русков, Владимир Полеганов, Елица Георгиева, Петър Крумов, Иван Димитров, Кристин Димитрова, Оля Стоянова и др. Входът за панаира е свободен.", "date": "2017.12.12", "title": "Вход свободен за Панаира на книгата в НДК"}
{"url": "https://www.24chasa.bg/novini/article/6607828", "text": "69 души се включиха в симулацията на електронно дистанционно гласуване, която проведе Централната избирателна комисия (ЦИК), предаде Фокус. В гласуването се включиха председателят на Централната избирателна комисия Ивилина Алексиева, председателят на Правна комисия и депутат от ГЕРБ Данаил Кирилов, секретарят на ПГ на „БСП за България“ Филип Попов, депутати и журналисти. В симулацията избирателите участваха в избори за Европейски парламент, за Народно събрание и за кметове на общини. В бюлетините фигурираха измислени партии, коалиции и кандидати. Гласуването се осъществяваше на 14 лаптопа и за него бяха предвидени 120 смарт карти. До началото на изборите в 11.00 часа се регистрираха 69 души, а след вота за Европейски парламент бе отчетена 100 % избирателна активност. В първата симулация на избори за ЕП повече от веднъж са упражнили вота си 20 души, извършени са общо 80 проверки, като 60 човека от гласувалите са избрали да проверят вота си. В изборите за Народно събрание се регистрираха 43 души, а в тези за кмет на община се включиха 41 души. Системата за дистанционно електронно гласуване е разработена от „Информационно обслужване“, АД съгласно договор, сключен с ЦИК. Разработената система за целите на симулациите е съобразена с разпоредбите на Изборния кодекс.", "date": "2017.12.12", "title": "ЦИК представи симулация на електронно гласуване (Видео)"}
{"url": "https://www.24chasa.bg/novini/article/6607335", "text": "Земетресение с магнитуд 6,1 разлюля район североизточно от иранския град Керман, административен център на едноименна провинция, съобщи Ройтерс. Според американския Геофизичен институт огнището е било на дълбочина от 57 км. Не се съобщава за разрушения или пострадали, предава БТА. В същия район в Югоизточен Иран на 1 декември стана земетресение с магнитуд 6. Тогава не пострадаха хора, припомня Франс прес.", "date": "2017.12.12", "title": "Земетресение с магнитуд 6,1 разтърси Иран"}
{"url": "https://www.24chasa.bg/novini/article/6607342", "text": "Мобилизирали сме се на всички нива в рамките на собствените си компетентности, за да се преборим с източването на НЗОК, с т. нар. паралелен износ, като разбира се прокуратурата може да противодейства само по отношение на извършените престъпления. Това каза на брифинг говорителят на главния прокурор Румяна Арнаудова, предаде „Фокус“. „Наблюдаващите прокурори възложиха на органите на НАП извършване данъчни ревизии на 42 юридически лица. На органите на Изпълнителна агенция по лекарствата и на Изпълнителната агенция Медицински одит са възложени проверки по отношение на 30 аптеки и 3 болници. Не е моментът към този час да споделяме информацията, с която разполагаме, защото ще затрудним разследването. Ще има продължение по темата. Разбирам, че разследването е много важно, но към този момент прокуратурата не може да споменава нито една от схемите. За нас е важно наказателното производство да успее, а не само да дадем информация на гражданите какво работим“, заяви Арнаудова. По думите ѝ, за да се постигне до успех, лицата трябва да се накажат. „Няма към този момент повдигнати обвинения за данъчни престъпления. Освен, че е пострадал българският гражданин, е нарушен финансовият интерес на републиката. Трябва да си съберем доказателствата, които сме възложили“, каза още Румяна Арнаудова.", "date": "2017.12.12", "title": "Румяна Арнаудова: Мобилизирали сме се да преборим източването на НЗОК"}
{"url": "https://www.24chasa.bg/novini/article/6607376", "text": "24 часова общонационална стачка е обявена в Гърция за 14 декември т.г. В нея ще участват най-големите синдикати в страната - Съюзът на държавните служители, Общата федерацията на трудещите се, преподаватели и Общогръцката федерация по корабоплаване. Стачните действия ще обхванат и обществения транспорт в Гърция - автобуси, тролейбуси, метро, железопътен транспорт и кораби. Това съобщиха от пресцентъра на Външното ни министерство.  По информация на българското посолство в Атина, тролейбусите и автобусите в страната няма да се движат от началото на работния ден на 14 декември до 09,00 ч. и от 21,00 ч. до края на работния ден. Общогръцката федерация по корабоплаване е обявила стачката да започне в 00,01 ч и да приключи в 24.00 ч на 14 декември, като в тези часове морски транспорт няма да се движи. В тази връзка Министерството на външните работи препоръчва на българските граждани, пребиваващи или пътуващи до Гърция да се информират предварително за разписанията на превозните средства и възможните алтернативни връзки с друг вид транспорт. Дипломатическите мисии на България в Гърция остават на разположение на българските граждани на следните телефони: Посолство в Атина: +30 210 67 48 105, +30 210 67 48 106, +30 210 67 48 107 Генерално консулство в Солун: +30 2310 829 210; +30 2310 869 510", "date": "2017.12.12", "title": "Обявиха 24-часова общонационална стачка в Гърция на 14 декември"}
{"url": "https://www.24chasa.bg/novini/article/6607388", "text": "Очакваният дефицит на НЗОК за тази година е около 38 милиона лева. Това каза пред журналисти Мария Петкова, говорител на Надзорния съвет на НЗОК, след неговото заседание. Дефицитът е преразход в перото за лекарства, обясни Петкова. По думите й друг преразход не се очаква, предава БТА. Членовете на Надзорния съвет са обсъждали и евентуални проекти на анекс към договора за тази година, които обаче не са окончателни заради наложеното президентско вето върху Закона за бюджета на НЗОК за 2018 г., допълни Петкова. Преговорите за Национален рамков договор за следващата година ще започнат, по думите на Петкова, до няколко дни.", "date": "2017.12.12", "title": "Очакваният дефицит на НЗОК за тази година е около 38 милиона лева"}
{"url": "https://www.24chasa.bg/novini/article/6607386", "text": "След освобождаването на Сирия от терористите реална опасност крие завръщането в Русия на бивши участници в джихадистките групировки. Рискът е те да се влеят в различни \"бандитски групи, конспиративни клетки\", да станат техни помагачи и да съдействат за вербовката на нови нелегални бойци, заяви днес шефът на руската Федерална служба за сигурност (ФСС) и председател на Националния антитерористичен комитет (НАК) Александър Бортников, цитиран от РИА Новости. Неотдавна ФСС е предотвратила подготвяни терористични атентати в Русия, планирани по новогодишните празници и кампанията за президентските избори през март, съобщи Бортников на заседание на НАК, предава БТА. Престъпниците, пристигнали от Централна Азия, са арестувани в Московска област - от тях са иззети самоделни взривни устройства, огнестрелни оръжия и боеприпаси. ФСС ликвидира и \"лаборатория за изготвяне на средства за терор\", уточни Бортников. Шефът на ФСС обърна внимание, че терористичната акция с участието на хора, готвени за атентатори самоубийци, е била ръководена от чужбина - от главатари на групировката \"Ислямска държава\". Водачите на международни групировки се опитват да формират \"огнища\" на тероризъм в различни региони на Русия, предупреди Бортников. Руските тайни служби са предотвратили тази година общо 18 мащабни нападения и са разкрили 56 нелегални терористични клетки. Ликвидирани са 78 бандити и техни помагачи, а повече от 1000 са задържани. ФСС освен това не е допуснала да проникнат в Русия над 17 500 чужденци, заподозрени във връзки с тероризма.", "date": "2017.12.12", "title": "Завръщането на победени бойци джихадисти \nв Русия е реална заплаха за страната"}
{"url": "https://www.24chasa.bg/novini/article/6607374", "text": "Полицията в Нова Загора задържа извършители на телефонна измама за 5000 евро, съобщиха от ОД на МВР-Сливен. Измамата е била извършена на 7 декември. 81-годишна жена е била заблудена да плати сумата, за да направи услуга уж на свой познат. Тя е предала парите на двама непознати, за да плати радиатори за отопление. Извършителите са задържани на същия ден - 26-годишен мъж от Ямбол и 27-годишен мъж от Шивачево. Те са направили пълни самопризнания, като са върнали част от открадната сума. Взета им е била мярка за задържане за 72 часа, като двамата са отведени в следствения арест в Сливен.", "date": "2017.12.12", "title": "Задържаха извършители на телефонна измама за 5000 евро в Нова Загора"}
{"url": "https://www.24chasa.bg/novini/article/6607398", "text": "Турция ще съгласува с Русия предварително евентуална операция в района на сирийския град Африн, ако реши да я извърши. Това заяви днес турският външен министър Мевлют Чавушоглу, цитиран от турската телевизия НТВ. От Африн има заплахи за Турция. Може да навлезем в този район без предупреждение. Ако решим да извършим там операция, ще съгласуваме всичките й аспекти с нашите съюзници, включително с Русия, каза Чавушоглу. По думите му, ако за Турция се появят заплахи и от сирийската правителствена армия, \"цел на Анкара ще стане и режимът на Асад\", информира ТАСС. В момента от тях няма заплахи за нас. Сега за нас заплаха представляват единствено кюрдите от Силите за защита на народа и Партията на демократичния съюз, отбеляза турският външен министър, предава БТА. Миналия месец турският президент Реджеп Тайип Ердоган заяви, че Африн е много важен район за Турция, тъй като от него постоянно има заплахи за националната сигурност на страната.", "date": "2017.12.12", "title": "Чавушоглу: Турция ще съгласува с Русия евентуална операция в Африн"}
{"url": "https://www.24chasa.bg/novini/article/6607394", "text": "Бившият външен министър Даниел Митов и заместникът му Христо Ангеличин отиват на съд. Това става ясно от съобщение на прокуратурата. Даниел Митов е обвинен в това, че през първата половина на миналата година не изпълнил служебните си задължения с цел да набави облага за търговско дружество, и от това настъпили значителни вредни последици в размер на 494 458,03 лв. за Министерство на външните работи. В нарушение на Закона за публичните финанси и Закона за обществените поръчки, сключвайки споразумения към договор с Министерство на земеделието и храните (МЗХ), Митов задължил МВнР да преведе чрез МЗХ на търговското дружество тези пари и не предвидил контрол по изпълнението на ценовото предложение по така сключените споразумения. Подобни са обвиненията и за Ангеличин. Обвинителният акт е внесен в спецсъда заради последните промени в закона.", "date": "2017.12.12", "title": "Бившият външен министър Даниел Митов и заместникът му отиват на съд"}
{"url": "https://www.24chasa.bg/novini/article/6607433", "text": "Велосипедист на 72 г. от Йоаким Груево е издъхнал вчера в болница, след като малко по-рано бил блъснат от камион. Трагедията се е разиграла малко преди 7 ч. Възрастният колоездач бил закачен от страничното огледало на изправарващото го товарно возило. 23-годишният му водач е тестван с дрегер за алкохол след произшествието, пробата е отрицателна. По случая е образувано досъдебно производство.", "date": "2017.12.12", "title": "Колоездач загина в Пловдивско, блъснал го камион"}
{"url": "https://www.24chasa.bg/novini/article/6607442", "text": "Около 36 000 домакинства във Франция са все още без ток заради мощната буря Ана, връхлетяла страната, предаде Асошиейтед прес, цитирана от БТА. Силни ветрове и проливни дъждове предизвикаха хаос в транспорта в различни райони. Най-засегната от снежни бури и от лошото време псе оказа Северна Франция, където без ток са 20 000 жилища. Метеоролозите предупреждават за риск от лавини в Южните Алпи. Лошото време засегна и Северна Италия, съобщи в. \"Кориере дела сера\". Снеговалежите в областта Пиемонте спряха, но на много места са се образували поледици. В главния град Торино има заледявания на летището, а тротоарите и улиците на места се превърнаха в пързалки. В областите Емилия-Романя и Лигурия има прелели реки, свлачища и наводнения заради валежите от вчера. На места движението е затруднено. Сняг натрупа в Милано и Ломбардия. В Тоскана силни ветрове нанесоха щети. Във Венеция нивото на водата във Венецианската лагуна се повиши до 102 сантиметра. Очаква се още по-голямо покачване през идните часове и това ще доведе до наводняване на някои места на централния площад Сан Марко.", "date": "2017.12.12", "title": "Над 30 000 домакинства без ток във Франция, сняг и наводнения в Северна Италия"}
{"url": "https://www.24chasa.bg/novini/article/6607453", "text": "Израелската армия съобщи, че е прихванала ракета, изстреляна от Газа късно снощи - броени часове след като израелски танкове и изтребители нанесоха удари по позиции на \"Хамас\" в палестинската територия, намираща се под контрола на ислямисткото движение, в отговор на предишни ракетни атаки, предаде ДПА, цитирана от БТА. Израелската система за противоракетна отбрана \"Железен купол\" е прехванала ракета, изстреляна към израелския град Ашкелон. Няма данни за пострадали и щети, съобщи говорител на израелската армия. Той добави, че в отговор позиции на \"Хамас\" в северната част на ивицата Газа са били обстреляни с танкове. По-рано израелската армия съобщи, че в отговор на предишни ракетни атаки от Газа израелски танк и самолети са атакували терористични пунктове на ислямисткото движение в южната част на палестинската територия. През уикенда двама бойци на Хамас бяха убити при нощни израелски въздушни удари в Газа в отговор на ракетни атаки по южния израелски град Сдерот.", "date": "2017.12.12", "title": "Израел отвръща с танков огън и въздушни удари на ракети на \"Хамас\" от Газа"}
{"url": "https://www.24chasa.bg/novini/article/6607454", "text": "Столичният кмет Йорданка Фандъкова каза на форум в УНСС, че българското председателство на Съвета на ЕС е възможност за столицата да бъде представена като град, който е добър за правене на бизнес и привлекателен за инвеститорите, което ще донесе повече възможности за развитието на столицата. Председателството се очаква да даде и тласък за развитието на туризма, предаде БТА.  Фандъкова съобщи, че в следващите дни ще бъде представено разширението на системата за сигурност, извършено във връзка с предстоящото председателство и финансирано със средства от държавата. Тя отбеляза, че се очаква да има затруднения в движението, особено при посещението на големи делегации, в зоните, където ще са събитията по председателството. Столичният кмет беше гост-лектор на 14-тото издание на тридневния Младежки икономически форум, организиран от Студентския съвет при УНСС. Тази година темата е \"Българското председателство на Съвета на ЕС: възможности и заплахи\". По темата за председателството кметът на София изтъкна още подготовката на собствена културна програма на столицата, която да допълни тази на Министерството на културата. Целта е да се покаже културно-историческото наследство и съвременните културни достижения в София. Ректорът на УНСС проф. д.ик.н. Стати Статев отбеляза при откриването на форума, че това какво ще направи България, председателствайки Съвета на ЕС, ще трасира бъдещето ни в тази общност. Той напомни за поетия ангажимент след лекцията на премиера Бойко Борисов да се направят разчети на това доколко приемането на страните от Западните Балкани в ЕС може да се счита за заменяемо с Брекзит. При съотнасянето на БВП на Обединеното кралство и на страните от Западните Балкани на пръв поглед изглежда, че това не е сериозно, но ако се добавят логистичните предимства, компактна общност, която би се получила, нещата придобиват други измерения, изтъкна ректорът на УНСС. Столичният кмет се спря и на ползите от членството на България в ЕС и в частност за София. Тя напомни, че през първия програмен период европейските проекти на столицата са за около 3 млрд. лева, като от тази сума 2 млрд. лева са безвъзмездни европейски средства. За този програмен период до момента са привлечени 1,2 млрд. лева еврофинансиране за изпълнение на 50 проекта, сред които е този на третата линия на метрото. Фандъкова защити тезата за кохезионната политика с аргумента, че тя позволява по-бързо развитие на градовете и изравняването им с останалите в Общността. Йорданка Фандъкова илюстрира икономическите ползите от еврочленството на страната и по-конкретно за София с данни на Института за пазарна икономика, според които столицата продължава да е най-голямата областна икономика в България, като 40 на сто от БВП на РБ се произвежда в София. В града е най-висок коефициентът на заетост - 72,5 на сто и почти 90 на сто за възрастовата група между 35 и 44 години. Над 50 на сто от заетите са висшисти. IT секторът бележи най-високи темпове на развитие, като столичният IT сектор генерира все по-голяма част и от износа на страната, като през 2015 г. приходите от износ на фирмите от сектора са достигнали 1,2 млрд. лева или 9 на сто от общия износ на услуги в България. Средните брутни заплати в този сектор, които са 2688 лева, са около три пъти по-големи от средните в София. Столицата вече е в топ 3 по стартиращи компании - най-вече в IT сферата, което се дължи на обучението и възможностите за предприемачество в града, които са заложени и в младежката стратегия на Столичната община, изтъкна Фандъкова. Присъстващите студенти на форума се интересуваха от това как ще се решат проблемите с чистотата на въздуха в града, как ще се преодолеят икономическите диспропорции между София и останалите градове, дали столичният кмет е доволен от качеството на строителството в столицата, какво се случва с ромските гета. Кметът на София отбеляза, че проблемите се решават поетапно и напомни за този с битовите отпадъци преди няколко години, който вече успешно е решен. Фандъкова допълни, че се работи по решаването на проблема с чистотата на въздуха и информира, че днес ще бъде представена системата за ранно предупреждение и мерки срещу замърсяването на въздуха, сред които ще има и такива с рестриктивен характер. Фандъкова информира студентите за пилотен проект, по който няколко социално слаби семейства от район Нови Искър ще получат безвъзмездно печки, които горят екопелети. Кметът на столицата обаче подчерта, че решаването на проблема с въздуха в столицата не може да стане и без участието на жителите на града. По отношение на ромските гета столичният кмет отбеляза контрола върху незаконно строителство.", "date": "2017.12.12", "title": "Председателството е шанс София да се представи като добър за бизнес град"}
{"url": "https://www.24chasa.bg/novini/article/6607472", "text": "Приходите от нощувки през октомври 2017 г. достигат 44.8 млн. лв., или с 0.8 на сто повече в сравнение с октомври 2016 година, съобщи Националният статистически институт, цитиран от БТА. Регистрирано е увеличение на приходите от чужденци - с 3.9 на сто, докато тези от българи намаляват с 2.6 на сто. През октомври 2017 г. в страната са работили 1 959 места за настаняване с над 10 легла - хотели, мотели, къмпинги, хижи и други места за краткосрочно настаняване. Броят на стаите в тях е 73.0 хил., а на леглата - 154.5 хиляди. В сравнение с октомври 2016 г. общият брой на местата за настаняване намалява с 3.1 на сто, а на леглата в тях - с 3.6 на сто. Общият брой на нощувките във всички места за настаняване, регистрирани през октомври 2017 г., е 864.7 хил., или с 1.9 на сто по-малко в сравнение със същия месец на предходната година, като най-голямо намаление на нощувките (с 6.3 на сто) се наблюдава в местата за настаняване с 1 и 2 звезди. През октомври 2017 г. в хотелите с 4 и 5 звезди са направени 72.1 на сто от общия брой нощувки на чужденци и 35.3 на сто - на българи. Броят на пренощувалите в местата за настаняване през октомври 2017 г. намалява с 4 на сто в сравнение със същия месец на 2016 г. и достига 422.2 хил., като е регистрирано намаление с 5.1 на сто при българите и с 2.1 на сто при чужденците. Българските граждани, нощували в местата за настаняване през октомври 2017 г., са 272.4 хил. и са направили средно по 1.9 нощувки. Чужденците са 149.8 хил., като 70.3 на сто са нощували в хотели с 4 и 5 звезди и са имали средно 2.4 нощувки. Общата заетост на леглата в местата за настаняване през октомври 2017 г. е 20 на сто, като намалява с 0.6 процентни пункта в сравнение с октомври 2016 година. Най-висока е заетостта на леглата в хотелите с 4 и 5 звезди - 22 на сто, следват местата за настаняване с 3 звезди - 21.2 на сто, и с 1 и 2 звезди - 16.1 на сто.", "date": "2017.12.12", "title": "Приходите от нощувки на чужденци в България се увеличават"}
{"url": "https://www.24chasa.bg/novini/article/6608522", "text": "Комисията за отнемане на незаконно придобито имущество даде пресконференция и обяви, че е запорирала 40 фирми и банкови сметки и един имот в Созопол на бизнесмена и издател на вестниците \"Дневник\" и \"Капитал\" Иво Прокопиев. Председателят обвини издателя в натиск чрез медиите му. Издателят от своя страна твърди, че срещу него и семейството му се упражнява системен натиск.                                                                                                                                                                                                                                                                                                                       ", "date": "2017.12.12", "title": "Запорите на Иво Прокопиев"}
{"url": "https://www.24chasa.bg/novini/article/6607476", "text": "От 1 януари 2018 г. търговията на двете най-големи стокови борси в България - Софийската стокова борса /ССБ/ и Българска стокова борса /БСБ/, ще се осъществява на едно място. Това обяви изпълнителният директор на ССБ Васил Симов на пресконференция в Националния пресклуб на БТА. Той уточни, че от Нова година сделките ще се сключват само на Софийската стокова борса като всички членове, брокери, търговци, които търгуват на Българска стокова борса /БСБ/, ще търгуват на Софийската без да заплащат встъпителни такси, които са типични за всяка една борсова институция, предаде БТА. Васил Симов уточни, че в момента Държавната комисия по стоковите борси и тържищата е дала лиценз на три стокови борси в страната - \"Българска стокова борса\" АД, \"Софийска стокова борса\" АД и \"Национална стокова борса\" АД. Първите две обаче са най-големите в страната, докато тази в Пловдив е с доста по-скромен оборот. Изпълнителният директор на ССБ информира, че след подписания преди около година меморандум за обединението на двете стокови борси са започнали действия и процедури, така че да се стигне до сливането на двете борси и заработването на една още по-голяма и обединена стокова борса в България. По думите му за разлика от другите търговски субекти - банки, застрахователни компании, фирми и други, които се занимават с бизнес, е нормално да има конкуренция, но при борсовата търговия е точно обратното. Според него световната практиката сочи, че в една държава с размерите и икономиката на България една стокова борса е предостатъчна. \"Най-важното нещо е да се концентрира, да се направи пазар, който е силно ликвиден. Това означава на едно място да се съберат много търговци и те да търгуват на едно място\", добави Симов. Васил Симов се надява преди средата на 2018 г. двете борси и деюре да се обединят. \"Този процес ще продължи няколко месеца, няма да може да отсечем точно 1 януари, може би ще има няколко месеца на напасване, на довършване на някои стари сделки, които са започнати от минали периоди\", уточни изпълнителният директор на ССБ. Той допълни, че по-важното е търговците, брокерите и фирмите-членки да свикнат, че ще търгуват на един под /на едно място/. Директорът на Българската стокова борса Георги Найденов допълни, че двете борси са си дали шест месеца да уточнят правилниците си, да удовлетворят желанията на акционерите, като реалната търговия от 1 януари ще започне да се осъществява само на Софийска стокова борса. Васил Симов отговори на въпрос на БТА, че заедно с Георги Найденов са отворени за обединение и с Националната стокова борса, но засега липсва подобно желание от страна на борсата в Пловдив.", "date": "2017.12.12", "title": "От 1 януари търговията на двете най-големи стокови борси в България на едно място"}
{"url": "https://www.24chasa.bg/novini/article/6607493", "text": "Сметната палата публикува списък със заключенията за несъответствие от извършените проверки на имуществените декларации, подадени от лицата, заемащи висши държавни и други длъжности през 2017 г. Установени са 275 несъответствия в имуществените декларации, съобщиха от институцията. Сметната палата е излязла със 147 заключения за несъответствия на лица, заемащи висши държавни и други длъжности, които са подали ежегодни декларации или уведомления през 2017 г. Други 128 заключения са за несъответствие на лица, подали встъпителни и финални декларации за периода от 1 януари до 10 ноември 2017 г. В списъка фигурира името на депутатката от БСП Весела Лечева, която „не е декларирала доходи от други източници по чл. 35 от ЗДДФЛ в размер на 27 216 лв.“ Колегата й социалист Жельо Бойчев не е декларирал данни за съпругата – доходи от прехвърляне на права или имущество в размер на 9 000 лв. Проверката на имуществените декларации обхваща освен заемащите висши публични длъжности, и техните съпрузи и ненавършили пълнолетие деца. В списъците на одитната институция сега попадат депутати, зам.-министри в настоящето и в служебното правителства, кметове, зам.-кметове, директори на дирекции в Националната агенция за приходите, полицейски началници и др. За установените несъответствия председателят на Сметната палата уведомява изпълнителния директор на Националната агенция за приходите и председателя на Държавна агенция „Национална сигурност“.", "date": "2017.12.12", "title": "275 управници не са си декларирали всичко, установи Сметната палата"}
{"url": "https://www.24chasa.bg/novini/article/6607481", "text": "Водач на служебен автомобил на охранителна фирма от Монтана изгубил контрол над волана. Това се случило по време на изпълнение на служебните му задължения на хлъзгава настилка. Инцидентът е станал малко преди 17 часа на черен път и автомобилът изхвърчал от платното, прави зрелищна каскада и пада в ледените води на река Огоста край село Громшин. Наложило се три екипа на сектор „Специализирани оперативни дейности“ към областната дирекция на МВР да извадят колата от реката.Водачът е тестван за алкохол като пробата му е отрицателна. Като по чудо шофьорът останал невредим. Спасители го извадили жив от ламарините след премеждието. На водача не е издаван акт, а само е съставен протокол за произшествието, казаха от монтанската полиция.", "date": "2017.12.12", "title": "Охранител направи салто със служебна кола, падна във водите на Огоста"}
{"url": "https://www.24chasa.bg/novini/article/6607496", "text": "Няма опасност за живота на пострадалите при катастрофа с работнически автобус в Новозагорско. Това съобщиха от МБАЛ \"Д-р Иван Селимински\"- Сливен. При инцидента от тази сутрин загинаха двама души. Общо осем от пострадалите - седем мъже и една жена на възраст между 45 и 60 години, са прегледани в сливенската болница. Двама мъже са приети в областната болница. Единият е настанен в Отделението по реанимация със съчетана травма и счупване на тазобедрена става. Другият е в ортопедия със счупвания на костите на ръката. Останалите пострадали са прегледани, оказана им е лекарска помощ, но не са приети в болницата. Оцелелите при сблъсъка са били откарани до работните им места в ТЕЦ-Марица.  Автобусът, който е превозвал 26 работници към ТЕЦ \"Марица Изток\", се е ударил в крайпътно дърво. Участъкът е бил заледен, няма ограничение на движението. Започва проверка на фирмата – собственик на катастрофиралия край Нова Загора автобус, съобщи пред „Фокус“ наблюдаващият прокурор Борислав Сяров. Според разследващите, има версия, че на шофьора му е прилошало. Ще бъдат направени и пълни експертизи, които да изяснят причините за катастрофата. Огледът на местопроизшествието вече е приключил. Работа на следователите е затруднена от това, че вещите лица не са успели да разпитат свидели.", "date": "2017.12.12", "title": "Проверяват фирмата, чийто автобус се заби в дърво в Новозагорско и двама загинаха"}
{"url": "https://www.24chasa.bg/novini/article/6607495", "text": "19-годишната студентка Фатиме, която бе убита от камион на пешеходна пътека в Благоевград, е била първокурсничка в ЮЗУ \"Н. Рилски\" и учила за медицинска сестра. Момичето бе пометено от камион МАН, натоварен с пясък, докато пресичала улица в близост до студентските общежития на път за лекции.  Тя е завършила гимназия в Белица и е приета за студентка с успех 5,64.  Окръжна прокуратура – Благоевград е образувала досъдебно производство за извършеното престъпление.  Шофьорът на камиона Илия Шопов, на 53 г. е задържан в полицията. Тест с дрегер, а и кръвната проба показали, че не е употребил алкохол. Под наблюдението на Окръжната прокуратура по делото се водят активни действия по разследване на трагичния инцидент – оглед на местопроизшествие, разпит на свидетели. Иззети са и записи на камери, които имало наоколо. Експертиза ще покаже с каква скорост е карал шофьорът.", "date": "2017.12.12", "title": "Убитата от камион Фатиме учила за медицинска сестра, шофьорът не е пил (Снимки)"}
{"url": "https://www.24chasa.bg/novini/article/6607525", "text": "Квотата за улов на калкан за България и Румъния е увеличена, а тази за трицоната (цаца) се запазва на нивата от 2017 г. Така за първи път след присъединяването на страната ни към ЕС квотата за улов на калкан ще бъде увеличена през 2018 г., съобщиха от пресцентъра на земеделското министерство. На 11 декември Съветът на ЕС в състав „Земеделие и рибарство“ определи общ допустим улов на равнищата, установени от многогодишния план за управление на риболова на калкан (644 тона), договорен на 41-вата годишна среща на Генералната комисия по рибарство за Средиземно море (GFCM) през месец октомври 2017 г. Тогава бе постигнато значително увеличение на квотата за улов на калкан за кораби на ЕС. През следващата година България и Румъния ще имат право да осъществяват риболов на калкан общо в размер на 114 тона, което е с 32% повече спрямо досегашното разрешено количество. Това е сериозен успех за България предвид голямото значение на този вид риболов за сектора и предизвикателството за създаване на условия за равнопоставеност между всички черноморски страни", "date": "2017.12.12", "title": "Европа ни увеличи квотата за улов на калкан"}
{"url": "https://www.24chasa.bg/novini/article/6607531", "text": "Част от руските войски, разположени в Сирия, се завърнаха днес в Русия. Така започна изтеглянето на \"значителна част\" от руските сили в страната, обявено от президента Владимир Путин, съобщи министерството на отбраната, цитирано от Франс прес. Батальон от военна полиция от Южния военен окръг на Русия, изпратен в Сирийската арабска република, е прехвърлен с два военнотранспортни самолета на летището в Махачкала, столицата на руската република Дагестан, уточни в комюнике армейското командване, предаде БТА. От друга кавказка република, Северна Осетия, са предислоцирани в постоянните си бази и бомбардировачите Ту-22М3, нанасяли от северноосетински летища удари по цели в Сирия.", "date": "2017.12.12", "title": "Част от войските на Русия, изпратени в Сирия, се завърнаха у дома"}
{"url": "https://www.24chasa.bg/novini/article/6607557", "text": "Мъж от Дупница, заловен да шофира с 2,68 промила алкохол, е сключил споразумение с прокуратурата. Св. Тодоров /40 г./ се е признал за виновен за шофиране в нетрезво състояние, съобщиха от прокуратурата. На 31 ноември той бил спрян за проверка при пътния възел срещу сектор \"Пътна полиция\" в Кюстендил и е установено деянието. За извършеното от Тодоров престъпление му е наложено наказание от осем месеца \"лишаване от свобода\" с тригодишен изпитателен срок. Той е лишен и от правото да управлява МПС за срок от една година и десет месеца.", "date": "2017.12.12", "title": "Лишават от книжка пиян шофьор от Дупница за година и 9 месеца"}
{"url": "https://www.24chasa.bg/novini/article/6607561", "text": "Технически проблем е причина за  , предадоха световните агенции, като се позоваха на местната полиция, съобщи БТА. Тя съобщи в Туитър, че ситуацията в терминала в Баумгартен вече е под контрол. При експлозията и последвалия пожар загина един човек, а 18 бяха ранени. Те бяха откарани с пет хеликоптера до съседни болници. В спасителната операция са участвали 200 души. На терминала работят постоянно около 50 човека, както и външни служители по договор. Сега обектът е евакуиран. Възможни са нарушения на доставките на природен газ оттам за Хърватия и за Италия, уточни Армин Тайхерт, говорител на терминала. Съоръжението в Баумгартен е основният център за разпределение в Австрия на газовите доставки от Русия и от Норвегия. Годишният капацитет на терминала е 40 милиарда кубични метра. Открит през 1959 г., той е един от основните газови хъбове в Централна Европа. Петдесет и един процента от терминала са контролирани от австрийската енергийна компания О Ем Ви. Руският газов гигант Газпром, един от основните доставчици на газ за терминала, каза, че работи за преразпределяне на газовите потоци след инцидента, и увери, че прави всичко възможно доставките до клиентите да не бъдат прекъсвани.", "date": "2017.12.12", "title": "Технически проблем бил причина за експлозията в газовия терминал в Австрия"}
{"url": "https://www.24chasa.bg/novini/article/6607572", "text": "40 дружества, банкови сметки и имот в Созопол са запорирани от КОНПИ по проверката на доходите на Иво Прокопиев, стана ясно от брифинг на комисията. Ответници по бъдещите искове в гражданското дело ще са той, съпругата му Галя Прокопиева, акционерните дружества \"Алфа Финанс\" Холдинг\", \"Соларпро Холдинг\", Алфа Енерджи Холдинг\" и фондацията \"Граждански медии\". Над 14 млн. лв. несъответствие между приходи и доходи са открили инспекторите на КОНПИ. \"Имаше теч на класифицирана информация към Прокопиев\", каза председателят на комисията Пламен Георгиев. Той посочи, че един от членовете на комисията е подписал с особено мнение, и това е назначената от президента Плевнелиев Лилиана Терзиева. След началото на проверката международния отдел на КОНПИ установил, че Прокопиев се опитва да прехвърля дружества в Кипър. Приватизацията на \"Каолин\" отпреди 18 г. е проверявана от КОНПИ заради продажбата му през 2012 г., от които Иво Прокопиев е придобил 150 млн. лв., стана ясно на пресконференцията. \"Каолин\" беше приватизиран от Работническо-мениджърско дружество за 7,5 млн. лв., след което е придобито от фирми на Иво Прокопиев. Открити са нарушения по нея като неразясняване на работниците за правото им за привилигировано придобиване на акции в дружеството, казаха от КОНПИ. \"Няма нищо вярно в твърденията на КОНПИ. Сделката за \"Каолин\" е законна и това се доказва с влязла в сила оправдателна присъда от 2004 г. Това е безпрецедентна злоупотреба с власт. Както с нас, могат да се разправят и с други\", обяви Иво Прокопиев на брифинг след този на КОНПИ. Очаквайте подробности!", "date": "2017.12.12", "title": "Запорирани са 40 дружества, банкови сметки и имот на Прокопиев"}
{"url": "https://www.24chasa.bg/novini/article/6607573", "text": "Около 60 процента е приносът на транспорта към замърсяването с фини прахови частици на територията на Столичната община, а 40 процента е приносът на битовото отопление. Тези около 40 процента в зимния период водят до големите превишения, които се отчитат и в сайта на СО в реално време, каза заместник-кметът на София Йоана Христова, цитирана от БТА, при представянето на Механизма с оперативни мерки за обособяване на зони с ниски емисии на вредни вещества чрез ограничаване на движението на МПС на територията на Столичната община. Тя отбеляза, че механизмът е свързан със Системата за ранно предизвестяване за замърсяване на въздуха с фини прахови частици в СО, разработена от екип на БАН. Целта на системата е на базата на четири автоматични станции на територията на СО да се дават прогнози за 48 часа напред, за да се информират гражданите, но и да се вземат необходимите мерки. В механизма има оперативни мерки в два основни раздела. В първия са мерки, които да бъдат приети с еднократен акт, а вторите са мерки, свързани с прилагане на ограничения при прогноза за превишения в замърсяването на въздуха. Мерките ще бъдат обсъдени в комисиите на Столичния общински съвет. Предвижда се да бъдат еднократно приети мерки за въвеждане на промяна в организацията на движение в Зона център, като да бъде поставено изискването всички автобуси, движещи се в тази зона и в Зона 1 да са със сертификат \"евро 6\". Това отговаря на намеренията на СО за подмяна на градския транспорт с екологично щадящ такъв, обясни Христова. Тя отбеляза, че СО си е поставила амбициозната цел до 2019 г. да има пълна подмяна на автотранспорта. Предлагаме също с еднократен акт да бъде оптимизиран трафикът от сметоизвозване в Зона център през зимните месеци, отбеляза заместник-кметът. Йоана Христова каза, че е установено, че строителните машини и товарните автомобили, които навлизат в Зони 1 и център, допринасят най-много за емитирането на вредни вещества и фини прахови частици. Затова ще се предложи да се вдигне таксата на строителните машини, които са с маса над 4 тона - на 120 лева на месец, а на тези - над 30 тона - на 150 лева на месец. Това е свързано с промяна на наредба на СО и ако мярката бъде издадена от СОС, ще важи за бъдещите искания за разрешения за навлизане и престой. Необходимо е да се направи и проучване за изграждането на второ депо за земни маси на територията на СО, което да е в западната част на София. Трябва да бъдат изградени и нови буферни паркинги, в които столичани да могат да оставят автомобилите си, обясни заместник-кметът. Предвиждат се и мерки за ограничения, и когато има прогноза за превишения от 51 до 100 микрограма на кубичен метър на фини прахови частици ще се призовават гражданите да не ползват личните си автомобили, а от отопляващите се на твърдо битово гориво, които могат да преминат на алтернативно гориво, да го направят в периодите с превишения в нормите. При замърсяване с фини прахови частици от 101 до 150 микрограма на кубичен метър ще се предлага разрешение за безплатно паркиране, до изчерпване на местата в буферните паркинги, при използване на градския транспорт. При превишение в нормите от 151 до 200 микрограма на кубичен метър се предлага двойно да бъде увеличена таксата за паркиране в \"синя зона\". При прогнозата за превишение на нормите на фини прахови частици над 200 микрограма на кубичен метър ще има непопулярни мерки. Сред тях е предложението за т.нар. зелен билет за градския транспорт на цена от 1 лев, който да важи за целия ден. Ако има превишение след тези два дни, ще се сезира КАТ да засили проверките на МПС за техническа изправност, включваща и функционираща система за пречистване на отработените газове. Предвиждат се и промени в националното законодателство.", "date": "2017.12.12", "title": "60% от замърсяването на въздуха в столицата се дължи на транспорта"}
{"url": "https://www.24chasa.bg/novini/article/6607596", "text": "Бюджетната комисия отхвърли президентското вето върху част от бюджета на НЗОК за 2018 г., предаде „Фокус“. „За“ Закона за бюджета на НЗОК за 2018 г. гласуваха 12 народни представители, „против“ –6 и „въздържали се“ - 1, с което ветото на държавния глава Румен Радев бе преодоляно. В мотивите на ветото се посочваше, че се създава различно третиране на здравноосигурените лица през 2018 г. и се засяга основно конституционно право, гарантиращо на гражданите достъпна медицинска помощ.", "date": "2017.12.12", "title": "Бюджетната комисия отхвърли ветото на Радев върху част от бюджета на НЗОК за 2018 г."}
{"url": "https://www.24chasa.bg/novini/article/6607599", "text": "Русия блокира днес сайтовете на чужди организации, активни в страната и определени като нежелани от властите. Сред блокираните сайтове е и този на политическото движение \"Отворена Русия\" на бившия петролен олигарх Михаил Ходорковски, превърнал се в противник на президента Владимир Путин, предаде Франс прес, цитирана от БТА. През 2015 г. Русия прие закон, който позволява на властите да определят като нежелани чужди организации, които са активни в страната. Впоследствие те може да бъдат забранени, независимо дали става дума за неправителствени организации, за фондации или за компании. Руският медиен регулаторен орган Роскомнадзор обяви днес, че по искане на генералната прокуратура е добавил в черния списък на организациите още 11 имена. Сред тях са и британските структури, свързани с \"Отворена Русия\", както и Институтът за Модерна Русия, свързан също с \"Отворена Русия\" и ръководен от сина на Ходорковски, Павел. В списъка е включена още фондация \"Отворено общество\", финансирана от Джордж Сорос. Движението \"Отворена Русия\" бе учредено през септември 2014 г. от Ходорковски, припомня Франс прес. То цели да обедини проевропейските сили в Русия, за да създаде единна опозиция на президента Владимир Путин. С приближаването на президентските избори през март бившият петролен олигарх изрази подкрепата си за опозиционера Алексей Навални. Той обаче не може да се яви на изборите заради съдебните си неволи в миналото. Ходорковски изрази подкрепа и за кандидатурата на журналистката и телевизионна водеща Ксения Собчак. Ходорковски бе задържан в Русия през 2003 г. и прекара близо 10 години в затвора заради присвояване в големи размери и данъчни измами. Той бе помилван от Путин през 2013 г. и сега живее във Великобритания.", "date": "2017.12.12", "title": "Русия блокира сайтове на Ходорковски и чужди организации"}
{"url": "https://www.24chasa.bg/novini/article/6607837", "text": "Проекторешението на Министерския съвет за промяна на концесионния договор за ски зоната в Банско е оттеглена от дневния ред. Това съобщи преди малко министърът на околната среда и водите Нено Димов на брифинг за втория лифт на Банско в екоминистерството. Обяснението му е, че промяната на концесионния договор за ски зоната трябва да върви заедно с промяната на Плана за управление на природен парк \"Пирин\", а крайната дата за събиране на становища в рамките на общественото обсъждане на плана е 22 декември. По думите му двата документа засягат един и същ казус и е редно да вървят заедно а не поотделно.   В понеделник беше организирана кръгла маса с всички заинтересовани по темата. Трима министри - Нено Димов, туристическият министър Николина Ангелкова и спортният министър Красен Кралев, изразиха пълната си подкрепа за изграждането на нов лифт в Банско. На срещата обаче не присъстваха екологичните организации, което се възприе от тях като мълчаливо несъгласие.", "date": "2017.12.12", "title": "Нено Димов: Изтеглям промяната на концесията за Банско"}
{"url": "https://www.24chasa.bg/novini/article/6607826", "text": "Лишен от свобода по прякор Жигулито е починал в болница. Няколко седмици по-рано е бил бит в стационара на затвора. Според Блиц нападателят е бизнесменът Атанас Червенков по прякор Райфъла. Той забил само един юмрук на Жигулито, но от него мъжът паднал на земята. В момента Червенков е в софийския изолатор, където бе преместен заради непрекъснатите му конфликти с другите осъдени. От управата на затвора признаха, че е имало инцидент в стационара преди около месец, но отказаха да уточнят дали биячът е Райфъла. Жигулито имал болни дробове и издъхнал от белодробна емболия. Информациите в медиите за бит затворник са от неустановен източник и няма да ги коментираме, казаха от районната прокуратура в Пловдив.", "date": "2017.12.12", "title": "Бит пловдивски затворник издъхна"}
{"url": "https://www.24chasa.bg/novini/article/6607773", "text": " Шофьорът Георги К., на 56 години, и работникът на фирма \"Язовири и каскади\" Кольо И., на 50 години, загинаха на място. 8 други от общо 22 пътници в автобуса - жена и 7 мъже, бяха ранени, но без опасност за живота. В автобуса пътували работници от дневната смяна на централата. На прав участък преди десен завой внезапно автобусът излязал вляво от пътното платно, заорал в канавката и се блъснал челно в крайпътно дърво, след което се обърнал на лявата си страна. Разследващите допускат, че на шофьора внезапно е прилошало или е имал друг здравословен проблем, тъй като в района на катастрофата няма следи от никакъв спирачен път. Другият загинал мъж обичал да сяда на седалката зад шофьора, което вчера се оказало фатално. Тепърва разследващите ще разчитат данните от тахографа на возилото, за да установят с каква скорост се е врязало то в дървото. Ранените са на възраст между 45 и 60 години, всички те са работници на ТЕЦ \"Марица изток 2\". Първо пострадалите са закарани в Спешния център в Нова Загора, където са им направени рентгенови снимки, а след това - в сливенската областна болница, тъй като болницата в Нова Загора няма хирург. Трима от пострадалите са пристигнали в Сливен с лични автомобили, петима - с линейки. Шестима от ранените, сред които и пострадалата жена, са били с повърхностни рани и натъртвания. Те са прегледани и изписани веднага. Двама остават за лечение в сливенската болница. Единият от мъжете е настанен в реанимация със съчетана травма и счупена тазобедрена става, колегата му е в ортопедия със счупване на костите на ръката. Няма опасност за живота и на двамата пациенти, съобщи шефът на Спешния център в Сливен д-р Тодор Суванков. Останалите работници от катастрофиралия автобус са пристигнали на работните си места с друг превоз. Макар да са казали, че се чувстват добре, четирима от тях са изпратени превантивно на медицински преглед в Стара Загора. Движението между селата Еленово и Сокол не беше затворено, но автомобилите минаваха само в едната лента под полицейски контрол. За да извадят телата на загиналите малко преди обяд, се наложи пожарникари да режат предната част на автобуса, която беше здраво забита в дървото.", "date": "2017.12.12", "title": "Вижте снимки от зловещата катастрофа с двама загинали и 8 ранени (Обзор)"}
{"url": "https://www.24chasa.bg/novini/article/6607847", "text": "Бургазлията Петко В. на 38 години отива в затвора за две години и четири месеца, откраднал пари от кутия за помощи. Това съобщиха от прокуратурата, цитирани от БТА. Ефективната присъда е наложена от Районния съд в Бургас. Мъжът е имал и съучастник - Донка П. Двамата са взели картонена кутия с дарения за Любчо. Вътре имало около 400 лева. Срещу Петко В. са повдигнати още три обвинения за кражби. Две от тях е извършил заедно с жената. Общата стойност на откраднатото е над 1000 лева. Донка П. е с условно наказание 1 година лишаване от свобода с изпитателен срок от 3 години.", "date": "2017.12.12", "title": "Бургазлия отива в затвора за 2 години и 4 месеца, окрал кутия с дарения"}
{"url": "https://www.24chasa.bg/novini/article/6607873", "text": "Бившият кмет на Ню Йорк Майкъл Блумбърг заяви днес не без ирония, че природозащитниците дължат благодарност на президента на САЩ Доналд Тръмп за това, че с отказа си от Парижкото споразумение за климата е постигнал обратен ефект - активизирал е усилията срещу глобалното затопляне, предаде Асошиейтед прес. Блумбърг говори на срещата на върха \"Една планета\" в Париж, отбелязваща втората годишнина от подписването на новия международен договор за борба срещу климатичните промени през 2015 г.. В съдържателното си слово той отбеляза, че взетото от Тръмп непопулярно решение е било осъдено от много световни лидери и е подбудило хиляди хора по света да прегърнат природозащитната кауза, предава БТА. Блумбърг даде за пример създадена от частния сектор в САЩ коалиция, наречена \"Обещанието на Америка\", която настоява да бъдат изпълнени целите, поставени през 2015 г. Тази коалиция вече \"обхваща половината от американската икономика\", посочи той. Блумбърг изрази увереност, че френският президент Еманюел Макрон е прав, когато каза, че може би ще успее да промени мнението на Тръмп по въпроса. Да умееш да променяш мнението си е признак за \"интелигентен, уверен в себе си, честен човек\", подчерта той.", "date": "2017.12.12", "title": "С отказа си от Парижкото споразумение за климата Тръмп постигна обратен ефект"}
{"url": "https://www.24chasa.bg/novini/article/6607915", "text": "Днес компанията \"Спейс Екс\" планира да изстреля първата си рециклирана ракета за НАСА, съобщи Асошийетед прес. Ракетата-носител \"Фалкон 9\", която бе използвана през месец юни, ще отнесе със себе си капсулата \"Дракон\", която също е участвала в предишен полет до Международната космическа станция (МКС), предава БТА. Мениджърът на МКС за НАСА Кърк Шайърман заяви, че рискът от изстрелване на рециклирана ракета е същият като свързания с изстрелване на нова ракета. Той увери, че ще е разтревожен както при всяко изстрелване. Както и преди, ще бъде направен опит първата степен на ракетата да се приземи обратно в Кейп Канаверал, Флорида.", "date": "2017.12.12", "title": "\"Спейс Екс\" ще изстреля рециклирана ракета за НАСА"}
{"url": "https://www.24chasa.bg/novini/article/6607923", "text": "Работодатели и синдикати очаквано не постигнаха консенсус по отношение на новия размер на минималната заплата от догодина. Това стана ясно по време на последния за годината Национален съвет за тристранно сътрудничество, предаде Фокус. След края на заседанието вицепремиерът Валери Симеонов обобщи, че от приетите в плана 6 точки по четири е бил постигнат пълен консенсус, което по думите му е много добър резултат. „Добър край на годината и надявам се добро начало за следващата“, каза Симеонов. Точките, по които представителите на правителството, синдикатите и работодателите са на едно мнение са: Проектът на решение по предложение на НС за ратифициране на конвенция 131 за определяне на минималната работна заплата; Проектът за постановление за изменение на Наредбата за отпускане и изплащане на парично обезщетение за безработица; Проектът за постановление на МС за изменение и допълнение на наредбата за пенсиите и осигурителния стаж, както и Програмата на Република България за Председателството на съвета на ЕС. Както се очакваше по Проекта за нов размер на минималната работна заплата не беше постигнато съгласие. Въпреки това министърът на труда и социалната политика Бисер Петков потвърди, че от догодина тя ще бъде 510 лева месечно. Той отбеляза, че според разчетите, когато от 510 лв. се приспаднат данъкът и осигурителните вноски, се получава 397 лв, което вече е по-високо от определения праг на бедност - 327 лева. Председателят на Асоциацията на индустриалния капитал в България (АИКБ) Васил Велев заяви, че от работодателите не подкрепят проекта, тъй като разликата между средната и минималната заплата ще бъде прекалено малка. „Ще се получи съотношение над 51% минимална към средна заплата. В ЕС това съотношение е 42-43%. По този начин ще се заличи неквалифицирания труд и средноквалифицирания труд и ще се демотивират хората да повишават квалификацията си, защото ще получават едно и също възнаграждение. Това не е добре за икономиката“, обоснова се той. На това президентът на КТ „Подкрепа“ Димитър Манолов отговори: „Хубавото на икономиката е, че не е наука. На база на едни и същи цифрени данни могат да бъдат направени абсолютно противоположни изводи. Очевидно е, че по тема като тази не можем да стигнем до съгласие. На мен ми омръзна вече 23-24 години да слушам едни и същи работи и да говоря едни същи работи по въпроса специално за минимална работна заплата“. Манолов все пак изрази задоволство, че постигнат успех по отношението на ратификацията на Конвенция 131 на Международната организация на труда за определяне на минималната работна заплата. „Нашите над 20-годишни усилия за ратификация конвенцията най-накрая започват да се увенчават с успех. Ние също имаме своите критики и нашите съображения бяха сходни на тези на работодателите, но от обратната страна – поради това, че години наред неолибералните правителства задържаха ръста на минималната работна заплата или я замразяваха. На нас ни се струваше, че тази конвенция ще ни помогне да отлепим, на тях сега им се струва, че прекалено бързо нараства“, обобщи Манолов. По време на тристранния съвет консенсус не бе постигнат и по отношение на спешните мерки за финансиране на просрочени задължения на общинските болници. Тъй като от страна на Министерството на финансите нямаше представители, вицепремиерът Симеонов пое ангажимент да ги запознае със стенограмата и да изиска писменото им становище.", "date": "2017.12.12", "title": "Работодатели и синдикати не постигнаха консенсус за минималната заплата"}
{"url": "https://www.24chasa.bg/novini/article/6607916", "text": "Тонове хляб се изхвърлят на боклука всяка година. За да се бори с това пилеене на храна, британска асоциация започна да произвежда бира от непродадения хляб и дори изнася идеята си в чужбина, съобщи Франс прес. Десетки филии корав хляб се изсипват в огромен казан от неръждаема стомана в пивоварната Уърлд Топ (Wold Top) близо до Дрифийлд, в северното английско графство Йоркшър. Хлябът е съвсем пресен, но пристига от цех за сандвичи, където се използват само меките филии, без коравите крайчета, които не се харесват особено на потребителите. Досега те се изхвърляха, но вече се преработват. \"Заместваме част от малца с хляб\", обясни Алекс Болчин, ръководител на бирарията, където от 2016 година се произвежда златистата напитка, като към малца и хляба се добавят вода, хмел и дрожди. Инициативата е на асоциацията за борба с пилеенето на храни Фийдбек (Feedback). Бирата, наречена Тоуст ейл (Toast ale - букв. бира от препечена филийка - бел. р.) се е появила благодарение на основателя на Фийдбек, Тристрам Стюарт. Той се е вдъхновил от брюкселските пивовари от Брюкселския бирен проект (Brussels beer project), започнали да произвеждат бирата Бабилон (Babylone) от зърно и неизползван хляб. Днес \"по света се изхвърлят промишлени количества хляб и асоциациите за хранителни помощи не успяват да раздадат всичкия хляб, който им се дава\", изтъква Стюарт. В същото време, отбелязва той, има голям интерес към т. нар. занаятчийски бири (крафт бири). Всички приходи от продажбите на Тоуст ейл се превеждат на Фийдбек, а останалото след приготвянето на бирата зърно се рециклира и се използва за храна на добитък. Досега във Великобритания са използвани 9,75 тона хляб за производството на над 300 000 бири, продавани между 2,5 и 3 британски лири бутилката (2,80-3,40 евро) - цена, отговаряща на средната за занаятчийските бири. Тоуст ейл се разпространява много бързо и вече се произвежда в Ню Йорк, Рио де Жанейро и Кейптаун (РЮА). Целта на Фийдбек е също така да се намали масовото производство на хляб, за да не бъде изхвърлян на боклука.", "date": "2017.12.12", "title": "Британска асоциация превръща непродадения хляб в бира"}
{"url": "https://www.24chasa.bg/novini/article/6607958", "text": "Изтъняването на антарктическия шелф може да ускори спускането на ледниците към океана, дори ако са на разстояние стотици километри, и така да предизвика покачване на морското равнище, съобщи АФП. Изследването на учени от института за изучаване на въздействието на климата в Потсдам показва, че топенето на ледените шелфове е много опасно. \"Дестабилизирането на плаващите ледове в някои зони изпраща сигнал на разстояние до 900 км до по-голямата платформа антарктически лед\" - каза ръководителят на изследването Роня Рийз. Този сигнал се предава \"с невероятна скорост, сравнима със скоростта на разпространение на сеизмичните вълни\", предава Фокус. За разлика от топенето на ледниците, топенето на шелфа не предизвиква покачване на морското равнище, защото той вече е във водата.", "date": "2017.12.12", "title": "Изтъняването на антарктическия шелф ускорява топенето на ледниците"}
{"url": "https://www.24chasa.bg/novini/article/6607967", "text": "Гръцките власти съобщиха, че са открили тялото на алпинист, който загинал, докато изкачвал Олимп, най-високата планина в Гърция, предаде Асошиейтеде прес. Това е вторият смъртоносен инцидент на същото място от миналата седмица. Спасители са намерили тялото на 55-годишния алпинист рано днес на височина от 2200 метра. Те са спасили неговия спътник, който е ранен. Пострадалият е 37-годишен мъж, който е настанен в болница наблизо, предава БТА. В събота спасителни екипи намериха тялото на 26-годишен грък на друго място в Олимп и спасиха 25-годишен. В неделя пък бяха спасени двама пострадали алпинисти - на 49 и 65-годишна възраст.", "date": "2017.12.12", "title": "Откриха тялото на алпинист, загинал на Олимп"}
{"url": "https://www.24chasa.bg/novini/article/6607982", "text": "18 души са ранени след земетресението, което бе регистрирано в източната част на Иран по-рано във вторник, съобщава AFP, като се позовава на данни от местна национална медия. Няма информация за загинали, предаде \"Фокус\".  Вследствие на труса няколко стари къщи са разрушени, а занятията в училищата в региона са отменени. На 12 ноември след силно земетресение в страната, усетено близо до границата с Ирак, над 600 души загинаха, като още хиляди бяха ранени, припомнят от агенцията.", "date": "2017.12.12", "title": "18 са ранените при земетресението в Югоизточен Иран"}
{"url": "https://www.24chasa.bg/novini/article/6607996", "text": "Полицията издирва К. П. (42 г.) - с прякор Мраморския, за извършено от него престъпление на територията на столицата. Той е оказал яростна съпротива при задържането, ранил е единия от полицаите и е успял да избяга. До момента се укрива. Това съобщиха от пресцентъра на МВР. Хората, които имат допълнителна информация за издирвания, могат да сигнализират на тел.112 или в най-близкото районно управление на МВР. Анонимността им е гарантирана!", "date": "2017.12.12", "title": "Обявиха за издирване Мраморския, който рани полицай и избяга"}
{"url": "https://www.24chasa.bg/novini/article/6608294", "text": "5 са офертите на участниците в обществената поръчка за изграждането на нов мост над река Бели Осъм в Троян и пътна връзка за Троянския манастир и Орешак, съобщиха от пресцентъра на Агенция \"Пътна инфраструктура\". Проектът ще се изпълни със средства от бюджета на АПИ по програма „Ново строителство“. Индикативната му стойност е 2,2 млн. лв. без ДДС. Отворените оферти по реда на постъпването им в деловодството АПИ са на: • „ИСА 2000“ ООД; • „ОРС ИНФРАСТРУКТУРА“ ООД; • Обединение „П М Троян“, с участници: „Мостремонт 97“ ООД и „Пътстрой 92“ АД; • „Агромах“ ЕООД; • „СПЛ Троян 2018“ ДЗЗД, с участници: „ПСТ ГРУП“ ЕАД, „Пътстрой-Ловеч“ ЕООД и „ПСТ Плевен“ ЕООД. Проектът включва изграждането на нов мост над река Бели Осъм в град Троян и строителство на пътна връзка между път II-35 Троян - Ловеч и път III-357 Троян - Орешак. Новото съоръжение ще бъде с дължина 43,2 метра. Ще се рехабилитират и 100 метра от съществуващия път II-35 Троян - Ловеч. Отсечката е при входа на Троян и съвпада с улиците „Васил Левски“ и „Крайречна“ в града. Целта е транзитният трафик да се изнесе от центъра на града и да преминава през източния му край. Срокът за изпълнение на строителните дейности е 12 месеца.", "date": "2017.12.12", "title": "5 са кандидатите за изграждането на нов мост над Бели Осъм и връзка за Орешак"}
{"url": "https://www.24chasa.bg/novini/article/6608315", "text": "Русия ще запази една военноморска и военновъздушна база в Сирия и след изтеглянето на контингента си от страната, предава Reuters, като се позовава на официална информация от Кремъл, дадена във вторник. В понеделник президентът Владимир Путин започна изтеглянето на военните части от Сирия, тъй според Москва, терористичната групировка „Ислямска държава“, действаща в рамките на страната е почти победена, което означава че руските военни са изпълнили първоначалната си задача, съобщи \"Фокус\".  „Благодарение на факта, че операцията за спасяване на Сирия и освобождаване на сирийската земя от терористите е изпълнена, вече няма нужда от наличието на пълна бойна сила“, заяви във вторник говорителят Дмитрий Песков, като добави, че Москва все пак ще си запази базите в Латакия и Хмеймим, тъй като „терористите може да се опитат да се изправят“. Ако това стане, ще им бъдат нанесени „унищожителни“ удари, отбеляза още Песков.", "date": "2017.12.12", "title": "Русия запазва две военни бази в Сирия след изтеглянето на военните си части"}
{"url": "https://www.24chasa.bg/novini/article/6608322", "text": "Утре от 14.45 часа на \"Дондуков\" 2 държавният глава Румен Радев ще проведе среща с министър-председателя на Кралство Норвегия Ерна Сулберг, съобщава прессекретариатът на президента. След края на срещата ще бъде разпространено прессъобщение. От 16.30 часа в Гербовата зала на \"Дондуков\"2 президентът ще удостои посланика на Португалската република Луиш Фераш с орден \"Мадарски конник\" първа степен за неговите заслуги за укрепването и развитието на двустранните отношения между Република България и Португалската република, пише в съобщението.", "date": "2017.12.12", "title": "Румен Радев ще се срещне с премиера на Норвегия Ерна Сулберг утре"}
{"url": "https://www.24chasa.bg/novini/article/6608343", "text": "Европейският фонд за стратегически инвестиции (ЕФСИ), който помогна за възстановяването на икономиката, беше удължен до 2020 г. по време на пленарното заседание днес, съобщиха от пресслужбата на Европейския парламент. Той ще получи допълнителни средства за финансиране на повече проекти. Ключовите точки от проекта, договорени от евродепутатите и държавите членки и одобрени от Парламента като цяло:  ЕФСИ, известен също като плана „Юнкер“, ще бъде удължен до 2020 г. Целта е да се мобилизират до 500 млрд. евро;  Целта е да се компенсират пазарни слабости и инвестиционни пропуски, като се финансират иновативни проекти с високорисков характер, които иначе не биха били подкрепени;  Инвестициите трябва също така да насърчават създаването на работни места, особено за младите хора, растежа и конкурентоспособността, енергетиката, околната среда и климата, здравеопазването, научните изследвания и иновации, устойчивия транспорт, цифровия сектор и творческите индустрии и икономически по-слабите региони на ЕС;  Европейският парламент придобива правото да номинира член на Управителния съвет на ЕФСИ, който може да подобри прозрачността и отчетността. Насърчаване на регионални, местни и по-малки проекти:  Новите правила предвиждат по-голяма роля за Европейския консултантски център по инвестиционни въпроси с по-силно присъствие на местно ниво;  Ако е възможно, Европейската инвестиционна банка (ЕИБ) следва да делегира подбора и мониторинга на малките проекти на националните насърчителни банки, които са в състояние да подпомогнат покриването на регионални, секторни и трансгранични проекти;  В случай, че извънредни пазарни условия могат да възпрепятстват даден проект, ЕИБ следва, по изключение, да намали разходите за бенефициента на финансирането. „Дори вече скептиците са наясно, че планът \"Юнкер\" работи и дава резултати с реално отражение в европейската икономика. Например, за година и половина българските проекти са спечелили 360 милиона евро съфинансиране от ЕФСИ. С допълнителните частни инвестиции общата им стойност ще стигне 1.5 милиарда евро, което е 3% от БВП за 2017 г. Фактът, че България е втора по привлечени по плана „Юнкер“ инвестиции спрямо БВП, както и една от първите с регионално консултантско звено за изготвяне на проекти, показва, че администрацията и бизнесът ни са в крак с новите тенденции в Европа за използване на все повече финансови инструменти\", заяви Ева Паунова (ЕНП, България). ЕФСИ, изпълняван от Европейската инвестиционна банка, е създаден през 2015 г. за първоначален период от три години с цел мобилизиране на поне 315 млрд. инвестиции в реалната икономика. Европейската комисия предложи да се удължи периодът на продължителност до края на настоящата многогодишна финансова рамка (МФР) на ЕС през декември 2020 г., за да се постигне инвестиционна цел от 500 млрд. евро. Резултатите на ЕФСИ за всяка страна са публикувани на уеб страницата на комисията.", "date": "2017.12.12", "title": "Удължават и разширяват с 500 млрд. евро плана \"Юнкер\""}
{"url": "https://www.24chasa.bg/novini/article/6608364", "text": "Русенската полиция е разкрила случая с обрания в края на март миналата година трезор на клон на банка в Русе. Задържан е 48-годишен мъж. Това съобщиха днес от областната дирекция на МВР в крайдунавския град и от прокуратурата. До разкриването на случая се стигнало след упорита и задълбочена работа от служители на русенската полиция, под ръководството на Районната прокуратурата в града, предаде БТА.  През направен отвор от съседно външно помещение, със специално подготвени приспособления, през дупката са придърпани част от парите, които са се намирали на рафт. Взети са средства в различни валути - 150 000 лева, 7000 британски паунда и 12 000 щатски долара. Общата стойност е 188 385, 52 лева. 48-годишният И.П. е имал и съучастник, който е неустановен. Арестуваният мъж е привлечен като обвиняем, а днес Районният съд му е наложил постоянна мярка за неотклонение \"задържане под стража\".", "date": "2017.12.12", "title": "Задържаха мъж за обира на банков трезор в Русе през март 2016 г."}
{"url": "https://www.24chasa.bg/novini/article/6608366", "text": "\"Не можем повече да се преструваме, че промените в климата не са проблем и този проблем не може да бъде решен само с ограничаването и забраната на традиционното производство на енергия, нито само с лимитирането на емисиите на парниковите газове\". Това заяви президентът Румен Радев пред журналисти в Париж, цитиран от прессекретариата на държавния глава. По покана на президента на Френската република Еманюел Макрон, генералния секретар на ООН Антониу Гутериш и президента на Световната банка Джим Йон Ким, българският държавен глава представя страната ни на световната среща на върха в Париж „Една планета“, посветена на климатичните промени. „Виждаме какви са последствията от промените в климата – те стават все по драматични, засягат икономиките на всички държави, а много хора губят живота си“, подчерта Румен Радев. По думите на президента е необходим процес на дълбока трансформация на начина, по който се създават енергия, стоки и услуги. „Затова трябва да спечелим умовете и сърцата на младото поколение. Необходима е нова етика и нова култура в моделите на производство“, добави държавният глава. Според Румен Радев в процеса на трансформация трябва да бъдат включени и образователните системи, за да се влагат повече инвестиции в иновативни технологии и проекти. В отговор на въпрос президентът Радев подчерта, че всички хора и институции, ангажирани с климатичните промени са важни и благодари на публично известните личности, които подкрепят и инвестират в тази значима кауза. Последиците от глобалното затопляне са вече реална заплаха за много държави в света, посочи още българският държавен глава, който е разговарял в рамките на форума с премиера на Бангладеш г-жа Шейх Хасина. По думите на президента една държава с население от 165 млн. души и с много ниска надморска височина, която е застрашена от повишаването на нивото на световния океан, създава заплаха от мащабна миграционна криза. По време на форума Румен Радев е обсъдил и присъединяването на България към Шенгенското пространство с холандския министър-председател Марк Рюте. „Няма да е толкова лесно, колкото очаквахме. Ще трябва много работа“, посочи държавният глава. По-рано днес президентът Румен Радев участва заедно с ръководителите на делегациите, участващи в срещата на върха в Париж, в работна среща с президента на Френската република Еманюел Макрон в Елисейския дворец.", "date": "2017.12.12", "title": "Радев в Париж: Вече не може да се преструваме, че промените в климата не са проблем (Видео, снимки)"}
{"url": "https://www.24chasa.bg/novini/article/6608628", "text": "Камион с пясък блъсна и уби на пешеходна пътека 19-годишната студентка Фатиме в Благоевград. Тя била първи курс в ЮЗУ, учела за медицинска сестра. Завършила е гимназия с отличие. Състудентите й излязоха на протести.                                                                                                                                                                                                                                                                                                                       ", "date": "2017.12.12", "title": "Фатиме - още една безсмислена жертва"}
{"url": "https://www.24chasa.bg/novini/article/6608377", "text": "Срещу нападателя, който се опита да организира терористичен акт в Манхатън, бяха повдигнати официални обвинения, пише The Hill, цитиран от \"Фокус\". 27-годишният Акайед Юлла, който се опита да детонира бомба в нюйоркския квартал в понеделник, ще отговаря в съда заради организиране на терористична заплаха, подкрепа на тероризма и незаконно притежание на оръжие, съобщиха местните власти във вторник. В понеделник Юлла детонира конусовидна самоделна бомба на една от станциите на метрото в Манхатън, но устройството се оказа дефектно. В резултат „самотният вълк“ бе тежко ранен, докато други трима души са с леки наранявания. Няма данни за загинали след неуспешния опит. Юлла е разкрил, че се е опитал да организира атентат заради американските въздушни удари срещу екстремистите от „Ислямска държава“. От 2011 г. насам, когато нападателят е пристигнал в САЩ от Бангладеш, той не е извършвал престъпление, като най-вероятно се е радикализирал впоследствие.", "date": "2017.12.12", "title": "Повдигнаха официални обвинения срещу нападателя от Ню Йорк"}
