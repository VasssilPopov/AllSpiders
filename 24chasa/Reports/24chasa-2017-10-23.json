{"url": "https://www.24chasa.bg/novini/article/6510813", "text": "3 години и половина затвор за убийство по непредпазливост и 4 години и половина затвор при първоначален общ режим за подкуп на служебно лице получи бившата миска Анита Мейзер. Състав на Варненския окръжен съд я призна за виновна по обвиненията за смъртта на съпруга ѝ Николай Димов и опита да даде 30 000 евро на разследващ полицай, “за да оправи нещата”. Освен това Мейзер трябва да плати 8000 лв. глоба, 150 000 лв. кръвнина на майката на съпруга си, 9000 лв. разноски по делото и още толкова съдебни разходи. В сила влиза по-голямата присъда от 4 години и половина. Решението не е окончателно и може да бъде обжалвано или протестирано. “Знаех присъдата си предварително, всичко е уговорено”, каза на излизане от съдебната зала Мейзер. Според нея компетентните органи трябва да направят пълна проверка на телефонните разговори между съдии, прокурори и следователи и да видят, че делото срещу нея е поръчково. Преди това двойно по-висока присъда за Мейзер поиска Варненската окръжна прокуратура. Вместо получените при първото гледане на делото 3 г. затвор държавното обвинение пледира за 6 г. за подкуп на длъжностно лице и 4 г- за убийство по непредпазливост на съпруга ѝ Николай Димов. Близките на културиста пък настояваха за 300 хиляди лева кръвнина. Николай Димов умря миналата година на 14 август, задушен след връзване със свински опашки. Бившата участничка в конкурси за красота в залата си беше запушила ушите, докато наблюдаващият прокурор изнасяше факти около смъртта на Николай Димов. Тя плачеше тихо на подсъдимата скамейка и демонстрираше пълно разкаяние. Според майката на Николай Петранка обаче убийството на сина ѝ било умишлено и планирано предварително. Тя твърди, че снаха ѝ не съжалява за стореното и не вижда покаяние в поведението ѝ. “Синът ми е мъртъв, убит по жесток начин. Скалъпената история на Анита, че това е експеримент, е лъжа. Убийството на Ники е планирано във времето. Трупът на сина ми стоя 5 месеца, никой не направи подробен оглед. Има много пропуски, които не бяха взети предвид. Как Анита се кълне, че е обичала много сина ми, а в същото време го е оставила да се гърчи и умира пред очите ѝ Тя твърди, че иска прошка, но аз не видях да има смирение и съжаление при нея. Тя не престана да обижда другото ми дете, дъщеря ми. Така не показа уважение към смъртта на Ники. Искам мир за душата му. Искам справедлива присъда за умишлено убийство.” Майката на Николай обясни, че е чела много за т. нар. асфиксия и вече знае, че смърт при задушаване не настъпва веднага, а човешкото тяло се бори и се гърчи няколко минути преди края. Затова не вярвала на обясненията на снаха си. Петранка е коституирана като частен обвинител в процеса срещу Анита Мейзер. Защитата ѝ поиска за 52-годишната миска максималното наказание от 5 г. за смърт по непредпазливост - с година повече от държавното обвинение. Съдебномедицинската експертиза са изготвили експерти от Плевен, тъй като варненските им колеги си направили отвод заради оказан натиск. Близките на Николай обаче не приемат напълно заключенията ѝ, тъй като според тях те не са видели дори трупа, а са изготвили мнението си само по документи. Според частните обвинители квалификацията “смърт по непредпазливост” е удобна в случая, но имало много разминавания и неточности в обясненията на Мейзер, които квалифицираха дори като абсурдни. Според адвокат Иван Томов през 2011 г. Анита е инсценирала собственото си отвличане, за да провери любовта на съпруга си. Тя пък твърди, че след връщането му от САЩ го издържала напълно и пръснала 2000 долара за стероиди и хормон на растежа. Според нейните показания във фаталния ден съпругът ѝ се изкъпал, облякъл се и се подготвил за снимки, лягайки на масажната маса. Тя вързала ръцете, краката и врата му с т.нар. свински опашки. Отишла в съседната стая, без да забележи, че той се задушава. Върнала се, видяла, че има проблеми, но не успяла да го освободи от смъртоносната примка Излязла до близкия магазин, той бил затворен, отишла до съседния и като се върнала, Николай вече бил в безпомощно състояние. Тогава го набила. “След като се върнала от магазина, се ядосала и набила трупа, защото се е случило в апартамента ѝ - това е любовта на живота ѝ”, с ирония обясни нелепата ситуация адвокат Томов. Той твърди, че тя е опитала да си замаже следите, като отива до магазин с охранителни камери, а после е изхвърлила свинските опашки и сака, в който опитала да натика трупа на мъжа си. Само фактът, че от задържането си досега е зад решетките, спирал Анита Мейзер да сложи край на живота си. Това заяви самата тя в съдебната зала. Така с мъртвия ѝ съпруг щели да станат като Ромео и Жулиета. Тя от своя страна поиска от магистратите да бъде призната за невинна. “През декември излъгах съдията, че съм виновна, защото се изплаших и така мислех, че ще приключи по-бързо делото. Аз съм жертва на глупостите, които казах в съда, и сега това ми коства много”, каза бившата миска. Тя държа дълга реч в последната си дума пред съда, която си беше написала предварително и изчете старателно. “Невинна съм, не съм извършила нищо лошо. Ники се самоуби пред мен по непредпазливост и моята вина е, че бях свидетелка на нещастния случай”, обясни Мейзер. А мотива за желанието да сложи край на живота си повтаряше често в изложението си. Защитниците на обвиняемата се обединиха около мнението, че квалификацията на обвинението не е правилна и в случая не ставало въпрос за убийство, било то и по непредпазливост, а за нещастен случай. Освен това те настояват да бъде призната за невиновна и по обвинението за подкуп, защото според тях в случая ставало въпрос за “дума срещу дума”. Според адвокатите на Мейзер по това обвинение няма никакви доказателства освен показанията на полицай Веселин Радев. На 14 август миналата година тялото на Николай Димов бе открито в семейното им жилище край Евксиноград. Огромният културист бил на пода до масажната маса, задушен от свински опашки. Ден по-късно полицията арестува съпругата му и оттогава Мейзер е зад решетките. Самият факт, че е бил удушен по този начин, предизвика много коментари, а и Мейзер даде объркани обяснения, които се изключваха взаимно. При първия разпит обяснила, че със съпруга си за последно били заедно пред дома им, тя отишла до магазина, а той се прибрал. Когато се върнала в дома им, го намерила мъртъв. Според друго нейно обяснение самият Николай я помолил да го върже, за да снимат клип как със сила къса свинските опашки. Та го завързала и отишла да търси с кого да направи клипчето. Когато видяла, че се задушава, търсила ножица или нож, но не успяла да среже свинските опашки. След като Николай се задушил, Мейзер се опитала да изнесе тялото в сак на колелца, “за да излезе духът му”. Почистила капчиците кръв, които според нейните думи имало по пода, излязла да напазарува, изкъпала се, заредила пералнята, звъннала на Киро Скалата и му разказала версията за нападението в дома ѝ от други хора. През нощта се обадила и на адвокат. Излязла и изхвърлила сака и свинските опашки. Камерите в дома на Анита били изключени точно преди инцидента и са включени отново малко преди да дойде полицейският екип. Според варненските патолози, които си направиха отвод по случая, по тялото на Николай има следи от насилие. Носът му бил счупен, има наранявания по върха на езика, както и кръвонасядания от вътрешната страна на устните. Свинските опашки са дълги 45 см, а обиколката на врата му е 42 см в отпуснато състояние. Версията за други извършители отпада, тъй като достъпът до апартамента е ограничен.", "date": "2017.10.23", "title": "4,5 г. затвор за Мейзер, която задуши мъжа си  със свински опашки (обзор)"}
{"url": "https://www.24chasa.bg/novini/article/6510869", "text": "Идеята за европейска цивилизация е загинала, заяви турският президент Реджеп Тайип Ердоган, цитиран от Daily Sabah . Той разкритикува „липсата на интерес“ на европейските страни към хуманитарните трагедии в Сирия и Мианмар. „Европа загина в Босна, и бе погребана в Сирия. Труповете на невинните деца, които бреговете мият, са гробниците на западната цивилизация. За съжаление през последните седем години старите европейски ценности бяха дискредитирани и унищожени от самите си притежатели“, заяви турският президент на мероприятие в Анкара, което бе посветено на 14-тата годишнина от смъртта на босненския лидер Алия Изетбегович. „Тези, които не видяха престъпленията в Босна, са глухи и слепи за изстъпленията срещу рохингите“, каза Ердоган. Той добави, че времената и актьорите са се сменили, но човешкото страдание продължава, докато „империалистичните кръвопийци продължават да експлоатират“. „Каква е разликата между това, което се случи преди 25 години в Босна, и това което се случва днес в Сирия“, попита Ердоган.", "date": "2017.10.23", "title": "Ердоган: Идеята за европейска цивилизация е загинала"}
{"url": "https://www.24chasa.bg/novini/article/6510744", "text": "Две министерства - на туризма и на земеделието и храните, обединяват усилия, за заеме България челно място във винено-кулинарния туризъм. Като част от проекта “Сподели България” - общ на двете министерства, бяха представени 12 винено-кулинарни дестинации, които ще популяризират страната ни. “Избрахме дестинациите да са 12, като бройката отговаря на месеците в годината”, обясни министърът на туризма Николина Ангелкова. Дестинациите ще включват традиционни вина, характерна кухня за региона и близо 50 общини и около 100 туристически обекта. ( Да се борим дестинациите да достигнат броя на дните от месеца, пожела земеделският министър Румен Порожанов. Според него идеята е изключително добра, защото съчетава туризма с опознаване на традициите и местната кухня. Дестнациите не са окончателни, уточни Ангелкова. Предстои той да бъде качен в официалния сайт на Министерството на туризма, за да може всеки да се запознае с него, да изрази мнение или да представи препоръки. Следващият етап ще е обсъждането на дестинациите с бранша. Подготвят се 6 кръгли маси в страната, на които дестинациите да бъдат представени детайлно пред местния бизнес, организациите и общините. Предвижда се окончателните винено-кулинарни дестинации да бъдат обявени в средата на 2018 г. След това те ще бъдат дигитализирани и качени на сайта на ведомството. “Имаме идея в бъдеще да бъдат включени и в платформата “Аз обичам България” (I love Bulgaria), която беше създадена миналата година и рекламира 100 национални туристически обекта”, заяви Ангелкова. Инициативата “Сподели България” може да бъде в помощ на развитието и популяризирането на така наречения бавен туризъм, каза министър Ангелкова. Неговата концепция е свързана със запазване на традициите и културата, като се набляга на местната храна и обичаи “Давайки възможност на общините да популяризират новите винено-кулинарни дестинации, очакваме повече туристи да се насочат и към вътрешността на страната. Това ще допринесе за утвърждаване на България като дестинация за четири сезона и ще окаже положително влияние върху развитието на редица общини не само за туризма им, но и за икономиката на страната”, добави Ангелкова. Министърката се похвали, че за първите 8 месеца на 2017 г. страната ни е посетена от над 6,5 милиона туристи от чужбина, а на годишна база това е ръст от 8%. Постъпленията от туризъм за този период са 5,2 млрд. лв., или с 10% повече спрямо 2016 г. С 5,6 на сто повече са били чуждестранните туристи през активния летен сезон - достигат 4,3 милиона, приходите в тези месеци са над 3,7 млрд. лв. Прогнозата на министерството е за периода юни-септември тази година общият брой чуждестранни туристи да достигне до около 5,3 млн., което ще е увеличение от близо 6 на сто спрямо същите месеци на миналата година, съобщи Ангелкова. “Винените и кулинарни дестинации са важни не само за туризма, а и за българските производители. Те ще дадат възможност уникалните родни вина и продукти да достигнат до повече потребители, включително и чужденци”, убеден е министърът на земеделието Румен Порожанов. Той допълни, че всичка са обединени от целта българските продукти да се утвърдят, да се подобри тяхната конкурентоспособност и да се осигури достъп до нови пазари, на които те да заемат своето достойно място. Порожанов бе категоричен, че министерството му ще подкрепя усилията на българските производители на съхранят и възродят автентичните продукти по традиционни рецепти. България е вписала в европейския регистър две защитени географски указания - “Горнооряховски суджук” и “Българско розово масло”, припомни Порожанов. В европейския регистър на храните с традиционно специфичен характер са вписани още “Филе Елена”, “Луканка Панагюрска”, “Роле Трапезица”, “Кайсерован врат Тракия” и “Пастърма говежда”. В момента “Странджанският манов мед” се разглежда от ЕК като защитено наименование за произход. На национално ниво се разглежда и заявлението за регистрация на месо от Източно българска свиня, добави той. “България има регистрирани на европейско ниво и 54 вина със защитени наименования. Това ни подрежда на осмо място в ЕС по продукти със защитени наименования”, отбеляза министърът на земеделието. През последните години са изградени значителен брой винарни с места за дегустации и отсядане. Много от тях са разположени в близост до популярни забележителности, съчетани със съответната инфраструктура, което позволява пакетирането им в общ туристически продукт. Според изпълнителния директор на агенцията по лозата Красимир Коев България отдавна се е доказала с качествените вина и това се вижда от множеството отличия, получени на световните еноложки конкурси. “Заредени сме със сигурност, че инициативата ще успее. През последните години виненият бранш в България бе изцяло обновен”, каза Коев. Копривщица е малка община, но много голяма по история, традиции и дух, заяви кметът Генчо Герданов. Той настоя в историческите градове да се акцентира и върху земеделието и животновъдството. В Копривщица се раждали едни от най-вкусните картофи, каза кметът и добави. “Пред студентите акцентирам върху “културен”. Обяснявам им, че става въпрос за вино и храна, но и за историческите детайли”, каза доц. Соня Алексиева. Според нея в проекта трябва да се включат и траките. “Аз пия вино, не ме разбирайте погрешно, но къде е ракията в проекта”, попита шеговито тя. “Все още няма 12 часа. След това ще включим и ракията”, отвърна в същя дух Порожанов. той не изключи възможността проектът да бъде разширен в бъдеще. обхваща Кюстендил, Благоевград, Сандански и Мелник, известни предимно с червените си вина и с разнообразната си кухня. Тук дестинацията се съчетава с много културно-исторически забележителности и планински преходи из Рила и Пирин. Мелник и Сандански от своя страна имат много семейни винарни, които отдавна посрещат гости за дегустации и други мероприятия. Мелник, прочул се със сортове като “Широка мелнишка лоза”, отдавна е отправна точка именно на винено-кулинарни турове из България. обхваща Разлог, Банско, Гоце Делчев и Хаджидимово - район, известен и със ски курортите си, и с кулинарни изкушения като бабек, капама и редица други местни специалитети. В долината на Места също има многобройни селища, които развиват винен туризъм. Сред многото местни забележителности е например селото Илинденци, край което се намират прословутите скали с кошери на диви пчели. От столетия тези насекоми произвеждат мед, който се стича по скалите. съчетава районите на Пазарджик, Пловдив и Асеновград, пълни с многобройни винарни. Тракийската низина по принцип се слави като най-производителния район, в който се отглеждат най-добрите зеленчуци в България. Не бива да забравяме най-добрия “мавруд”, който се произвежда във и около Асеновград. Предимството на тази дестинация е в Пловдив, който може да бъде отправна точка за културно-историческата част от дестинацията със своите забележителности - Стария град, тепетата, археологическите разкопки и богатия си културен живот. като дестинация върви от Панагюрище през Копривщица, Старосел и Хисаря, към Казанлък. Районът е пълен с екопътеки, тракийски могили и много винарни. Тази дестинация е изключително подходяща за организиране на уикенд турове, съчетаващи преходи из Стара планина с винено-кулинарен туризъм, тъй като е близо до столицата и Пловдив. Не бива да пропускаме и Розовата долина, която отдавна е цел за многобройни гости от чужбина, тъй като никъде по света не може да се видят и усетят гледките и ароматите ѝ по време на брането на розите. включва района от Стара Загора до Сливен и Карнобат, като най-известното вино тук е памид. Сливен се слави като най-големия производител на праскови и други овощия. Карнобат отдавна е известен с многобройните винопроизводители, тук се включва и Ямбол - всичките те са традиционни производители на совиньон и сира. обхваща районите между долините на Тунджа и Марица, включващи Харманли, Любимец, Свиленград, Тополовград. Някои от тях се славят като традиционни производители на сусам и тахан. Това е също и винопроизводителен район, прочут със своите мерло, мавруд и шардоне. Но най-интересното е, че като бивш граничен район, в който навремето се е пътувало само с открит лист, той е опазен от индустриално замърсяване. Затова и всички вина и хранителни продукти, произвеждани тук, се славят като екологично чисти. обхваща Враца, Монтана и Видин, характерни предимно с червените вина и с гъмзата. Тук е пълно с туристически забележителности: крепостта Баба Вида, Белоградчишките скали, пещерите Магурата и Леденика. Всеки знае, че около Берковица се отглеждат поне двайсетина от най-вкусните сортове ягоди в България. Врачанският Балкан е пълен с местни производители на екологично чисти храни и напитки. - отправна точка тук е Плевен, в който има Музей на виното - единствен не само в България, но и на Балканите. Но районът обхваща и Оряхово, Свищов и Русе. Кулинарното изкушение тук е дунавската риба, като не бива да се забравя, че близостта до Дунав може да доведе туристи, които правят корабни круизи по реката, и районът може да бъде отправна точка и за някои от останалите винено-кулинарни дестинации. - това са Силистра, Добрич, Варна и Балчик, където традиционно се произвеждат бели вина, най-прочутото от които е димят, както и коняци. Кулинарното изкушение тук са черноморската риба и мидите от няколкото големи мидени ферми. Дворецът в Балчик, Побитите камъни, архитектурните и културно-историческите забележителности на Варна и региона също са средство за привличане на туристи. - най-добрите бели вина и брендита се произвеждат по Южното Черноморие. Созопол може да бъде отправна точка за много гости, които да бъдат изкушени от сушената риба и белите вина, произвеждани в региона. Бургас, Несебър, Поморие и Царево също са винопроизводителни райони, където е развито и производството на бренди и коняк. - културно-исторически забележителности, съчетани с осмарския пелин и пушените месни деликатеси - това е привлекателната част на тази дестинация. Тя включва районите на Велико Търново, Горна Оряховица, Търговище, Шумен, Плиска, Велики Преслав. Горнооряховският суджук, еленският бут - и двата деликатеса са включени в списъка на продуктите със защитени географски наименования. А осмарският пелин, чийто горчив привкус идва от известната едноименна билка, се съчетава по чудесен начин с тези деликатеси. Не бива да забравяме и брендитата, и конячените дестилати, произвеждани в района. обхваща Хасково, Кърджали и Ивайловград - район, пълен с малки семейни винарни. Любопитното тук е, че гостите ще се насладят както никъде другаде на местното чеверме и редица родопски специалитети, които не може да се опитат другаде. През 2016 година китайците са изпили общо 1,72 милиарда литра вино, което прави пазар за 2,3 млрд. долара. “Дори на съвсем малка част от този пазар да стъпи България със своите уникални вина, това пак ще е от полза за страната ви”, каза по време на представянето на проекта за винено-кулинарни дестинации съветникът по търговските въпроси на посолството на Китай у нас Яо Чаоиънг. Той похвали производителите на български вина и храни, но отбеляза, че въпреки старанието им техните мощности са прекалено малки и поне количествата вина, които произвеждат, трудно се налагат в чужбина заради ограничените серии. ", "date": "2017.10.23", "title": "България на картата на винения туризъм"}
{"url": "https://www.24chasa.bg/novini/article/6510899", "text": "В Париж кметове на 12 световни градове подписаха декларация за мерки по достигане на нулеви емисии на замърсяване. Шофьорите на стари и замърсяващи коли вече плащат почти двойно за движение в центъра на Лондон, предаде   От днес там влиза в сила нова такса от 10 лири за коли, регистрирани преди 2006-та. Тя се прибавя към сегашната такса от 11,50 за шофиране в най-натоварените райони на града. Екоактивисти определят новата мярка като недостатъчна, критиците изтъкват, че тя наказва най-бедните шофьори, но кметът Садик Хан е решен да осигури по-добър въздух за лондончани. Новата такса засяга коли, които не покриват стандарта Евро четири. Платената зона действа между 7 и 18 часа от понеделник до петък. Според градската управа това е първата от серия мерки за подобряване качеството на въздуха в Лондон. Под действието й ще попадат 34 хиляди шофьори месечно.", "date": "2017.10.23", "title": "Нова такса за замърсяващи коли в Лондон"}
{"url": "https://www.24chasa.bg/novini/article/6510897", "text": "Ръководителите на 17 от общо 81 дипломатически представителства на България в чужбина ще останат начело на мисиите си още поне една година, въпреки че мандатите им изтичат, пише в. \"Телеграф\". Причината е предстоящото председателство на Съвета на ЕС в първите шест месеца на следващата година. Мярката касае дипломатите ни, чийто мандат изтича непосредствено или по време на председателството. Целта е да бъдат обезпечени всички ангажименти в първата половина на следващата година и да се избегне ситуацията нов посланик да влиза в организацията \"в движение\". Затова на постовете си ще останат посланиците ни в Аман, Бразилия, Делхи, Джакарта, Дъблин, Исламабад, Канбера, Киев, Кишинев, Копенхаген, Никозия, Осло, Подгорица, Прага, Скопие, Тел Авив и Виена. Някои от тях са натоварени с допълнителна работа, тъй като представляват страната ни в няколко държави или институции. Румяна Митрева е ръководител на дипломатическата ни мисия в Осло, която обхваща Норвегия и Исландия, Валери Йотов отговаря за Бразилия, Еквадор, Перу, Колумбия, Венецуела, Суринам и Кооперативна република Гвиана. Сергей Мичев отговаря за Индонезия, АСЕАН, Бруней Дарусалам, Малайзия, Сингапур и Източен Тимор, а Светослав Спасов е постоянен представител към ООН, Организацията за сигурност и сътрудничество в Европа и международните организации. Освен тях задграничните командировки са удължени и за 11 служители в Постоянното ни представителство в Брюксел.", "date": "2017.10.23", "title": "17 посланици с година бонус към мандата заради председателството на ЕС"}
{"url": "https://www.24chasa.bg/novini/article/6510922", "text": "Шофьорите да се движат с повишено внимание и съобразена скорост по АМ \"Хемус\", в участъка между тунел \"Витиня\" и тунел \"Топли дол\", поради намалена видимост от мъгла. Това съобщи пресцентърът на Агенция \"Пътна инфраструктура\". От там информират, че е възстановено движението по пътя София - Перник.                                                                                                                                                                                                                                                                                                                                                                                                                                                                                                                                                                                                                                              ", "date": "2017.10.23", "title": "АПИ: Повишено внимание по АМ \"Хемус\" заради мъгла"}
{"url": "https://www.24chasa.bg/novini/article/6510745", "text": "По-ниските обезщетения за първите 3 дни болнични и затегнатите условия за достъп до обезщетението за безработица, заложени в проектобюджета на Държавното обществено осигуряване, бяха отхвърлени от Надзорния съвет на НОИ. Това стана с гласовете на бизнеса и КНСБ. Една от спорните мерки в бюджета е от 2018 г. работодателите да изплащат едва 50% от осигурителния доход през първите три дни от болничния на служителите вместо сегашните 70%. Намаляването на обезщетението за първите 3 дни е под предлог, че през последните години болничните листове постоянно нарастват и има съмнения, че част от тях са с фалшиви диагнози. Преди вчерашното заседание управителят на НОИ Ивайло Иванов каза, че засега няма нагласи това предложение да се оттегли. Още в петък обаче социалният министър Бисер Петков допусна, че то може да се промени в хода на обсъжданията на бюджета. парите за болнични, достъпа до обезщетението за безработица, много малкото увеличение на пенсиите”, обясни Ася Гонева, национален секретар на КНСБ и председател на Надзорния съвет на осигурителния институт. Изненадващо президентът на КТ “Подкрепа” Димитър Манолов подкрепи предложения бюджет. Гласувал “за”, въпреки че намирал много кусури, защото се е ядосал на работодателите, обясни той. Но се надява на промени между първо и второ четене в парламента. Според Манолов тогава трябва да отпадне предложението за болничните. Една от възможностите е да остане старият вариант със 70% обезщетение. и хората да не губят права”, категоричен бе синдикалният лидер. Работодателите също не подкрепиха проекта. Не са съгласни с промяната за обезщетенията при болничните. Според тях обаче те трябва да се плащат изцяло от държавата. Бизнесът е и твърдо против административно увеличение на минималните осигурителни доходи с 3,9%, както и увеличението на минималната заплата до 510 лв., като затова миналата седмица поискаха и оставката на министър Бисер Петков. Има и доста други спорни въпроси, обясни зам.-шефът на Българската стопанска камара Димитър Бранков. Сред тях - дълго отлаганата реформа за инвалидните пенсии и решенията на ТЕЛК, както и отказът за дефиниране на ясна перспектива за т.нар Сребърен фонд. Проектобюджетът на Държавното обществено осигуряване ще бъде обсъден в петък от Националния съвет за тристранно сътрудничество. Тогава ще се гледа и отпадането на клас прослужено време. След това той ще мине на гласуване през Министерския съвет, оттам се внася в парламента и може да бъде приет от мнозинството, независимо от вчерашното му отхвърляне от надзора на НОИ. Работна група към Министерството на здравеопазването ще предложи мерки за справяне с фалшивите болнични. Това съобщи шефът на НОИ Ивайло Иванов. В момента се прави анализ на болничните, който показва, че има предприятия и фирми, в които над 50 % от служителите са в продължителен болничен. При управителя на НОИ е идвал английски собственик на фирма в Ихтиман, който е разказал, че само за шест месеца са му представени 700 болнични, при положение че има 500 служители. Един лекар пък е издал 200 от листовете с диагнозите за обезщетение. Заради многото болнични собственикът има проблем с изпълнението на поръчките за кожени седалки на известни автомобилни компании. Той е силно притеснен и според него “това го няма никъде по света”, разказа случката Иванов. “Не може да се каже колко от болничните са фалшиви, защото тези, които идват в НОИ, са изрядни - те идват по електронен път и отговарят на изискванията”, обясни Иванов. Според него има диагнози, които не са истински, но това не може да се проверява от института. Работим за ограничаването на фалшивите болнични, но как точно ще стане това, ще предложат експертите в комисията, каза зам. здравният министър Мирослав Ненков. Според него последващият контрол, след като вече е издаден болничният лист, е абсолютно безпредметен, защото той документално е прекрасно оформен. “Трябва да образоваме моите колеги, тези, които издават болничните листове. В крайна сметка те нанасят огромна щета”, каза още д-р Ненков.", "date": "2017.10.23", "title": "Надзорът на НОИ отхвърли промените за болничните (Обзор)"}
{"url": "https://www.24chasa.bg/novini/article/6510836", "text": "Огнеборци все още изваждат преобърналия се микробус от шосето на пътя София-Перник край с. Владая, съобщиха очевидци за \"24 часа\". Сигналът за инцидента бил получен малко след 18 ч. Според първоначалната информация на катаджии микробусът е самокастрофирал, след като шофьорът изгубил контрол над волана и се преобърнал. Както стана ясно, пострадали са 7 души. На място има полиция, пожарна и Бърза помощ. Движението се регулира от Пътна полиция. Там е и шефът на столичния КАТ комисар Тенчо Тенев. В района има километрични задръствания. От КАТ съветват шофьорите да ползват обходен маршрут: с. Горно Драгичево-с. Драгичево -кръстовище Драгичево.", "date": "2017.10.23", "title": "Вадят преобърналия се бус край Владая"}
{"url": "https://www.24chasa.bg/novini/article/6510834", "text": "Двата най-богати региона в Италия здраво подкрепиха по-широка автономия от Рим на референдуми в неделя. В Ломбардия и Венето на повече права за местното самоуправление. Но организаторите дебело подчертаха, че не искат независимост като каталунците. Засега. Силно развитите области се управляват от дясната Северна лига - инициатор на движението за повече власт. Референдумите нямат задължителна сила, а целят да придадат по-голяма тежест на местната управа в преговорите за автономия с Рим, който според в. “Кориере дела сера” е готов на диалог. Исканията са предимно икономически и финансови. Двете области настояват и сами да решават проблемите на сигурността и имиграцията - права, които изискват конституционни промени. Над 60% от избирателите дадоха вот на референдума във Венето с главен град Венеция, а в Ломбардия с център Милано гласуваха около 40 на сто. Към 10 млн. души там имат право на глас.  “Допитването показа, че са възможни реформи в рамките на конституцията”, каза областният управител на Венето Лука Дзая от Северната лига. “Ние не сме Каталуня. Тя иска да стане 29-а държава - член на ЕС. А ние - не. Засега оставаме част от италианската нация”, заяви ломбардийският му колега и съпартиец Роберто Марони. И двамата политици настояват за поддръжка на бедния Юг. Ломбардия внася в бюджета 54 млрд. евро повече данъци, отколкото получава за разходи. За Венето тази сума е 15,5 млрд. евро. Двете области осигуряват 30% от националния доход на Ботуша. “Данъците ни трябва да останат тук, а не в Сицилия”, коментира 84-годишният венецианец Джузепе Колона. Други пуснаха глас за “по-близка до нас и ефективна политика с по-малко бюрокрация и разхищения”. Центробежните сили в Европа са повод за тревога - Шотландия, Каталуня, а сега Венето и Ломбардия, коментира “Дойче веле”. Радиостанцията припомня, че преди време Северната лига искаше да отдели Севера от Юга и да създаде държава “Падания”.", "date": "2017.10.23", "title": "Милано и Венеция поискаха автономия (обзор)"}
{"url": "https://www.24chasa.bg/novini/article/6510748", "text": "Почивката в Гърция ще излиза по-скъпо от догодина, когато се въвежда нов данък, наречен “такса престой”. Тя ще се прилага върху хотели и квартири, което ще оскъпи цената на нощувките. В същото време властите в Атина готвят и нови сурови санкции за шофьорите. Солени глоби и отнемане на книжка заплашват водачи, които хвърлят фаса си извън колата, говорят по телефона или карат в аварийната лента, съобщи гръцкият в. “Катимерини”. Новият туристически данък се възприема като абсурден удар върху туризма - един от малкото сектори на гръцката икономика, който устоява на кризата. Таксата за туристически престой ще се изчислява като фиксирана сума на ден и на стая и ще бъде определяна в зависимост от типа настаняване. “Такса престой”, която влиза в сила от 1 януари 2018 г., ще се прилага върху хотели и квартири и ще бъде в размер между 0,50 евроцента и 4 евро на стая за нощ. Хотелите с една и две звезди ще плащат 0,50 евро, тризвездните - 1,50 евро, четиризвездните - 3 евро, а Таксите за стаите и апартаментите под наем ще бъдат между 0,25 и 1 евро, съобщават месни медии. Новият данък ще бъде включен в общите разходи за престой и гостите няма да бъдат таксувани отделно. Таксата е част от пакета мерки за справяне с финансовата криза, които правителството прие през май. Гръцката хотелиерска камара призова кабинета да оттегли мярката с мотива, че тя ще навреди дългосрочно на икономиката. Гърция вече има най-високите данъчни ставки за туристически услуги в сравнение с други конкурентни средиземноморски страни. Според неотдавнашно проучване на 100 евро, които един четиризвезден хотел в Гърция получава от гостите, над 33 евро отиват за данъци. Турция прилага най-ниската ставка от 8%, Кипър - 9%, а в Италия и Испания данъкът за хотелските услуги е 10%. В същото време Гърция предвижда нови строги санкции за шофьорите. В категория “високорисково поведение”, за която те се предвиждат, вече влизат говоренето по мобилен телефон при шофиране, изхвърлянето на цигара от автомобила, спирането на места за инвалиди, карането в аварийната лента, както и движение на тирове в бързата крайна лява лента. Промените са част от новия Закон за движение по пътищата, внесен за гласуване от Министерството на транспорта. Заедно с високите глоби за тези нарушения При първо нарушение - за два месеца, при второ - за четири, а при трето нарушение шофьорите отиват на изпит. Новият закон ще увеличи ограниченията на скоростта и ще третира и велосипедистите, пише в. “Български новини”. Транспортният министър на Гърция Христос Спирдзис заяви, че по-високите санкции целят да се спре поведението на много шофьори, които “плащат глоби и продължават с нарушенията”. Друга промяна в новия закон е обвързване на размера на глобите за шофьорите с техния доход.", "date": "2017.10.23", "title": "Гърция въвежда данък турист, удря шофьорите със  сурови наказания"}
{"url": "https://www.24chasa.bg/novini/article/6510805", "text": "За първи от 53 години бе направен ремонт и изцяло бяха обновени Клиникато по детска хирургия и спешното отделение за деца в университетската спешна болница “Пирогов”. Стаите, приемната и кабинетите в слънчево жълто и синьо, бяха официално открити в присъствието на министър-председателя Бойко Борисов, здравния министър Николай Петров, посланика на САЩ в България Ерик Рубин, Нанси Шилър, президент на фондация “Америка за България”, директора на болницата проф. Асен Балтов, негови колеги и представители на лекарското съсловие. Това е първият ремонт на клиниките от създаването им през 1964 г. Реновирани са 3 етажа и 65 стаи на лечебното заведение, детската реанимация и операционна зала, детска коремна и гръдна хирургия, хирургия на новородени и консултантските кабинети. Детската клиника по ортопедия и травматология все още не е обновявана, но това е включено в плановете на лечебното заведение. “Благодаря на всички, които са отделили средства. Няма значение кой колко е дал, важното е да е от сърце. Желая да нямате пациенти, да стоите без работа А ако се наложи децата да дойдат тук, да си излизат живи, здрави и щастливи”, обърна се към всички Бойко Борисов. “Тук е мястото, където идват най-тревожните хора. Няма по-лошо от това, нещо да се случи с детето ти. Затова е важно поне обстановката, а вече и апаратурата и квалификацията, които имат докторите и сестрите, да са добри, за да бъдат хората по-спокойни. Когато средата е лоша, и се е случило нещастие на детето ти, ти е виновен целият свят. А ние си бяхме виновни, защото откакто е построен “Пирогов”, тези клиники не са пипани”, допълни той. Проектът за ремонта, който е за 2,9 млн. лв. обедини “Америка за България” и българския бизнес. Фондацията дари 400 000 лв. от благотворителна кампания “Малките герои”. “Първоначалният план беше по-малък - ремонт на приемната на детското отделение. Идеята бързо порасна, след като множество щедри спонсори се присъединиха, за да подкрепят инициативата. В допълнение към това над 8000 души изпратиха SMS дарения в DMS кампанията “Малките герои”, разказа президентът на “Америка за България” Нанси Шилър. Българският бизнес участва в проекта чрез дарения УниКредит Булбанк, Hewlett Packard, ИКЕА, AstraZeneca, частни дарители. Министерство на здравеопазването също участва в проекта. С държавните средства на стойност 2,5 млн. лв. е направен ремонтът и е закупена нова апаратура, а с дарените е създадена приветлива за децата среда, като е обновен интериорът в стаите и коридорите с приказни герои, оборудвана е детска занималня и е изградена детска площадка в двора на болницата. “С обновяването на Клиниката по детска хирургия и спешното приемно отделение за деца правителството показва ангажимента си към грижата за децата. Дава знак, че “Пирогов” е важен и държавата ще продължи да стои зад него”, каза здравният министър проф. Николай Петров. По думите му медицинската грижа за деца там е най-голяма. 3000 пациенти годишно минават през детските клиники на “Пирогов”, а 1800 от тях биват оперирани, каза проф. Асен Балтов. “Най-трудното беше, че ремонтът трябваше да се върши в движение, защото нямаше как да спрем работата на тези клиники. Детска гръдна и Детска кърмаческа неонатална клиника са уникални и много важни за страната ни. Там идват най-малките пациенти. Имаме 5 нови кувьозa и оперираме деца 7 до 10 дни след раждането им”, каза още професорът. Дори и сега клиниките са пълни с деца, уточни проф. Балтов. Създаването на приветлива среда за децата е важно, за да бъдат те спокойни в болничната среда. “Когато едно дете влезе в болницата, независимо че има болка, когато нещо му отвлече вниманието, му помага да се почувства по-добре”, обясни той. ", "date": "2017.10.23", "title": "След 53 години за първи път ремонт в клиниката за деца  на “Пирогов”! (Обзор)"}
{"url": "https://www.24chasa.bg/novini/article/6510703", "text": "Директорът на Регионалния исторически музей във Варна проф. Валентин Плетньов е издъхнал около 16 ч.  в понеделник в реанимацията в областната болница във Велико Търново, научи \"24 часа\". Той пострада тежко точно преди месец при нелеп битов инцидент. Плетньов паднал по стълби на къщата си в търновското село Леденик, където бил с колеги археолози около Деня на независимостта. На 23 септември вечерта проф.Плетньов бе приет в болницата с тежка черепномозъчна травма, в кома и с мозъчен кръвоизлив.  Състоянието му бе много тежко и лекарите се въздържаха от прогнози за оцеляването му. Въпреки положените усилия от страна на медиците, археологът е издъхнал без да дойде в съзнание. ", "date": "2017.10.23", "title": "Почина шефът на Варненския исторически музей проф. Плетньов, не дойде в съзнание"}
{"url": "https://www.24chasa.bg/novini/article/6510737", "text": "Безплатни годишни карти от Столичната библиотека ще получат утре желаещите по случай 89-ия ѝ рожден ден. Не само в централата ѝ на пл. “Славейков”, но и във филиалите ѝ (\"Студентски\", \"Сердика\" и \"Люлин\") ще има празнична програма. В библиотеката - майка ще бъдат представени книги на Константин Стоилов, Кирил Христов, Петко Тихолов и Васил Пундев (11 ч). Ще има изложба “Картини от грамофона” и поетична вечер, посветена на Георги Константинов (18 ч). В детския отдел са предвидени срещи с автора и героите на книгата “Мая и концертът на талантите” и с художника Христо Кърджилов, с когото ще се творят народни носии (10,30 ч).", "date": "2017.10.23", "title": "Безплатни годишни карти от Столичната библиотека утре"}
{"url": "https://www.24chasa.bg/novini/article/6510733", "text": "32-годишен сириец, заподозрян във връзки с джихадистката групировка \"Ислямска държава\", беше поставен под предварителен арест в Гърция по обвинения в \"участие в терористична организация\", съобщи Франс прес, позовавайки се на съдебни източници. Мъжът, кандидат за убежище, чието име не се съобщава, беше арестуван на 18 октомври в град Александруполис, Североизточна Гърция. Той пристигнал от Турция миналата година и живеел в Солун с жена си и двете си деца. Сириецът бил задържан от полицията, след като постъпили оплаквания за упражнявано от него насилие над собственото му семейство. Според агенция АНА-МПА мъжът е бил наблюдаван от полицията, защото бил смятан за подозрителен след пристигането си през юни 2016 г. на егейския остров Лерос няколко месеца след голямата миграционна вълна от 2015 г. Според полицейски източник той първоначално признал, че се е включил в редиците на \"Ислямска държава\" преди да избяга от тях, но впоследствие отрекъл това признание, обяснявайки го с грешка в превода.", "date": "2017.10.23", "title": "Арестуваха сириец, заподозрян във връзки \nс \"Ислямска държава\""}
{"url": "https://www.24chasa.bg/novini/article/6510732", "text": "Трима от пострадалите в катастрофата край Драгичево са настанени в УМБАЛСМ „Пирогов“. Това съобщи за  „Фокус“ говорителят на болницата Мария Пойразова. Двама от пострадалите са докарани в противошоковата зала на болницата. „Състоянието им е тежко. Наложи се единият пострадал да бъде опериран по спешност. Другият остава в противошокова зала за допълнителни прегледи и подробни изследвания“, обясни Пойразова. „Третият пострадал, който е и най-младият от всички докарани в „Пирогов“. Той е в спешното на болницата. Оплакванията му са основно в областта на главата и крайниците“, добави тя. Мария Пойразова уточни, че от „Пирогов“ имат готовност да поемат толкова пострадали, колкото е необходимо. „Независимо от това колко е тежко състоянието им“, каза още тя.", "date": "2017.10.23", "title": "Двама от пострадалите в катастрофата край Драгичево са в тежко състояние"}
{"url": "https://www.24chasa.bg/novini/article/6510746", "text": "Японски специалисти от медицинския университет на префектура Тиба научно доказаха способността на кучетата да надушват онкологични заболявания, пише в. \"Никей\" Учените провели поредица от експерименти с няколко лабрадора. На тях им била предоставяна за подушване урина на здрави и на болни от рак пациенти, с установена диагноза. При всички ракови образци кучетата безпогрешно откривали невидимите им \"маркери\". Тези домашни любимци започнаха да откриват тежки заболявания още в края на 80-те години на миналия век. Но едва напоследък се постигат убедителни резултати за откриване на рак в клинични условия. През 2015 година при подобен експеримент в болнично заведение в Милано бяха открити от кучета тумори при рак на простата с точност от 98 процента. По мнението на учените изучаването на механизма на обонянието на кучетата ще им позволи значително да подобрят методите си на диагностика на раковите заболявания още на ранен етап.", "date": "2017.10.23", "title": "Учени доказаха способността на кучетата да надушват тумори"}
{"url": "https://www.24chasa.bg/novini/article/6510666", "text": "7 души са ранени, след като бус се обърна край Драгичево, съобщи МВР. Сигналът за инцидента е подаден на тел. 112 минути след 18 часа. Към мястото са насочени екипи на полицията и линейки. Пострадалите се транспортират към различни болници.                                                                                                                                                                                                                                                                                                                       ", "date": "2017.10.23", "title": "Бус се обърна край Драгичево, 7 са ранени"}
{"url": "https://www.24chasa.bg/novini/article/6510670", "text": "3 години и половина затвор за убийство по непредпазливост и 4 години и половина затвор при първоначален общ режим за подкуп на служебно лице. Това е присъдата на първа инстанция за бившата миска Анита Мейзер. Състав на Варненския окръжен съд я призна за виновна по обвиненията за смъртта на съпруга й Николай Димов и опита да даде 30 000 евро на разследващ полицай, за да \"оправи нещата\". Освен това Мейзер трябва да плати 8 000 лв. глоба, 150 000 лв. кръвнина на майката на съпруга си, 9 000 лв. разноски по делото и още толкова съдебни разходи. В сила влиза по-голямата присъда от 4 години и половина. Решението не е окончателно и може да бъде обжалвано или протестирано. \"Знаех присъдата си предварително, всичко е уговорено\", каза на излизане от съдебната зала Мейзер. Според нея компетентните органи трябва да направят пълна проверка на телефонните разговори между съдии, прокурори и следователи и да видят, че делото срещу нея е поръчково.", "date": "2017.10.23", "title": "4 години и половина затвор за Анита Мейзер"}
{"url": "https://www.24chasa.bg/novini/article/6510642", "text": "Лошото време започна в Гърция, като първото силно явление за тази година бе наречено Дедал, съобщава  . Лошото време вече е стигнало до Кефалония, Превеза и Патра. Бързата промяна на времето с дъжд, гръмотевични бури, градушки и силни ветрове започна от запад и по-късно ще удари на север, а мощни метеорологични явления чакат в островите на Егейско море и Източните Додеканези. Тази сутрин се случи рядко атмосферно явление до летището в Кефалония. Водно торнадо премина на сушата и засегна близкото село Мениес. За щастие, страшилището не успя да причини материални щети, оставяйки само ужас в очите на местните хора.", "date": "2017.10.23", "title": "Бурята Дедал удари Гърция с градушки и торнадо (Видео)"}
{"url": "https://www.24chasa.bg/novini/article/6508778", "text": "- Това е най-големият стартъп инкубатор в света. Ние ги представляваме за България. Организираме тази академия от три години, помагаме на предприемачи. - Правим много дейности, организираме събития, имаме ментори, които говорят с всяка компания. Имаме също много силно присъствие в социалните медии. Днес не е трудно да се достигне до бизнеса, стига да искаш. - Наричаме го тест, който опитва да мери “предприемаческото ДНК”, както казваме ние. Той се провежда онлайн, продължава 2 часа и в него основно има психометрика, оценяване на поведение. Търсим онези неща, които сме преценили, че трябват, за да си предприемач. - Емоционална интелигентност, желание за преследване на успеха, приемане на обратна връзка, т.е. на ответна информация. Това не е тест, който показва черно и бяло, а който дава профил на успешния предприемач Сравняваме го с най-голямата база данни в света. Ако няма голямо съответствие или никакво, не става “студент”. - Самата програма и тя е своеобразен тест. Тя е много трудна, умишлено трудна. Такава, която да накара хората да се огънат, да се откажат. А всъщност се опитваме да симулира реалността. Целта е да се доберем до сериозни и мотивирани хора, с характер, които не се спират пред трудностите, а умеят да ги преодоляват. Който се откаже, ние не инвестираме в него. Помежду си неслучайно я наричаме академия за командоси, а тя всъщност е академия за предприемачи. Трудните ситуации учат предприемачите на това, че нищо не се постига лесно. Учи ги и как да го направят по-лесно. - Трудно е да се генерализира. Но грешките си приличат. Много, особено млади хора, си мислят, че да си предприемач, е нещо секси, нещо забавно. Искаме да видят, че то всъщност е сериозна работа. Ако решат, че е за тях, продължават. Ако не, спестяваме им разочарование на бъдещ етап. Защото един бизнес фалира тогава, когато предприемачът се откаже. Ако не го направи, винаги има начини нещата да се случат. Нас ни интересува не идеята, а човекът зад идеята, на когото ние помагаме как тя да се реализира. - Почти всички имат една хипотеза за продукт, който на тях им харества. Правят сложни платформи, технологично изпипани, но скъпи и безсмислени. Защото се оказва, че пазарът не ги иска, не ги търси, не ги приема. Това, на което ги учим, е винаги да тестват пазара и едва тогава да се впускат в останалото - Ние имаме финансов интерес да го правим. В глобален план така са създадени около 3000 компании. В България го правим два сезона, сега започваме трети. Създадени са 21 компании, от които половината са полуживи, а другите са на етап преосмисляне на идеята. Но тъй като бизнес се прави трудно, трябва да минат поне 3-4 години за обективна оценка. Нашата помощ продължава и след завършване на академията - Не ги учим как да рискуват, а как да преценяват риска, което е нещо различно. Предприемачеството не е само риск, а е основно работа. Ако обичаш риска, ние не можем да променим това, но можем да те накараме, когато има ситуация, да я направиш по-малко рискова. Интересно е, че хората идват с някаква идея, но като видят, че тя не работи, я променят, създават нещо ново, което пазарът го търси, и така минимизират риска. - Видяхме в тази банка иновативно мислене, мениджмънт, който мисли и за този сегмент от пазара. Това е полезно и за тях самите- те влизат в един нов пазар, в който също научават нови неща, и променят своята стратегия. Нещо, което ни импонира и на нас.", "date": "2017.10.23", "title": "Милен Иванов: Академията  ни е като  за командоси, а обучаваме предприемачи на успешен бизнес"}
{"url": "https://www.24chasa.bg/novini/article/6510681", "text": "Израелският министър на отбраната Авигдор Либерман заяви, че четири ракети са били изстреляни от Сирия срещу Голанските възвишения, пише The Times of Israel, цитиран от \"Фокус\" Според Либерман, ракетите са целенасочено изстреляни от „Хизбула“ срещу Израел. „Не говорим за случаен удар. Това е целенасочен удар извършен от Хизбула с разрешението на Асад, в опит да ни въвлекат в конфликт“, каза Либерман по време на фракционна среща в израелския кнесет. „Разглеждаме Асад като отговорен за всяко ракетно нападение от неговата територия“, допълни израелският министър. Либерман призова и Русия, да „сдържа Хизбула“", "date": "2017.10.23", "title": "Израел: „Хизбула“ изстреля четири ракети от Сирия, за да предизвика война"}
{"url": "https://www.24chasa.bg/novini/article/6510679", "text": "Леките автомобили няма да усетят въвеждане на тол таксите, по-силно ще го усетят тежкотоварните. А приходите от тол системата ще се разходват за поддръжка на пътната инфраструктура и за строежа на нови скоростни отсечки от републиканската пътна мрежа, открои регионалният министър Николай Нанков пред БНТ.  За 5 месеца доведохме процедурата по тол системите до едно необратимо развитие, тъй като имаме вече избран изпълнител. Очакваме да се обжалва решението - има нормално законоустановени процедури. Надявам се ще приключим процедурата до няколко седмици, каза Нанков.  Нашите юристи са убедени, че процедурата е напълно прозрачна и законосъобразна. Рискът с тол системите не е толкова голям. Всеки ден е важен за тол системите. Финансовата компания оцени щетите без тол системата на над 1 млн, затова всеки ден е важен.  Предвижа се пътищата, които ще попаднат в обхвата на тол таксите, да не са повече от 2/3 от републиканската пътна мрежа. Който натоварва повече пътната мрежа, той ще плаща повече, каза Нанков. Всички тунелни тръби ще бъдат ремонтирани, отбеляза още той.  До етапите на въвеждането трябва да са готови нормативната база, тарифирането, финансовия модел и обхвата на пътищата. ", "date": "2017.10.23", "title": "Нанков: Леките коли няма да усетят въвеждането на тол таксите"}
{"url": "https://www.24chasa.bg/novini/article/6510686", "text": "Единственият начин за справяне с британските граждани, които се бият за „Ислямска държава“, е те да бъдат елиминирани, заяви британският министър за международното развитие Рори Стюърт, цитиран от \"Мидъл Ийст Монитор\". „Единственият начин да се оправим с тях, в повечето случаи, би бил да ги убием. Това са лица, които екзекутират хора в гръб, който държат жени и деца като заложници, и който измъчват и убиват, опитвайки се да наложат волята си с насилие. Опасявам се, че нашият отговор, когато някой прави такива неща, е да се справим с него“, заяви Стюърт. Стотици британски граждани се бият на страната на „Ислямска държава“ и други групировки, предаде \"Фокус\".", "date": "2017.10.23", "title": "Британски министър: Британците, които се бият за ИДИЛ, трябва да бъдат елиминирани"}
{"url": "https://www.24chasa.bg/novini/article/6510692", "text": "Кои са факторите, изграждащи лидера, в днешното динамично общество? Как се става лидер в условията на глобализация, миграция и дигитализация? Как модерното образование може да подпомогне създаването на лидера? Своите отговори на тези въпроси ще даде президентът Росен Плевнелиев по време на предстоящите \"Вечери на Американския университет в България\", които ще се проведат между 30 октомври и 28 ноември в Пловдив, Плевен, Русе, Варна и Бургас. Поредицата от срещи с обществеността на тези градове е под мотото \"Лидерите на бъдещето\", което е и основната тема в лекцията на президента Плевнелиев (2012-2017). Той ще сподели визията си за бъдещето на лидерството в контекста на глобализацията, миграцията и дигитализираното общество. Стъпвайки на личния си професионален и лидерски път, президентът Росен Плевнелиев ще представи ключовите фактори за изграждане на лидера в днешно време, ще очертае нужните качества и умения, съобразени със съвременната динамика в обществото, както и какъв тип модерно университетско образование може да подсигури развиването им. Срещите са насочени към представители на местната власт, бизнес общности, медии и потенциални студенти на АУБ. На събитията ще присъстват преподаватели и студенти от АУБ, а в помощ на кандидат-студентите на място ще има и консултант по приема в АУБ. Той ще е на разположение за всички въпроси относно кандидатстването, живота в кампуса на университета, ивънкласни дейности, успеваемост на завършилите и други факти относно обучението в университета. Наскоро бившият държавен глава на България пое важна мисия – да бъде специален посланик на АУБ. Сред целите му са промотирането на България като образователна дестинация на световно ниво и привличането на отлични студенти и висококвалифицирани преподаватели в България. В Пловдив срещата е на 30 октомври от 19 ч в \"Рамада Пловдив Тримонциум\". Срещата на Плевнелиев в Плевен е на 31 октомври, 19 ч, в Арт Център Плевен. На 7 ноември е дискусията в Русе, от 19 ч в хотел \"Космополитан\". Морската столица ще е домакин на срещата с Плевнелиев на 13 ноември от 19 ч в хотел \"Черно море\". На 28 ноември от 19 ч в Бургас, в Културен център \"Морско казино\" е последната спирка от обиколката.", "date": "2017.10.23", "title": "Росен Плевнелиев с цикъл лекции в страната, организирани от Американския университет"}
{"url": "https://www.24chasa.bg/novini/article/6510704", "text": "Автомобил, който е джип или \"баничарка\", гори в локалното платно на бул. \"Цариградско шосе\" в столицата, на една спирка от \"Плиска\" в посока центъра, видя репортер на \"24 часа\". Гори предницата на колата. Явно пожарът е отскоро, защото нито движението край него е спряно, нито има пристигнали коли на пожарната.", "date": "2017.10.23", "title": "Кола пламна в локалното на \"Цариградско шосе\" в София"}
{"url": "https://www.24chasa.bg/novini/article/6508737", "text": "Цената на кравето масло продължава да отбелязва нови рекорди, като вече се е вдигнала почти двойно за една година. В края на октомври 2016 г. пакетче от 125 грама на едро е струвало 1,34 лв, а сега вече е 2,30 лв. Това сочат данните на Комисията по стокови борси и тържища. За сравнение - в края на август годишното повишение бе с 50%. Това означава, че през последните два месеца цената се е вдигала ударно. Данните показват, че само за миналата седмица поскъпването е с почти 10%. По магазините пакетче от 250 грама от вносните марки се продава за 6-8 лева, има и цени над тези. Причината за рязкото поскъпване на маслото е засиленото търсене най-вече в Китай. Цените на световните пазари също се удвоиха за една година. От 2500 евро за тон масло през април 2016 година сега цената е близо 7000 евро. Във Франция вече се усещал недостиг на масло, предаде Франс прес. “В резултат на недостиг на френско мляко доставчиците не са в състояние да изпълняват поръчките ни за масло”, гласи надпис в един от френските супермаркети. А французите са на първо място по потребление с 8,2 кг масло годишно на човек. Заедно с бума в търсенето има и недостиг на мляко. Свива се производството на най-големия износител в света - Нова Зеландия, а също така и в Европа. Преди две години имаше спад на цените и свръхпроизводство заради отмяната на квотите. Това накара фермерите да ограничат отглеждането на млекодайни животни, заради което сега има дефицит. У нас например цената на прясното мляко през юни е била 56,68 лева за 100 кг, а през октомври вече е над 61 лева. ", "date": "2017.10.23", "title": "Маслото с нов рекорд, поскъпна двойно за 1 г."}
{"url": "https://www.24chasa.bg/novini/article/6510797", "text": "Няколко дни, след масовите протести в Добруджа срещу добива на газ проговаря фирмата инвеститор, предаде Експертите на „Русгеоком БГ“ са категорични, че страховете на хората са неоснователни. Според инвестиционното им намерение компанията ще добива природен газ, а не шистов. В земният пласт на 2700 метра дълбочина имало естествени пукнатини и пори от които ще се извлича газа. Именно за това няма да се използва методиката хидравлично разкъсване или така наречения фракинг. От компанията припомнят, че в Добруджа вече има функциониращи газови находища в района на Спасово и Тюленово, и до момента няма регистрирани замърсявания на почвата и водата.", "date": "2017.10.23", "title": "Няма да има добив на шистов газ в Добруджа"}
{"url": "https://www.24chasa.bg/novini/article/6510820", "text": "Британският външен министър Борис Джонсън призова западните страни да действат заедно с регионалните си съюзници в Близкия изток за „сдържането“ на Иран, пише изданието от ОАЕ The National, цитирано от \"Фокус\". В същото време Джонсън потвърди, че Великобритания е ангажирана с иранското ядрено споразумение. Той изнесе реч, в която разкритикува иранските оръжейни доставки за хутите в Йемен, намесата на Техеран в Ирак и „откровено изненадващата“ подкрепа за сирийския президент Башар Асад.", "date": "2017.10.23", "title": "Борис Джонсън призова западните страни да действат за „сдържането“на Иран"}
{"url": "https://www.24chasa.bg/novini/article/6510600", "text": "Заплахата от развиването на севернокорейски ядрени оръжия и конвенционални оръжейни програми, е достигнала до „критично и застрашаващо“ ниво, заяви японският министър на отбраната, цитиран от The Independent . По време на срещата си с министрите на отбраната на САЩ и Филипините, Ицунори Онодера заяви, че е важно страните, които са засегнати от севернокорейската ядрени криза да действат срещу заплахата от Пхенян. „Трябва да предприемем внимателно изчислени и многообразни отговори, за да се изправим срещу нивото на заплахата“, каза той, цитиран от \"Фокус\". ", "date": "2017.10.23", "title": "Японският министър на отбраната: Севернокорейската ядрена заплаха е на\n„критично“ ниво"}
{"url": "https://www.24chasa.bg/novini/article/6510617", "text": "Корнелия Нинова не е пострадала тежко при катастрофата, станало по-рано днес. Наложило се е обаче да мине през „Пирогов”, тъй като предишната й катастрофа беше съвсем скоро. Тогава тя имаше повече травми. Няма опасност за живота й, за съжаление, това е много неприятен инцидент. Това каза пред   депутатът от БСП Александър Симов. В БСП не е новост да има вътрешно напрежение, вътрешно-партийни противопоставяния, но аз лично не смятам, че Корнелия Нинова е заплашена от бламиране, каза Симов по повод последния пленум на БСП. \"Решението за Конгреса мина с повече гласове, но дори и с 4 гласа да е минало, това все пак е надделяване. Линията на Корнелия Нинова надделя\", допълни той.", "date": "2017.10.23", "title": "Александър Симов: Корнелия Нинова не е пострадала тежко при катастрофата"}
{"url": "https://www.24chasa.bg/novini/article/6510615", "text": "Нападателят на журналистката от руското радио \"Ехото на Москва\" Татяна Фелгенгауер не се е познавал с нея и по първоначални данни страда от психическо разстройство. Това твърди източник от московските правоохранителни органи, цитиран от ТАСС.  Нападателят бе задържан от охранители и предаден на полицията. Линейка транспортира ранената в болница в тежко състояние, но според лекари без опасност за живота. По думите на източника от полицията на разпита задържаният се е представил като Борис Юриевич Гриц, като е отговарял \"неадекватно\" на въпросите, предаде БТА. Мъжът казал, че от 2012 г. е в \"телепатичен контакт\" с Фелгенгауер, която нощем го била преследвала сексуално чрез този контакт. \"Възможно е той да се е намирал в невменяемо състояние и да страда от психическо разстройство\", каза източникът на ТАСС и добави, че арестантът ще бъде пратен на психиатрична експертиза. От пресслужбата на московското управление на МВР съобщиха, че задържаният е чуждестранен гражданин и че възможен мотив за нападението е лична неприязън. ", "date": "2017.10.23", "title": "Мъжът, нападнал водещата на радио \"Эхо Москвы\", страда от психическо разстройство"}
{"url": "https://www.24chasa.bg/novini/article/6510631", "text": "Полицията в Рио де Жанейро заяви, че бразилски полицаи са застреляли и убили по погрешка испански турист, предава AFP. Полицаите са застреляли испанския гражданин, който се е намирал в бедно предградие, където две седмици по-рано са били убити двама служители на реда. Властите заявиха, че автомобил „е преминал през полицейска блокада“ в един от бедните квартали на Рио де Жанейро, което е принудило полицаите да стрелят, тъй като не са знаели, че в превозното средство има турист", "date": "2017.10.23", "title": "Бразилската полиция уби испански турист по погрешка"}
{"url": "https://www.24chasa.bg/novini/article/6510372", "text": "Окръжна прокуратура-Стара Загора привлече като обвиняеми две лица за убийство в с. Паничерево, общ. Гурково. На 22.10.2017 г., в 00.05 ч., на тел.112 в РУ на МВР-Казанлък е получено съобщение за масово сбиване пред \"Дискотеката\" в с.Паничерево, общ.Гурково. По-късно е получено съобщение от ЦСМП-Гурково, за това, че пред здравното заведение са били докарани четири лица, две от които починали, а останалите две с прободни и порезни рани. Установено е, че е настъпило масово сбиване между две групи лица от ромски произход. Двете групи са били всяка от около 15 човека, като едната група е била от с. Паничерево а другата от гр. Нова Загора. В резултат на сбиването Иван И., на 39 г., и синът му Антон А. на 23 г., и двамата от гр.Николаево са починали. Лицата Димитър А., на 21 г., от гр.Николаево, е с прободна рана в гърба и порезни рани по ръцете и главата, а Иван А., на 34 г., от гр.Николаево, е с порезни рани по ръцете. Извършени са два огледа на местопроизшествие, разпитани са множество свидетели и са назначени съдебно медицински експертизи. На 23.10.2017 год. в качеството на обвиняеми лица са привлечени Ангел С. А., на 24 г. и Виолета А. А., на 26 г. за това, че на 21.10.2017 год. в с. Паничерево, общ. Гурково, в съучастие помежду си умишлено са убили две лица - Иван И. и Антон А., като престъплението е извършено от Ангел А. в условията на опасен рецидив. Наказанието, което се предвижда за това престъпление, е лишаване от свобода от 15 до 20 години, доживотен затвор или доживотен затвор без замяна.", "date": "2017.10.23", "title": "Мъж и жена обвиняеми за двойното убийство в Паничерево"}
{"url": "https://www.24chasa.bg/novini/article/6510321", "text": "Нов рекорден ръст по посещения регистрира сайтът на \"24 часа\" през септември - 8,43% и 9,57% на годишна база - това показват новите данните на Gemius . Това е най-високият резултат, постиган от създаването на 24chasa.bg, а прогнозата за октомври е още по-висока. С новия си резултат сайтът на \"24 часа\" се издига с още едно място в класацията на новинарските сайтове, изпреварвайки сайта на агенция \"Блиц\". Така 24chasa.bg вече е вторият най-голям новинарски сайта, като първо място се държи от \"Вести\", който почти няма свои новини и само препубликува информации от други източници, като разчита основно на трафик, прехвърлен от други сайтове в неговата група. Реално  , защото Gemius измерва само българския трафик, а всеки пети в 24chasa.bg, както и в мобилния   , влиза от чужбина. Мобилният сайт на \"24 часа\" има ръст от 10,72% за септември, което го прави  . В статистика на Gemius влизат и читателите на \"24 часа\" в Instant Articles - 24chasa.bg e и една от първите български медии, които създадоха в началото на годината  , където вече има над 40 000 читатели всеки ден. Gemius oтчита и най-новата аудитория на \"24 часа\" - от аналогичната новинарска платформа AMP, която създадохме наскоро с Google, където вече четат над 20 000 уникални потребители всеки ден. 1. Направихме редизайн на мобилната версия и я обогатихме с още съдържание, включително много видео. Сега мобилната версия на сайта не се различава много визуално от десктоп версията, но зарежда съдържанието по-бързо и е много по-удобна за ползване от мобилно устройство, включително само с една ръка (виж видеото). 2. Създаването на съвместните платформи с Facebook - Instant Articles и с Google - AMP. 2. Глобалната тенденция е до съдържанието да се стига все повече от мобилни устройства. При повечето големи световни новинарски сайтове съотношението мобилни-десктоп потребители е от 50 на 50 до 70% в полза на мобилните версии.  Най-много  медийни канали  има брандът „24 часа” – общо 10, между които десктоп и мобилни сайтове, фейсбук и туитър канали, както и други мултимедийни платформи.   Още един от сайтовете на МГБ – на  , е номер 1 в своя сегмент, показват данните на Gemius за септември. Неговото съдържание се разпространява чрез 5 онлайн платформи. Всички останали сайтове от групата на МГБ имат ръст през тази година, като при повечето той е двуцифрен.", "date": "2017.10.23", "title": "Сайтът на \"24 часа\" с рекорден ръст 8,43% за септември, m.24chasa.bg - №1 новинарски"}
{"url": "https://www.24chasa.bg/novini/article/6510385", "text": "Държавният секретар на САЩ Рекс Тилърсън пристигна на изненадващо посещение в Афганистан в понеделник, за да обсъди новата стратегия на Вашингтон с президента Ашраф Гани, предава AFP, като се позовава на официално съобщение от американското посолство. В Кабул първият дипломат на Вашингтон отново потвърди ангажимента на САЩ към правителството в Кабул и регионалните партньори „за постигане на мир в Афганистан“ и унищожаване на „сигурните убежища за терористите, които заплашват тази цел\", се казва в изявление, публикувано в социалната мрежа „Туитър“, предаде \"Фокус\".", "date": "2017.10.23", "title": "Държавният секретар на САЩ пристигна на изненадваща визита в Кабул"}
{"url": "https://www.24chasa.bg/novini/article/6510392", "text": "Бивш затворник заведе дело срещу управата на американски затвор, която му отказала медицинска помощ при 4-дневна ерекция, съобщи Лента, цитирана от БТА. Дъстин Ланс, който е на 32 години, излежавал присъдата си в затвор в окръг Питсбърг, щата Оклахома през декември. Един от съкилийниците му му дал хапче, което причинило болезнена ерекция на младия мъж. Състоянието, наречено приапазъм, продължило 91 часа. Той неведнъж се оплакал на надзирателите си, но те само му се присмели. Ланс получил медицинска помощ едва 4 дни след приема на хапчето. В резултат той имал необратими здравословни последствия. Бившият затворник заведе дело за защита на гражданските си права и очаква да осъди затвора за сумата от 5 милиона щатски долара. Властите от окръга призоваха съда да отхвърли иска, защото в приложените от мъжа документи пише, че той е мъртъв. Адвокатът на бившия затворник каза, че объркването се дължи на грешка на нотариус. Той обеща, че ще вмъкне корекции в текста и ще премахне препратките към смъртта на Ланс. Приапазъмът е многочасова болезнена ерекция, която не е свързана с полова възбуда. Състоянието може да доведе до съсирване на кръвта, възпалителни процеси и дори до гангрена.", "date": "2017.10.23", "title": "Бивш пандизчия съди US затвор за отказана помощ при 4-дневна ерекция"}
{"url": "https://www.24chasa.bg/novini/article/6510453", "text": "Само фактът, че от задържането си досега е зад решетките спирал обвинената в убийство по непредпазливост Анита Мейзер да сложи край на живота си. Това заяви самата тя в съдебната зала. Така с мъртвия й съпруг щели да станат като Ромео и Жулиета. Тя поиска от магистратите да бъде призната за невинна. \"През декември излъгах съдията, че съм виновна, защото се изплаших и така мислех, че ще приключи по-бързо делото. Аз съм жертва на глупостите, които казах в съда и сега това ми коства много\", каза бившата миска. Тя дължа дълга реч в последната си дума пред съда, която си беше написала предварително и изчете старателно. \"Невинна съм, не съм извършила нищо лошо. Ники се самоуби пред мен по непредпазливост и моята вина е, че бях свидетелка на нещастния случай\", обясни Мейзер. А мотивът за желанието си да сложи край на живота си, се повтаряше често в изложението й. Защитниците на обвиняемата се обединиха около мнението, че квалификацията на обвинението не е правилна и в случая не става въпрос за убийство, било то и по непредпазливост, а за нещастен случай. Освен това те настояват да бъде призната за невиновна и по обвинението за подкуп, защото според тях в случая ставало въпрос за \"дума срещу дума\", тъй като по това обвинение нямало никакви доказателства, освен показанията на полицай Веселин Радев. Варненският окръжен съд ще чете присъдата на Анита Мейзер в 18 часа днес.", "date": "2017.10.23", "title": "Анита Мейзер искала умре, за да са като Ромео и Жулиета"}
{"url": "https://www.24chasa.bg/novini/article/6510464", "text": "Словакия се превърна в проевропейски остров в региона си, заяви днес премиерът Роберт Фицо след изборите в Чехия през уикенда, на които пожънаха успехи антисистемни партии, съобщи Ройтерс, цитирана от БТА. Надали можеше да се намери по-добро време за нашата среща от сега, ден след чешките избори, каза Фицо. \"Никога не съм се осмелявал да коментирам вътрешнополитическата ситуация в други страни. Но съм доволен, че Словакия се превърна в проевропейски остров в своя регион\", заяви той. Партия АНО на чешкия милиардер Андрей Бабиш спечели изборите и макар нейният водач да я нарича \"проевропейска\", той е противник на по-нататъшната интеграция на ЕС и приемането на еврото. Изненадващ успех отбеляза и крайнодясната партия \"Свобода и пряка демокрация\", която иска Чехия да напусне ЕС.", "date": "2017.10.23", "title": "Фицо след изборите в Чехия: Словакия е проевропейски остров в региона"}
{"url": "https://www.24chasa.bg/novini/article/6510466", "text": "Руската полиция извършва проверка, след като получи информация за взривно устройство в сградата на Московския държавен университет „М.В. Ломоносов“, предава ТАСС . „Постъпи анонимно съобщение относно заплаха за взрив“, заявиха от полицията. На място е пристигнал екип от кинолози със специално обучени кучета, предаде \"Фокус\".", "date": "2017.10.23", "title": "Евакуираха Московския държавен университет заради сигнал за бомба"}
{"url": "https://www.24chasa.bg/novini/article/6510467", "text": "Националният синдикален блок организира днес протести в 29 окръга в Румъния, както и пред сградата на правителството в Букурещ, с призив за оттегляне на планираното прехвърляне на социалните осигуровки от работодателите към служителите, съобщава Аджерпрес, цитирана от БТА.  В зависимост от реакцията на правителството ще продължим с протестните си действия съгласно вече обявения календар, тоест организиране на най-малко 10 улични демонстрации на местно ниво в периода между 30 октомври и 10 ноември и един голям митинг в Букурещ, се посочва в съобщение на синдикалната организация. Днешните демонстрации, които са част от календар на протестните действия, одобрен на 12 октомври, ще се състоят пред префектурите на 29 от общо 41-те окръга в страната. В Букурещ протестът ще се проведе на Площада на победата, където се намира сградата на правителството. Синдикатите се опасяват, че планираният трансфер на социалните осигуровки от работодателя към служителя ще доведе до намаляване на доходите на трудещите се. Според анализ на финансовия всекидневник \"Зиарул финанчиар\", за да останат нетните заплати на служителите през 2018 г. на досегашното си ниво, работодателите ще трябва да увеличат брутните заплати с 23 процента, което е малко вероятно да се случи.", "date": "2017.10.23", "title": "Румънци на протест срещу прехвърлянето на осигуровките от работодателите към служителите"}
{"url": "https://www.24chasa.bg/novini/article/6510479", "text": "Днес по внесен от Софийска градска прокуратура (СГП) обвинителен акт, Софийски градски съд (СГС) постанови 30-годишна осъдителна присъда спрямо Кристиян Гочев за извършено от него убийство по особено мъчителен начин и с особена жестокост спрямо две лица – майка му и дядо му. Това съобщиха от пресцентъра на Прокуратурата на Р България. На 10 октомври 2017 г. СГП е предала на съд Кристиян Гочев за извършени от него на 25 юли 2016 г. брутални убийства на майка му и дядо му. Кристиян Гочев бил наркотично зависим и това обуславяло крайно конфликтното му поведение с пострадалите, с които живеел в общо жилище. Поводите за скандалите били постоянните му претенции за пари към майка му и разпродажбата на нейни вещи, за да си осигури средства за наркотици. На 25 юли 2016 г. след поредния спор по този въпрос, Гочев нападнал майка си с мачете и нож и й нанесъл 45 прободно-прорезни рани по главата и цялото тяло. Докато нанасял ударите притискал тялото й към земята, в резултат на което причинил двустранно счупване на ребра и гръдната кост.  След настъпване на смъртта, отстранил очните й ябълки и част от кожата на гърба. Смъртта не настъпила мигновено, поради което пострадалата изпитвала интензивни и мъчителни болки, и могла да изпита ужаса от яростта на нападателя и настъпващия летален изход. Привлечен от първоначалните писъци на пострадалата в стаята влязъл и вторият пострадал - дядо на извършителя.  Гочев го нападнал, като при събарянето му на земята му причинил двустранно счупване на всички ребра и му нанесъл удар с точило в дясното око, проникващо в черепната кухина и увреждащо мозъка. Нараняването предизвикало състояние, несъвместимо със живота, но преди настъпването на смъртта пострадалият изпитал мъчителни болки и ужас от неминуемата смърт. След това Гочев пренесъл телата на жертвите в една от стаите и включил електрическа печка, за да ускори процеса на разлагане. На следващия ден направил опит да прикрие следите от престъплението, като почистил жилището. Престъплението било разкрито на 29 юли 2016 г. при посещение на служители на полицията, с цел да върнат на Гочев изгубената му лична карта. В рамките на проведено на 23 октомври 2017 г. съкратено производство пред СГС Гочев се е признал за виновен и му е наложено наказание „доживотен затвор“. В съответствие с разпоредбата на чл. 58а от Наказателния кодекс то е редуцирано на 30 години „лишаване от свобода“.", "date": "2017.10.23", "title": "30 години затвор получи наркозависим, убил жестоко майка си и дядо си"}
{"url": "https://www.24chasa.bg/novini/article/6510509", "text": "Надзорният съвет на НОИ не утвърди проекта на бюджет на Държавното обществото осигуряване за 2018 година, съобщиха пред журналисти председателят на Надзорния съвет Ася Гонева, заместник - председателят на Българската стопанска камара Димитър Бранков и президентът на КТ \"Подкрепа\" Димитър Манолов, цитирани от БТА. Проектът не получи необходимите гласове в Надзорния съвет на НОИ - половината, плюс един от състава на съвета, а ние не бяхме в пълния състав, уточни Гонева, която е и изпълнителен секретар на КНСБ. Против са гласували представителите на работодателите, както и Ася Гонева. Представителят на КТ \"Подкрепа\" Димитър Манолов е подкрепил проекта на бюджет. Гонева аргументира гласа си с това, че има много рестрикции, свързани с правата на хората като парите за болнични, достъпът до обезщетението за безработица, много малкото увеличение на пенсиите и други. Тя припомни, че КНСБ има своите предложения по проектобюджета, които по сметки на синдиката ще намалят и разходите с около 117 милиона лева. Сред предложенията са максималният осигурителен доход да стане 3000 лева, максималната пенсия 1000 лева. КНСБ настоява още за увеличение на вноската за безработица с един процентен пункт . Синдикатът не подкрепя и това, че се предлага изискване за по-дълъг осигурителен период за получаване на правото на обезщетение за безработица. От 2018 година човек трябва да се е осигурявал поне 12 месеца през последната година и половина, а не както е в момента само 9 месеца. Тъй като сезонната, временна и срочна заетост все повече си пробива път, според КНСБ трябва да се даде възможност на хората да натрупват права, а не да се гонят да работят навън и тук да внасяме кадри от трети страни. Така по думите на Гонева се наемат хора в туризма, които не знаят езика и трудно се обучават от работодателите. КНСБ смята, че е приемливо да се доказват 12, но от 36 месеца. Президентът на КТ \"Подкрепа\" Димитър Манолов заяви, че се е ядосал на работодателите и все пак е подкрепил бюджета, въпреки че му намира много кусури с надеждата необходимите промени да бъдат направени между първо и второ четене в парламента. По думите на Манолов е важно да се подкрепи идеята, че тогава, когато някой отказва да участва в преговори, нещо трябва да му се случи. Той уточни, че става въпрос за преговорите по минималните осигурителни прагове и отказът на бизнеса да участва. \" Защото в правото има един основен постулат - не можеш да черпиш права от собственото си противоправно поведение\", заяви Манолов. Синдикалистът се надява предложението за изплащането на болничните през първите три дни само на 50 процента от дневната надница да отпадне , като ако държавата иска да прави остъпки на работодателите, да поеме разликата и хората да не губят права. Бюджетът на НОИ предстои да бъде разгледан от НСТС, след това върви по своя път в МС и парламента.", "date": "2017.10.23", "title": "Надзорният съвет на НОИ не утвърди проекта на бюджет на ДОО за 2018 г."}
{"url": "https://www.24chasa.bg/novini/article/6510519", "text": " Тежка катастрофа преди половин час е станала на главен път София- Варна в близост до село Български извор. Тир, пътуващ в посока Варна, се е занесъл на мократа настилка и на десен завой е навлязъл в насрещното платно, където също е имало тир, пътуващ в срещуположната посока за София. За нещастие между двете големи машини е попаднал бус, който бил буквално размазан. По първоначална информация има един загинал, най-вероятно шофьора на буса. Възможно е жертвите да се повече. В момента разрязват смачканото до неузнаваемост возило, за да се види дали то се е превърнало в ковчег за повече хора. Движението в този участък в момента е затруднено. Пътят е отбит, тъй като се извършва оглед и се оказва първа помощ на пострадалите.", "date": "2017.10.23", "title": "Два тира смазаха помежду си бус на пътя София- Варна, поне 1 убит"}
{"url": "https://www.24chasa.bg/novini/article/6510508", "text": "Да увеличи дела на професионалното образование е една от задачите в краткосрочен план пред Министерството на образованието и науката, това съобщи днес в Стара Загора просветният министър Красимир Вълчев. Той призна, че предизвикателствата пред българската икономика по отношение на работната ръка предстоят тепърва, тъй като след 10-20 години ще има остър недостиг на работна сила, особено голям е проблемът с намирането на работници със средно специално образование. Министърът участва в среща с работодатели и работодателски организации от региона, посветена на създаването на квалифицирани кадри за местния бизнес. Бизнесът поиска да бъде намален броят на учениците в езиковите гимназии за сметка на професионалните средни училища, което предизвика оживени дискусии, да бъде създаден Национален център по медиация, който да бъде посредник между бизнеса и образователните институции, както и в Стара Загора да бъде открита нова политехническа гимназия по швейцарски модел, която да обедини няколко от сегашните професионални гимназии в града. Кметът на Стара Загора Живко Тодоров смята, че трябва да се обърне фунията във висшето образование. Влизането в университетите да става лесно, но да се прецизира образованието вътре в тях. \"Кандидати за началници има много, трябва да се промени манталитетът на младите хора, които гледат за завършат някакво висше образование без намерение после да работят по тази си специалност\", каза още кметът Тодоров. Във всички системи на обществено-икономическия ни живот има недостиг на кадри, обобщи министър Красимир Вълчев. \"Проблем има и с образователните резултати. Нивото пада все повече. Много деца отпадат от училище, защото не знаят български. Затова смятам, че е важно да бъде въведено задължителното посещение на детска градина от 4-годишна възраст\", допълни министърът. Той изрази съгласие с работодателите, че миграцията на млади и образовани българи продължава да е голям проблем за бизнеса, но в последните години се наблюдава и завръщане на български специалисти от чужбина у нас. \"Ако в България достигнем 65-70 процента от заплатите на ЕС, обратната миграция ще е масова\", убеден е той.", "date": "2017.10.23", "title": "Просветното министерство ще увеличи дела на професионалното образование"}
{"url": "https://www.24chasa.bg/novini/article/6510541", "text": "Германец, обвинен в принадлежност към \"гражданите на райха\" - движение, което отказва да признае германската република, чието разрастване поражда притеснения - бе осъден днес на доживотен затвор за убийството на полицай през 2016 г., съобщи Франс прес. Петдесетгодишният Волфганг План бе признат за виновен за извършване на убийство, опити за убийство и нанасяне на тежки телесни повреди от съд в Нюрнберг, където срещу него се водеше дело от края на август, съобщи БТА. Това престъпление ненадейно разкри пред широката общественост подробности за тези \"граждани на райха\", смятани дотогава за леко смахнати, но като цяло безобидни, въпреки че отказват да плащат данъци, глоби и социални осигуровки. Съдебният процес бе следен с голямо внимание в Германия. След като дълго време не отдаваха голямо значение на \"райхсбюргерите\" , германските власти извършиха след този случай редица арести на симпатизанти на движението, сред което има неонацисти, хора, изпитващи носталгия по кайзера, привърженици на конспиративни теории и хора с езотерични увлечения. Според германските власти броят им в момента е около 15 000, от които 900 са десни екстремисти.", "date": "2017.10.23", "title": "Доживотен затвор за германец, убил полицай и ранил други двама през 2016г."}
{"url": "https://www.24chasa.bg/novini/article/6510558", "text": "Каталунският лидер Карлес Пучдемон получи предложение за убежище от малка организация във Франция, бореща се за по-голяма автономия на френския департамент Източни Пиренеи, наречена Комитет за самоопределение на Северна Каталуния, предаде Асошиейтед прес. Нейният председател Робер Казановас заяви пред осведомителната агенция, че в село Теза има вила, предвидена за Пучдемон, както и 20-30 апартамента за други членове на неговия кабинет, ако бъдат принудени да напуснат Испания и пожелаят да установят каталунско правителство в изгнание, съобщи БТА. \"Стига да няма международна заповед за арест на Пучдемон, той ще може да живее във Франция\", каза Казановас. Испанският главен прокурор Хосе Мануел Маса предупреди, че провъзгласяване на независимост на Каталуния може да вкара в затвора председателя на каталунското правителство, съобщи днес телевизия \"Антена 3\", цитирана от ТАСС. По-рано агенция Еуропа прес предаде, че прокуратурата е подготвила иск срещу Пучдемон, в случай че обяви отцепване на Каталуния от състава на Испания.", "date": "2017.10.23", "title": "Предлагат на Пучдемон убежище във Франция, където да създаде правителство в изгнание"}
{"url": "https://www.24chasa.bg/novini/article/6510575", "text": "Турски гражданин с инициали З. С., който пътувал за България, е бил задържан от граничните власти на ГКПП Капъкуле. На гишето за паспортна проверка той бил задържан по подозрение, че е свързан с ФЕТО - терористичната организация на ислямския проповедник Фетуллах Гюлен, обвинявана, че е организатор на осуетения опит за преврат през миналата година. Според турските власти З.С. фигурирал в списъка на комуникационната система \"ByLock\", която според разследващите е използвана за комуникация от хората, свързани с Гюлен, които са заподозрени в участие или връзка с пуча. Властите разполагат със списък на всички, които са ползвали системата \"ByLock\", и ги разследват.", "date": "2017.10.23", "title": "Турчин, подозиран във връзки с ФЕТО, е арестуван преди да влезе в България"}
{"url": "https://www.24chasa.bg/novini/article/6510497", "text": "Бариери или други сериозни препятствия вместо пътни полицаи да спират автомобилите при затворени временно пътища през зимата. Това поискаха представители на Пътната полиция от Ямбол и Сливен на среща за зимната подготовка в Стара Загора, организирана днес от АПИ. Мотивът им, че със сегашната практика се губи човешки ресурс, който може да се използва по-рационално на други места. Случаите, когато недисциплинирани шофьори нарушават забраните и да не спазват пътните знаци, са масови, оплакаха се от областните пътни управления в Стара Загора, Сливен, Ямбол, Бургас и Велико Търново. От АПИ припомниха, че законът вече предвижда сериозни санкции при подобни провинения на пътя. Само през последните няколко месеца пътната полиция в София била отнела около 800 шофьорски книжки, главно на тираджии, нарушили забраните за преминаване по магистрала \"Хемус\". Особено тежки били случаите с попаднала в капана на зимата шофьори, които отказвали да бъдат евакуирани без колите си, и по няколко пъти звънели на тел. 112. Така принуждавали спасителите по няколко пъти за ходят при едни и същи хора, вместо да откликнат на молбите за помощ на други. Една от забраните, които от АПИ държат да се спазва стриктно от фирмите, които чистят и поддържан републиканската пътна мрежа, е снегопочистващата техника да не тегли закъсали автомобили, защото така се отклонява от работата, за която е наета. За това по договор се наема друга техника. Като добър пример бе посочен репатратор за тежки камиони на частна хасковска фирма, която дежури на Предела на прохода Хаинбоаз и при необходимост може да вади от преспите тирове и от северната, и от южната страна на прохода. Илия Златев, шеф на Областната пътно управление в Стара Загора увери, че ремонтът на пътя край град Гурково ще завърши в обявения предварително срок - 15 ноември, и тежките тирове ще се върнат в по-лесния за преминаване през Стара планина проход Хаинбоаз. Сега те се отклоняват през прохода Котел - Омуртаг. Наталия Миткова, началник на бургаския център на телефон 112 призова областните структура да дават повече информация на медиите при екстремни ситуации, която блокираните в колите си хора да получават по радиото или чрез интернет в телефоните си. Така ще се облекчи работата на тел. 112, защото сега всички закъсали звъняли само на тях. Тя допълни, че в момента се усъвършенствал софтуерът им, за да може точно да се определят координатите на хората, които им се обаждат. Областните пътни управления в Югоизночна България имат достатъчно пясък, сол и химически препарати за зимното поддръжка на пътищата, но и тая зима се очаква проблем на бъдат местата, където стават лесно снегонавявания. Такива са част от магистрала \"Тракия\" или пътищата между Петолъчката и Бургас и от Мъглиж до Гурково. За да имат алтернатива пътуващите по магистралата към морето, от Областната пътно управление в Ямбол призовават по-бързо да завърши ремонтът на пъта между Ямбол и Средец през Войника, тъй като сегашната обиколка чак през Елхово го удължава много. Почистващите фирми бяха посъветвани да разговарят с арендаторите на ниви край пътищата, за да ги убедят, че трябва да се поставят защитни платна, които да задържат снега в полето и да не позволяват вятърът да го носи върху пътното платно. Арендаторите обикновено били против - такъв е случаят с пътя от Стара Загора до Нова Загора. До средата на другата седмица ще завършат прегледите на техниката в цялата страна, която ще поддържа пътищата през зимата. До 6 ноември цялата информация за резултатите трябва да постъпи в АПИ, откъдето ще изготвят доклад до премиера за обстановката в страната. Това съобщи Михаил Рашков, директор на дирекция \"Поддържане на пътната инфраструктура\" в агенцията.", "date": "2017.10.23", "title": "Препятствия, а не хора да спират колите при затворени през зимата пътища, искат пътни полицаи"}
{"url": "https://www.24chasa.bg/novini/article/6509940", "text": "Екстремисти от „Ислямска държава” екзекутираха 116 души, заподозрени в сътрудничество със сирийското правителство. Ужасът се разиграл в Ал Карятаин този месец, преди джихадистите да изоставят града, предава АФП, цитирана от БГНЕС. \"За период от 20 дни групировката екзекутира поне 116 цивилни, обвинявайки ги в подпомагане на правителствените сили\", съобщи Рами Абдел Рахман, директор на базирания в Лондон Сирийски център за правата на човека. „Ислямска държава” превзе града в централната провинция Хомс за първи път през 2015 година.", "date": "2017.10.23", "title": "\"Ислямска държава\" екзекутира 116 цивилни граждани в Сирия"}
{"url": "https://www.24chasa.bg/novini/article/6509927", "text": "Гръцките власти са заловили в района на Еврос двама турски граждани, на 49 г., при опит да изнесат патрони и пистолети от страната, съобщава агенция АНА-МПА. Служители на митницата на пункта Кастаня на гръцко-турската граница са открили в колата на двамата арестувани 1600 патрона и пистолети с различен калибър, предаде БТА. Мунициите са били скрити в тайник на автомобила, с който те са пътували при напускане на страната.", "date": "2017.10.23", "title": "Заловиха двама турци с 1 600 патрона в Гърция"}
{"url": "https://www.24chasa.bg/novini/article/6508824", "text": "Измисляха всичко, каквото им хрумнеше. Ако не стигаше това, за което ме арестуваха, пишеха дребно хулиганство или пътнотранспортно произшествие, разказва беларуски опозиционер в Минск. Думите му са пред Софийския градски съд от 7 септември т.г. Историята на родения през 1971 г. Дмитрий Корольов - бивш руски офицер, влиза в българския съд след молба за екстрадицията му от София в Беларус. Две съдебни инстанции у нас обаче отказват да предадат мъжа, тъй като, ако се върне в Минск, може да стане жертва на репресии заради политическите си убеждения като Документите пристигат у нас на 17 август т.г. Генералната прокуратура в Беларус иска Корольов, за да започне дело срещу него за особено тежко хулиганство. Случаят е от 2011 г. В нощта срещу 5 януари в заведение “Опера” в Минск Корольов се скарал и се сбил с 2-ма охранители и им нанесъл леки телесни повреди, твърдят властите в Минск. Няколко дни след свадата потърпевшите Сергей Синкевич и Влади Козлов казват пред разследващите, че не желаят дело по случая. От събраните доказателства в България става ясно, че 1 г. след сбиването Корольов е подведен под отговорност и задържан. През 2012 г. съдът на Централния район в Минск отменя ареста му и го праща в психиатрия за лечение. През 2014 г. магистратите махат и тази мярка на Корольов. Делото обаче е ту прекратявано, ту възобновявано. Доказателство за съдебната въртележка е последното решение на съда в Минск от 3 март т.г., който разпорежда арест за Корольов. Междувременно той напуска Беларус и през Москва идва у нас на 5 март. Че Корольов е у нас, властите в Минск разбират през август. “Аз по това престъпление си излежах наказанието, бях в затвора в Беларус. Там Не бият, но всичко друго, каквото правят, е много по-лошо. След като ме освободиха, с мен се срещнаха сътрудници на КГБ   и ми казаха, че трябва да напусна страната, ако се върна, преследването ще продължи с нови сили”, обяснява пред градския съд в София Корольов. Той е роден в град Нерчински, Русия. Женен е, има едно дете. От 2013 г. досега е представител на бившите страни-членки на Съветския съюз, в българската оръжейна компания “Армако”. През 90-те години на миналия век Корольов е командир на разузнавателна група в град Чучково, Русия. През 1995-1996 г. се бие в Чечня. По-късно попада в плен на чеченски бунтовници за 3 месеца, след което успява да избяга. От 1998 г. е офицер в руската армия, но за малко. Причината - отказва се от руското си гражданство през 1999 г. “През 1998 г. заминах да живея в Беларус при моите родители. Грешката ми е, че от 2000 г. се опитвах да подобря живота на хората и казва Корольов пред съда у нас. Лукашенко е президент на Беларус от 1994 г. Бившият военен разказва, че оттогава е и част от екипите на различни кандидати за президент на Беларус. “Държавата се страхуваше от мен, защото бях професионален офицер и да не започна да готвя сериозни кадри, които да бъдат опозиция на властта. Много пъти се опитваха да ме вербуват. От 2000 г. досега имам повече от 30 административни нарушения. Не мога да мина на червено на светофар, веднага ме арестуват за 24 часа”, добавя Корольов. В Беларус е член на организациите “Над бариьером” и “Молодая Беларусь”. Занимава се с агитация и твърди, че режимът на Лукашенко е виновен за серия престъпления. Според него президентът има общо с безследно изчезнали опозиционни политици и журналисти, става ясно от делото му за екстрадиция в България. “Беларуските власти са дали гаранции, че търсят Корольов за наказателно преследване, за хулиганство, чиято давност не е изтекла”, казва Цветанка Борилова от Софийската градска прокуратура. Апелативният съд в София обаче установява, че Корольов наистина е опозиционен политически активист, чието предаване в Беларус може да му струва преследване по политически причини. “Уважаването на поисканата екстрадиция може да доведе до риск от преследване и наказване на Корольов заради неговите политически убеждения”, е становището на апелативните съдии. Магистратите не отхвърлят показанията на 3-ма свидетели, които разказват Единият от тях е кандидат за президент на Беларус през 2010 г. - Алексей Михалевич. Той също бяга от Беларус от страх за живота си и също има обвинение за хулиганство. “Не само положението на Корольов може да се утежни, но има опасност и за неговия живот. Това се обяснява с факта, че много опозиционни лидери, които са били опозиция на политическия режим, са изчезнали безследно”, мотивират се съдиите. Самият Корольов разказва пред съда, че всеки ден, дори и откакто е в България, е заплашван заради политическите си убеждения в Беларус. “Българският съд не се намесва в политическата обстановката на чуждата държава, а се произнася по конкретен казус и не анализира обстановката в Беларус, нито ѝ прави оценка”, уточняват съдиите. Държавната агенция за бежанците отказва на Корольов статут на бежанец и хуманитарен статут. Според агенцията за беларусина опасности за смъртно наказание, екзекуция или изтезания в родината му няма. Посочва се, че политическата опозиция в Беларус е подложена на натиск, но климатът се подобрява. Решението на агенцията за отказ обаче не е влязло в сила, тъй като може да се оспори пред Софийския административен съд. Юристи уточняват, че Беларус е наречена “диктатура” от Европейския съюз, въпреки че там няма военни конфликти. Покрай делото за екстрадиция на чужденеца стана ясно, че при едно от задържанията му в Беларус и обливан с хлорна вар. На 6 юли т.г. е бил наложен запор на имането му заради престъпление от 1998 г. То е за продажба на автомобил, придобит престъпно. “Това е престъпление с пагасена давност, предявен е граждански иск 19 г. по-късно след деянието. Това е похват на органите, които обслужват президента Лукашенко”, казва адвокат Босолов.", "date": "2017.10.23", "title": "Съдът в София не върна враг на Лукашенко, мъчен в ледена камера и поливан с хлорна вар в Беларус"}
{"url": "https://www.24chasa.bg/novini/article/6509977", "text": "Тийнейджър с психически проблеми е извършител на снощното нападение с брадва в Швейцария. Пет жени и двама мъже от малкото източно градче Флумс бяха ранени, предаде ДПА. Според пресконференция на полицията в близкия голям град Санкт Гален 17-годишният латвийски гражданин първо атакувал в гръб мъж и жена, които били с осеммесечното си бебе. След това момчето нанесло на мъжа тежка рана с брадвата. Жената била леко ранена, а бебето изпаднало от количката си. Когато на мястото си притекли минувачи с автомобил, за да помогнат на пострадалите, тийнейджърът ранил и тях, а след това избягал с колата им. Малко по-късно предизвикал пътно произшествие и продължил да бяга пеша. Отишъл на бензиностанция, където нападнал и други шофьори на автомобили, след което бил арестуван от полицията. Бил е ранен в резултат на полицейска стрелба. Момчето, което по занимание е занаятчийски чирак, е било известно на социалните служби и прокуратурата, тъй като преди четири месеца имало фантазии, свързани с насилие. След консултации с психолози в средата на септември властите решили, че то не представлява някаква сериозна заплаха за околните.", "date": "2017.10.23", "title": "7 са ранените с брадва от тийнейджър в Швейцария"}
{"url": "https://www.24chasa.bg/novini/article/6509986", "text": "Създава се \"Фонд за ускоряване и начално финансиране\" с бюджет от 100 милиона лева, който ще е насочен изцяло върху улесняване достъпа до финансиране за стартиращи предприятия. Управлението на средствата ще бъде, чрез Фонда на фондовете и има за цел да покрие пълния \"жизнен цикъл\" и развитие на едно предприятие. Това е казал заместник-министърът на икономиката Александър Манолев на конференция \"Dare to scale\", съобщиха от министерството, цитирани от БТА. Домакин на проявата е София тех парк. По думите на Манолев България се утвърждава като страна в Югоизточна Европа с благоприятна бизнес среда за достъп до финансиране чрез рисков капитал, като голям брой стартиращи предприятия от страните от региона са получили финансиране за своя бизнес от българските фондове за рисков капитал \"Eleven\" и \"LauncHub\" в периода 2007-2013 г. През новия програмен период 2014-2020 г. целта ни е да надграждаме постигнатото до момента чрез финансови инструменти и да продължим да подкрепяме развитието на устойчива екосистема в полза на предприемачите в България, е казал още зам.-министър Манолев. Над 200 предприемачи, мениджъри, бизнес лидери и инвеститори от 27 страни са участвали в международната конференция, организирана с подкрепата на глобалната структура на \"Endeavor\". Целта на организаторите е създаването на платформа, чрез която предприемачите от Централна и Източна Европа да споделят предизвикателства и възможности за развитие. По време на събитието е било подчертано, че \"Endeavor Bulgaria\" си поставя за цел да има важна роля в разрастващата се предприемаческа екосистема в страната и региона, предоставяйки помощ и ресурс на тези, които искат да разширяват своя бизнес глобално.", "date": "2017.10.23", "title": "Заделят 100 млн. лева чрез Фонда на фондовете за стартиращи предприятия"}
{"url": "https://www.24chasa.bg/novini/article/6510012", "text": "Двама души са били нападнати рано днес от кафява мечка в централна Румъния, предаде Асошиейтед прес. Говорителят на местния инспекторат за извънредни ситуации Чиприан Сфрежа съобщи, че 39-годишен мъж е с драскотини по цялото тяло, а 14-годишно момиче е ухапано и надраскано при нападението рано днес в планинския град Фъгъраш. Двамата пострадали са лекувани в местната болница, информира БТА. Сфрежа каза, че мечката е дошла в града, за да търси храна. Животното е избягало, уплашено от писъците. По думите му нападения над хора стават от време на време в района на Брашов, където живее голяма част от популацията на мечки в Румъния. В страната има между 5 000 и 6 000 диви мечки, посочва АП.", "date": "2017.10.23", "title": "Двама пострадаха при нападение на кафява \nмечка в Румъния"}
{"url": "https://www.24chasa.bg/novini/article/6510060", "text": "Министерството на финансите публикува законопроекта за държавния бюджет на страната за 2018 г. и актуализираната средносрочна прогноза за периода 2018-2020 г., която представлява мотивите към него. Подробният законопроект може да се види на сайта на министерствoто:  Той гласи, че правителството ще продължава да подкрепя запазването на икономическата и финансовата стабилност и създаването на условия за икономически растеж, подобряване на бизнес средата и насърчаване на инвестициите чрез запазване на ниски нива на данъчните ставки на корпоративните данъци и данъците върху доходите на физическите лица, ограничаване на данъчните измами и повишаване на макроикономическата и фискална устойчивост в дългосрочен план. Запазват се целите за дефицита по консолидираната фискална програма от 1% от БВП за 2018 И 0,5% от БВП за 2019 г., а от 2020 г. да се сведе до нула. Приходите в бюджета в средносрочен план са с тенденция за намаление от 36,2% от БВП за 2018 до 35,5% за 2020 г. В средносрочен план не се предвиждат значителни промени при данъците. Акцизът на цигарите ще се увеличи до минималната за ЕС става от 177 лв. на 1000 къса към 1 януари 2018 г. Публичните разходи ще са ограничени в рамките от 37,2% от БВП през 2018 г. до 35,5% от БВП през 2020 г. Приоритети в бюджета за следващата година за продължаването на реформите в образованието, отбраната и сигурността, социалната и здравната политика и провеждането на Председателството на Съвета на ЕС. 7 млн. лв. са очакваните приходи от приватизация на държавни дружества. Основните приходи се очакват от продажбата на следните дружества: \"Транзитна търговска зона Варна\" АД, \"ВМТ Орбита\" АД, \"Русалка\" ЕООД, \"Пазар за плодове и зеленчуци\" АД, \"Институт по маркетинг\" ЕАД. В края на тази година очакванията са държавният дълг да е 23.6 млрд.лв., под законовото ограничение от 23.9 млрд. лв.", "date": "2017.10.23", "title": "Министерството на финансите публикува проекта на държавния бюджет за 2018 г."}
{"url": "https://www.24chasa.bg/novini/article/6510057", "text": "Наркотици, оръжие и боeприпаси са иззети от 33-годишен мъж при акция на русенски криминалисти. Това съобщиха от полицията в крайдунавския град. Акцията се е състояла на 20 октомври /петък/. При проверката у Г.В. били установени марихуана и газов пистолет. При последвалото претърсване в квартирата на 33-годишния мъж са открити още около 130 грама марихуана, електронна везна, седем газови пистолета, пневматичен пистолет и револвер, различни по вид и калибър патрони, пълнители, две бутилки със сгъстен въздух за пневматично оръжие, както и над 2000 лева. С постановление на прокурор Г.В. е арестуван. Работата по случая продължава.", "date": "2017.10.23", "title": "Криминалисти откриха наркотици, оръжие и боeприпаси у млад русенец"}
{"url": "https://www.24chasa.bg/novini/article/6510068", "text": "Властите на КНДР се доближиха до възможността да нанесат ядрен удар срещу САЩ, заяви британският външен министър Борис Джонсън на конференция в Лондон, организирана от Кралския институт за международни отношения, предава ТАСС, цитирана от  . „Тази година Ким Чен Ун тества 19 ракети и извърши четири от общо шестте ядрени опита, които изобщо е провеждала тази държава. Днес се признава, че Ким се приближава до това да изстреля ядрена междуконтинентална балистична ракета срещу континента, на който се намират САЩ“, отбеляза Джонсън. По думите му, това ще предизвика негодувание не само в Америка, но и ще бъде решително осъдено от Русия, Китай, ЕС.", "date": "2017.10.23", "title": "Борис Джонсън: Ким Чен Ун е все по-близо до ядрен удар срещу САЩ"}
{"url": "https://www.24chasa.bg/novini/article/6510075", "text": "Дигитална публикация, изследваща живота на мъжете и жените у нас и в държавите от ЕС \"Животът на жените и мъжете в Европа – статистически портрет\", беше оповестена по повод Европейския ден на статистиката, предаде Според НСИ едва 13% от мъжете у нас участват в домакинската работа. Процентът на жените с висше образование пък е по-голям от този при мъжете. Коефициентът на безработица при дамите също е по-нисък. По показателя \"ежедневна консумация на плодове и зеленчуци\" обаче сме на едно от последните места в Европа. 39% от жените консумират плод всеки ден, а в Норвегия – 68% Българите използват интернет най-вече за разговори и заради социалните мрежи. На последно място в Европа сме в интернет банкирането, но сме на първо в пазаруването на дрехи и спортни стоки през интернет.", "date": "2017.10.23", "title": "Българите последни в Европа в интернет банкирането, първи в онлайн пазаруването"}
{"url": "https://www.24chasa.bg/novini/article/6510093", "text": "Снаряд от Втората световна война бил открит при изкопни работи тази сутрин в шивашкия цех на фирма \"Опал\" във Враца. Заедно с работниците от цеха полицията нареди и евакуацията на намиращото се в съседство средно училище \"Васил Кънчов\" след като отцепи района. Очаква се на мястото да пристигнат сапьори, които да изнесат боеприпаса на безопасно разстояние от градската зона.", "date": "2017.10.23", "title": "Евакуираха врачанско училище заради снаряд в съседен цех"}
{"url": "https://www.24chasa.bg/novini/article/6510081", "text": "От 2019 г. системата за градозащита ще покрива 90 процента от територията на България. Това съобщи в Русе изпълнителният директор на изпълнителната агенция \"Борба с градушките\" инж. Ваньо Славеев. Той обясни, че съществуващата система, която наброява девет командни пункта и 200 ракетни площадки /в областите Видин, Монтана, Враца, Плевен, Пазарджик, Пловдив, Стара Загора и Сливен/, ще се доразвие с още два полигона - край Хасково и Казанлък-Карлово. Така ракетните площадки ще станат 262 с 11 командни пункта от 2018 година, предаде БТА. През 2019 г. ще се използва и самолетният способ за градозащита, който ще обхваща останалата част от страната, в която попада и област Русе. За целта ще бъдат разположени още радари, които да обезпечават с метеорологична информация системата. Те са и най-скъпата част. Славеев коментира, че самолетният способ също е ефективен. При него надеждността на защитата е 60 процента, докато при ракетния е 70 процента. \"Самолетният способ е много по-евтин от ракетния. Не си заслужава да се хвърлят толкова много пари само за 10 процента по-голяма ефективност\", заяви Славеев. Той обясни, че системата няма да обхване останалите 10 процента от територията на България, тъй като това са буферни зони на пригранични райони. По думите му се обмисля споразумение със Сърбия, Македония и Румъния за зона от взаимен интерес на полети с цел осъществяване на градозащита - т.е. самолетът да може да навлиза 10 км в чужда територия. Славеев коментира, че след изграждането на системата се обмисля и събирането на такса от земеделските производители за услугата \"градозащита\". В Русе той участва на среща със земеделски производители от региона, на която присъстваха депутати и кметове на общини в областта. Председателят на Съюза на Дунавските овощари Николай Колев обясни, че градушките тази година са нанесли сериозни поражения върху овошките. По думите му освен плодовете ледените късове са засегнали и клоните, където е плодната пъпка, което ще доведе до нисък добив и през идната година. По време на срещата земеделски производители поискаха и в област Русе да се прилага ракетен способ за противоградна защита и това да стане възможно по-скоро. По данни на областната дирекция \"Земеделие\" 130 260 декара със земеделска продукция са засегнати от бурите и градушките в Русенско в периода от началото на юни до началото на септември тази година. От тях 9393 декара са напълно унищожени.", "date": "2017.10.23", "title": "От 2019 година - 90% от територията на България ще бъде защитена от градушки"}
{"url": "https://www.24chasa.bg/novini/article/6510095", "text": "Задържан е 70-годишен мъж, ранил с нож столичанин, съобщиха от пресцентъра на ОДМВР - София. Около 18.00 часа на 21 октомври на тел. 112 бил подаден сигнал за намушкан мъж в махала „Червена ябълка“ на костинбродското село Царичина. Незабавно на място е изпратен автопатрул на РУ - Костинброд, а оглед на местопроизшествието е извършен от служители на ОДМВР - София. Извършителят на деянието - столичанин на 70 години, е задържан след незабавни издирвателни действия. Пострадалият 51-годишен мъж е настанен за лечение с порезна рана в областта на гърдите, без опасност за живота. По случая е образувано досъдебно производство.", "date": "2017.10.23", "title": "Задържаха 70-годишен, намушкал мъж в костинбродското село Царичина"}
{"url": "https://www.24chasa.bg/novini/article/6510099", "text": "Защитата на майката на Николай Димов, която е конституирана като частен обвинител в процеса срещу Анита Мейзер, поиска максималното наказание от 5 години за смърт по непредпазливост, за разлика от държавното обвинение, което поиска 4-годишно наказание за 52-годишната миска. Съдебно-медицинската експертиза по случая са изготвили експерти от Плевен, тъй като варненските им колеги са си направили отвод заради оказан натиск. Близките на Николай обаче не приемат напълно заключенията й, тъй като според тях те не са видели дори трупа, а са изговили мнението си само по предоставените им документи. Според частните обвинители квалификацията \"смърт по непредпазливост\" е удобна в случая, но имало много разминавания и неточности в обясненията на Мейзер, които квалифицираха дори като абсурдни. Според адвокат Иван Томов през 2011-а г. Анита е инсценирала собственото си отвличане, за да провери любовта на съпруга си. Тя пък твърди, че след връщането му от САЩ го издържала напълно и пръснала 2000 долара за стероиди и хормон на растежа. Според нейните показания за фаталния ден, съпругът се изкъпал, облякъл се и се подготвил за въпросните снимки, лягайки на масажната маса. Тя вързала ръцете, краката и врата му с т.нар. свински опашки. Отишла в съседната стая, без да види, че той се задушава. Върнала се и видяла, че има проблеми, но не успяла да го освободи от смъртоносната примка. Излязла да отиде до близкия магазин, но той бил затворен, отишла до съседния и като се върнала той вече бил в безпомощно състояние. Тогава го набила. \"След като се върнала от магазина, се ядосала и набила трупа, защото се е случило в апартамента й – това е любовта на живота й”, с ирония обясни нелепата ситуация адвокат Томов. Той твърди, че тя е опитала да си замаже следите, като отива до магазин с охранителни камери, а после е изхвърлила свинските опашки и сака, в опитала да натика трупа на мъжа си. Подсъдимата Мейзер има четирима адвокати, които също ще изнесат своите пледоарии. Възможно е присъдата да се чете късно днес или утре сутринта.", "date": "2017.10.23", "title": "Частното обвинение иска максимална присъда за Мейзер"}
{"url": "https://www.24chasa.bg/novini/article/6510122", "text": "За политически консенсус по време на председателството на Съвета на Европейския съюз призова Росен Плевнелиев, президент до 22 януари 2017 г. Той се обърна специално към настоящия държавен глава Румен Радев с апел за единство, предаде  . Според Росен Плевнелиев България вече е готова да приеме председателството, което ще бъде през първите шест месеца на следващата година. По думите му извеждането на перспективата пред Западните Балкани по време на българското председателство на ЕС е много добър ход. \"Преди да е започнало председателството на България, вече всички благодарят за това, че ние вдигнахме един смислен приоритет\", коментира Плевнелиев. Той е категоричен, че организационно България ще се справи отлично с председателството, единствено може да има проблеми с политическия консенсус. \"Затова моят апел към всички, включително и към президента на България Радев, е да се обединим, за да може в следващите месеци да покажем най-доброто от България в рамките на това председателство\", каза Плевнелиев.", "date": "2017.10.23", "title": "Плевнелиев: Моят апел е да се обединим, за да покажем най-доброто от България"}
{"url": "https://www.24chasa.bg/novini/article/6510123", "text": "Голямо количество контрабандни цигари иззеха служители на сектор „Противодействие на икономическата престъпност“ при ОДМВР – Ловеч. Това съобщиха от пресцентъра на МВР. В хода на полицейска операция проверка била извършена във вила в местността Липака. Там полицаи открили 10 220 къса /511 кутии/ цигари без български акцизен бандерол от различни вносни и български марки; 200 литра наливен алкохол /ракия/ без бандерол и документи за произход; ловна карабина, заредена с пет патрона, както и 20 боеприпаса за същото оръжие, без да има за това надлежно разрешение. Имотът е собственост на 73-годишен мъж от Ловеч. Работата по случая продължава в рамките на образуваното досъдебно производство.", "date": "2017.10.23", "title": "Откриха цигари, алкохол и ловна карабина без разрешително в Ловешко"}
{"url": "https://www.24chasa.bg/novini/article/6509551", "text": "Искаме в резултат на българското председателство на Съвета на ЕС да имаме единна, силна, дигитална Европа, заяви министър Лиляна Павлова днес по време на дискусия \"Българските идеи за Европа: диалог между НПО сектора и правителството\", цитирана от БТА. Павлова посочи, че председателството може да бъде кауза, която не ни дели, а ни обединява. Тя припомни мотото на председателството - \"Съединението прави силата\" и отбеляза, че така страната ни отправя послание, че трябва да сме единни и силни. Министърът посочи, че Западните Балкани са един от основните ни приоритети по време на председателството - тяхната европейска перспектива и ясен план, сигурността и миграцията, свързаността. Тя акцентира и върху темата за младите хора, която също ще е основна за председателството ни. Сред останалите ключови въпроси са единният цифров пазар, енергийният съюз, паричният съюз. Европа има нужда от сигурност, стабилност и солидарност, можем да допринесем за това, заяви Лиляна Павлова. Росен Плевнелиев, президент на България в периода 2012 - 2017 г., изрази увереност, че България може и трябва да допринесе за единството и бъдещето на уникалното семейство на ЕС, Българското председателство идва в момент, в който се случват исторически процеси, коментира той. Според него, за да бъде успешно председателството, трябва да си повярваме, че можем да добавим стойност и да знаем колко високо да вдигнем летвата. Председателството в никакъв случай не поставя тясно национални интереси на масата на европейските ценности, категоричен беше Плевнелиев. Очакванията на много хора в България, че председателството ще решава някакви тясно национални проблеми, трябва да бъдат разсеяни още отсега, коментира той и допълни, че от нас се очаква не да дълбаем по тясно национални проблеми, а да допринесем за общоевропейското бъдеще. Плевнелиев е уверен, че сме готови за председателството. Той отбеляза, че вече имаме постижения и даде пример с темата за Западните Балкани. Според него гледайки назад, няма поводи за ниското ни самочувствие и сме постигнали немалко. Той апелира всички да се обединим, за да може в следващите месеци да покажем най-доброто от България. Във видеообръщение еврокомисарят Мария Габриел отбеляза, че бъдещето принадлежи на една сигурна и свързана Европа, в която има свободно движение на данни, на общоевропейско цифрово пазарно пространство, в което предприемачеството и въображението създават нови работни места, в което икономиката расте. Габриел отбеляза, че сред нейните приоритети е свободният обмен на данни. През 2020 г. се очаква икономиката на данни да удвои своя обем и да достигне 739 милиарда евро, каза тя. Габриел посочи като едно от предизвикателствата дигиталните умения, защото през 2020 г. 90 процента от работните места ще изискват такива. Еврокомисарят обърна внимание и на кибер атаките и посочи, че гарантирането на сигурността на хората и личните им данни е от ключово значение. Борбата с фалшивите новини също е елемент от тази сигурност, коментира тя и допълни, че и кибер атаките, и фалшивите новини са атаки към общоевропейските ни ценности. Тя отбеляза и въпроса за свързаността като важна част от общата ни сигурност. В момента достъпът до интернет в рамките на Съюза е неравномерен, особено ако сравняваме по-неразвитите райони с големите градове, каза Габриел. Тя коментира, че свързаността трябва да обхване на само страните от ЕС, но и да подадем ръка на нашите съседи и отбеляза, че Балканите са и неин приоритет. Решенията, които ще вземем днес, ще определят живота на нашите деца и внуци, смята еврокомисарят.", "date": "2017.10.23", "title": "Павлова: Искаме единна, силна, дигитална Европа в резултат от председателството"}
{"url": "https://www.24chasa.bg/novini/article/6509547", "text": "400 000 лева кръвнина от убиеца на дъщеря си поискаха нейните родители Ангелина и Кръстьо Динови. Това се случи в пловдивския окръжен съд, където се разглежда делото срещу Илиян Рангелов. На 28 декември м.г. той намушка с нож в гърдите годеницата си Милена. Момичето излязло на улицата, за да отиде на работа нощна смяна, любимият й я настигнал и нанесъл смъртоносния удар. Преди да тръгне от дома, Милена заявила на Илиян, че го напуска. Не можела повече да издържа болезнената му ревност. След като умъртвил годеницата си, младият мъж се прибрал, а при идването на нейните колеги и на полицията разиграл театър, че е спал. Тези подробности се разбраха в съда от разпита на свидетели.  \"Убил я е като животно и я е оставил на улицата да й изтече кръвта, а тя го обичаше, искаше го. Виждах, че той няма елементарно възпитание, но не можех да я спра\", каза на процеса майката на жертвата Ангелина. Преди заседанието заедно с приятели и колеги на дъщеря си тя издигна плакат с надпис за доживотен затвор на убиеца. В момента делото продължава с разпит на свидетели.", "date": "2017.10.23", "title": "400 000 лв. кръвнина поискаха родителите на убитата годеница в Куртово Конаре"}
{"url": "https://www.24chasa.bg/novini/article/6509571", "text": "Младите хора губят три пъти повече пари от онлайн измами, отколкото поколението на родителите им, сочи ново изследване. Според анкета проведена от „Гет сейф онлайн” във Великобритания, хората под 25-годишна възраст губят средно по 613 паунда повече в сравнение с хората над 55 години, които губят около 214 паунда, предаде  . Това се дължи на т.нар. „фишинг”, където престъпниците крадат личните данни на други хора и така убеждават близките им приятели и семейство да им изпратят пари. Повече от един на всеки десет души на възраст от 18 до 24 години са ставали жертва на „фишинг” измами. Възрастните хора са по-склонни да се хванат на измама, която използва името на компании. Друга причина е, че младите хора са израснали познавайки добре социалните мрежи и начинът им на функциониране. Те се чувстват по-удобно онлайн и често по-лесно се доверяват.", "date": "2017.10.23", "title": "Младите хора губят три пъти повече пари от онлайн измами"}
{"url": "https://www.24chasa.bg/novini/article/6509572", "text": "В средата на 2018 г. ще бъдат обявени дестинациите за вино и кулинария в България. Предложенията ще бъдат публикувани на сайта на министерството на туризма за обществено обсъждане. Така всеки ще може да се запознае с тях и да даде своето мнение и предложения. Това обяви министърът на туризма Николина Ангелкова при представянето на проекта \"Сподели България\", който е в резултат на съвместна работа между туристическото и земеделското министерство.  \"Важното е виното и кулинарията да бъдат включени в туристическия продукт на страната. България има дългогодишни традиции в производството на вино. Избрахме 12 дестинации. Проектът е е самоцел, а включва 12-те месеца на годината. Предвидени са и над 100 туристически обекта в близо 50 общини в страната. Министърът обясни, че предложенията ще бъдат качени в платформата \"Аз обичам България\". Предстои да бъдат разработен и проект със СПА дестинации. ", "date": "2017.10.23", "title": "Ангелкова: В средата на 2018 г. обявяваме винените и кулинарните дестинации на България"}
{"url": "https://www.24chasa.bg/novini/article/6509609", "text": "Детската Клиника по хирургия и спешното приемно отделение за деца на най-голямата спешна болница у нас \"Пирогов\" вече работят в напълно обновен вид. Това съобщи директорът на болницата проф. Асен Балтов при откриването на клиниките днес. 2,5 млн. лв е отделила държавата за ремотните дейности, които продължиха 7 месеца. 400 000 лева от тях са дарение на фондация \"Америка за България\", вложени за обновява на интериора на стаите и коридорите, оборудване на детска занимателна стая и детска площадка. 3000 деца минават през болницата годишно, а 1800 са операциите, които се извършват, обясни проф. Балтов. \"Не е важно, колко се дава, а да се дава от сърце\", каза и министър председателят Бойко Борисов, който присъства на официалното откриване на клиниките. Той припомни за случая в дискотека \"Индиго\", при който загинаха 7 деца. \"Тук беше първото място, на което дойдохме, защото първоначално не знаехме къде са децата, не можехме да ги открием. От тогава започна нашето приятелство. Пожелавам им обаче, да имат все по-малко деца, които да са тук за лечение\", допълни той. Министърът на здравеопазването Николай Петров изтъкна ангажимента на правителството към обновяването и посочи, че с този жест се показва, че \"Пирогов\" е важен. Ремонт на клиниката не е правен от създаването й през 1964 г.", "date": "2017.10.23", "title": "Премиерът и здравният министър откриха обновената Клиника по детска хирургия на \"Пирогов\" (Видео, снимки)"}
{"url": "https://www.24chasa.bg/novini/article/6509604", "text": "На европейско ниво България има регистрирани 54 вина. Това ни нарежда на осмо място в ЕС като страна със защитени наименования.Това съобщи земеделският министър Румен Порожанов при представянето на проекта \"Сподели България\". \"Искам да изразя удовлетворението на министерството от работата с колегите от туристическото ведомство. Да се борим дестинациите от броя на месеците да достигнат до броя на дните от месеца\", заяви той и допълни, че това е важно не само за туризма, а и за българските производители, тъй като продуктът им ще достигне до повече потребители, включително и от чужбина. \"Знаете, че по земите ни има характерни традиции във винопроизводството. Условията у нас са подходящи за развитието на винен туризъм Министерството се стреми да съхрани усилията на българските производители да запазят продуктите по традиционни рецепти. Те са национална гордост, показват идентичността ни като културна нация\", каза още министърът. ", "date": "2017.10.23", "title": "С 54 регистрирани вина България е на осмо място в ЕС за защитени наименования"}
{"url": "https://www.24chasa.bg/novini/article/6509640", "text": " Професор Димо Платиканов от Факултета по химия и фармация е починал, предават от Софийския университет. Поклонението ще се състои на 26 октомври от 12.00 часа в столичния храм \"Св. Седмочисленици\". Проф.Димо Платиканов е роден на 2 февруари 1936 г. в София. Преподавателската му кариера започва през 1958 г. В продължение на 46 години и след пенсионирането си е активен член на Катедрата по физикохимия във Факултета по химия и фармация на Софийския университет. Проф.Платиканов е ръководител на Катедрата от 1989 до 2000 г., като е продължител на своя предшественик и учител акад.Алексей Шелудко. Като експериментатор, проф. Платиканов има съществени приноси към физикохимията на тънките течни филми, към газовата пропускливост на Нютоновите черни филми и в други научни области. Проф.Платиканов е бил член на Академичния съвет на СУ, бил е президент на българския Хумболтов съюз и президент на Международната асоциация на учените по колоиди и повърхности. Носител е на различни награди и отличия, сред които на ордените \"Св.св. Кирил и Методий\" - втора и трета степен, на почетния знак на Софийския университет със синя лента, на почетен знак на Химическия факултет, на почетния знак на Хумболтовия съюз в България, на медала \"Сто години Софийски университет\", както и на ордена Bundesverdienstkreuz am Bande и на медала Werner Heisenberg на фондацията \"Александър фон Хумболт\". През 2016 г. проф. Платиканов е първият награден с вписване в Почетната книга на Софийския университет \"Св.Климент Охридски\", припомнят от СУ.", "date": "2017.10.23", "title": "Почина проф. Димо Платиканов от Факултета по химия и фармация на СУ"}
{"url": "https://www.24chasa.bg/novini/article/6509623", "text": "Британската министър-председателка Тереза Мей изглеждала изтощена, с дълбоки сенки под очите - това споделил пред свои помощници Жан-Клод Юнкер след вечеря с нея миналата седмица, писа вчера германският вестник \"Франкфуртер алгемайне цайтунг\", цитиран от Ройтерс. Според всекидневника Юнкер си обяснявал това изтощение с битките на министър-председателката около Брекзита с министрите от собствената й Консервативна партия. За момента няма коментар по въпроса от канцеларията на Юнкер, чиято политика е да не коментира изнесена от медиите информация от срещи,, предава БТА. \"Франкфуртер алгемайне цайтунг\" писа, че Мей, която преди седмица има работна вечеря в Брюксел с председателя на Еврокомисията преди срещата на върха на ЕС, се сторила на Юнкер \"тревожна, изтощена и обезкуражена\". Мей поискала помощ за преодоляване на британските разногласия. Тя дала да се разбере, че у дома приятели и врагове заговорничат зад гърба й да я свалят. Мей казала, че не й е останало поле за маневриране и европейците трябва да й осигурят такова, посочва вестникът. \"Лицето и видът на Мей говореха красноречиво. Тя имаше дълбоки кръгове под очите и изглеждаше така, сякаш не е мигнала\", казал по-късно Юнкер на колегите си. Мей се усмихва пред фотоапаратите и камерите, но някак насила, не както преди, когато не веднъж се е смяла от сърце. Сега Мей се нуждае от цялата си издръжливост, за да не изгуби самоувереността си, добавил Юнкер.", "date": "2017.10.23", "title": "Юнкер споделил след среща, че Тереза Мей изглеждала изтощена"}
{"url": "https://www.24chasa.bg/novini/article/6509684", "text": "Варненската окръжна прокуратура поиска двойно по-висока присъда за скандално известната Анита Мейзер. Вместо присъдените й 3 години затвор, в пледоарията си държавното обвинение поиска 6 години за подкуп на длъжностни лица и 4 години за убийство по непредпазливост. Глобата, която се иска, е 10 000 лв. Бившата участничка в конкурси за красота отказа всякакви коментари преди влизането си в залата и си беше запушила ушите, докато наблюдаващият прокурор изнасяше факти около смъртта на съпруга й Николай Димов. Тя плачеше тихо на подсъдимата скамейка и демонстрираше пълно разкаяние. Майката на Николай - Петранка, твърдеше точно обратното. Според почернената жена убийството на сина й било умишлено и планирано предварително. Тя пък твърди, че снаха й не съжалява за стореното и не вижда покаяние в държанието й. Мейзер е обвинена за убийство по непредпазливост на съпруга й Николай Димов и за предлагане на подкуп от 30 000 евро на разследващ полицай. По искане на защитата на Мейзер делото се гледа по съкратената процедура, след като тя призна вината си. Според обвинителния акт смъртта на 40-годишния Николай е настъпила при експеримент за демонстрация на сила, който трябвало да бъде заснет. Клипът щял да бъде представен на хора от Панама и Колумбия, за да послужи на културиста да бъде включен в схема, от която ще печели много пари. Очакват се пледоариите на защитата й и решението на съда.", "date": "2017.10.23", "title": "Прокуратурата иска двойно по-висока присъда за Анита Мейзер"}
{"url": "https://www.24chasa.bg/novini/article/6509663", "text": "Проект за 12 винено-кулинарни маршрута из България представиха днес  .  Маршрутите са следните: 1. Долината на Струма - включва Кюстендил, Благоевград, Сандански и Мелник. 2. Долината на Места - включва Разлог, Банско, Гоце Делчев и Хаджидимово. 3. Западна Тракия - включва районите на Пазарджик, Пловдив и Асеновград. 4. Розовата долина - включва Панагюрище, Копривщица, Старосел, Хисаря и Казанлък. 5. Източна Тракия - включва Стара Загора, Сливен, Ямбол, Карнобат. 6. Сакар - включва Харманли, Любимец, Свиленград и Тополовград 7. Златия - включва Враца, Монтана и Видин 8. Мизия - включва Плевен, Оряхово, Свищов и Русе. 9. Добруджа и Северно Черноморие - включва Силистра, Добрич, Варна и Балчик. 10. Южно Черноморие - включва Бургас, Несебър, Поморие, Созопол и Царево. 11. Стари Столици - включва Велико Търново, Плиска, Преслав, Горна Оряховица, Търговище и Шумен 12. Източни Родопи - включва Хасково, Кърджали и Ивайловград. \"Заредени сме със сигурност, че инициативата ще успее. През последните 10 години виненият бранш в България бе изцяло обновен\", заяви изпълнителният директор на агенцията по виното и лозята Красимир Коев. На представянето присъства и съветникът по търговските въпроси на китайското посолство у нас Яо Чаоиънг. Той каза, че годишната консумация на вино в Китай през 2016 година е била 1,72 милиарда литра, което прави пазар от приблизително 2,3 млр. долара. \"Дори малък дял от този пазар да се насочи към България, това ще е ценно за страната ви\", каза господин Чаоиънг. ", "date": "2017.10.23", "title": "Вижте 12-те винено-кулинарни дестинации на България"}
{"url": "https://www.24chasa.bg/novini/article/6509683", "text": "Полицията е задържала двама мъже от Горна Оряховица на 44 и на 47 години, които са участвали в измама за голяма сума пари, валута и злато. Измамена е била 59-годишна жена от Дряново. Това съобщиха днес от ОД на МВР. На 21 октомври в полицейското управление в Дряново жената подала сигнал, че е станала жертва на измама. Престъплението е извършено по сценария за \"оказване на съдействие на полицията при акция за залавяне на телефонни измамници\". Вярвайки, че подпомага полицията, жената оставила дамската си чанта с 3430 лева, 5300 евро и златни накити на предварително посочено от извършителите място. След издирване полицаите установили и задържали мъжете, които взели плика с парите и бижутата. Ценностите са намерени и иззети, а срещу задържаните е започнало досъдебно производство.", "date": "2017.10.23", "title": "Разкриха телефонна измама за много пари и злато във Великотърновско"}
{"url": "https://www.24chasa.bg/novini/article/6509716", "text": "Във врачанския административен съд постъпила жалба от Ценко Чоков срещу последното решение на ОИК в Бяла Слатина, с което се прекратяват предсрочно кметските му пълномощия. По случая след много съдебни перипетии наскоро се произнесе ВАС и остави в сила решението на административния съд във Враца за незаконосъобразното оставане на Чоков на поста кмет на врачанското с. Галиче докато е в следствения арест и подсъдим по дело в спецсъда. Понеже решението на върховните съдии не може да се атакува като окончателно, адвокатите на Чоков го посъветвали да оспорва определението на общинската избирателна комисия в Бяла Слатина. Която пък се позовава на окончателното решение именно на ВАС. Така се заражда заплетен казус, но от врачанския административен съд смятат, че предявената от Чоков жалба е редовна от формална страна и е постъпила в установения от закона срок. Освен това Чоков имал правен интерес от обжалването, поради което жалбата му била процесуално допустима. За да се произнесе съдът и по основателността и, с определение делото е насрочено за разглеждане в открито съдебно заседание в сряда.", "date": "2017.10.23", "title": "Ценко Чоков не се отказва да е кмет, пак обжалва"}
{"url": "https://www.24chasa.bg/novini/article/6509736", "text": "Условна присъда постанови съдът в Дупница за шофьор, причинил катастрофа с българи в Македония, съобщиха от съда. Любомир Лазаров /40 г./ от дупнишкото с. Слатино се е признал за виновен в това, че на 2 февруари м.г., около 21.50 часа, в Република Македония, на пътя от град Куманово към град Крива паланка, в района община Ранковци, при управление на автобус марка \"Сетра\", собственост на \"Мегатранс 2009\" ЕООД - с. Червен брег, община Дупница, при управление с превишена скорост /77,91 км/ч./е изгубил контрол над автобуса, който е излязъл от дясната страна на пътя и се е преобърнал. Пострадали при инцидента бяха 12 души от общо пътуващите в автобуса 43-ма. Пострадалите бяха с различни наранявания, класифицирани като средни телесни повреди. Съдът е наложил на Лазаров наказание \"лишаване от свобода\" за срок от три години, като отлага изтърпяването му за срок от пет години. Лазаров е лишен и от правото да управлява МПС за срок от четири години. Той трябва за заплати и направените по делото разноски в общ размер 3151,08 лв.", "date": "2017.10.23", "title": "Условна присъда за шофьор, причинил катастрофа с българи в Македония"}
{"url": "https://www.24chasa.bg/novini/article/6509744", "text": "Парламентът на Каталуня ще се събере на пленарно заседание в четвъртък сутринта, за да определи как да реагира на решението на централното правителство да поеме пряко управлението на областта, заяви говорителят на регионалната партийна коалиция \"Заедно за \"Да\", цитиран от Ройтерс и БТА. Коалицията планира да обжалва в съда прилагането на член 155 от конституцията, който отнема правомощията на регионалните власти и създава условия за произвеждане на нови избори. Очаква се испанският Сенат да приеме прилагането на член 155 за Каталуния в петък.", "date": "2017.10.23", "title": "Парламентът на Каталуня решава как да отговори на испанското правителство в четвъртък"}
{"url": "https://www.24chasa.bg/novini/article/6509757", "text": "Отмяна на плоския данък и четиристепенна скала за облагане предлага за пореден път БСП. Този път това става чрез проектобюджета за догодина, който червените изготвиха и който трябва да бъде одобрен от конгреса в събота. Необлагаем минимум в размер на минималната работна заплата, която към момента е 460 лв., но се предвижда да стане 510 лв. Втората стъпка е на скалата е минималният осигурителен праг, който БСП увеличава от 2600 лв. на 3300 лв. За доходи под него ще се плащат 10%. За горницата над тази сума ще се плаща 15% данък. Последната стъпка е за доходите над 10 хил. лв. - най-богатити ще се плащат 20% данъци. Данъците ще се увеличат за 120 хиляди граждани приблизително. 2 829 626 да работещи ще плащат по-малко, обясни Нинова. Паралелно БСП предлага запазване на корпоративния данък за фирмите на 10%, но променя данък дивидент от 5 на 10%. Въвежда се данък финансови транзакции. Проектобюджетът ни е стъпил на предизборната програма, изготвен е от експерти към съветите на Националния съвет, участват и депутати, обясни соцлидерката Корнелия Нинова. Тя обясни, че червените са стъпили на 3-годишната финансова рамка от юни тази година. Обезщетението за втората година от майчинството да стане 510 лв., предлага още БСП. Предвидени са и допълнителни разходи за майки на деца с увреждания и за възрастни хора. Ще се преизчислят и всички пенсии. Червените предвиждат 500 млн. лв. за погасяване дълговете на болниците, след което ще претрансфармират да не търговски дружества. 581 млн. лв. увеличение на бюджета в сектор \"Сигурност\" и 10% увеличение на заплатите, предлага БСП. ГЕРБ предлагат по-голяма финансиране на статуквото, ние предлагаме промяна на модели и системи, които да доведат до по-голям резултат, обясни Нинова.", "date": "2017.10.23", "title": "БСП иска отмяна на плоския данък и 20% ставка за доходи над 10 хил. лв."}
{"url": "https://www.24chasa.bg/novini/article/6509734", "text": "Салах Абдеслам - единственият оцелял терорист от атентата в Париж през ноември 2015 г. - ще бъде съден в Белгия и вероятно ще лети с вертолет за всяко съдебно заседание до белийската столица. Това съобщават белгийски медии, цитирани от БТА.  Медиите отбелязват, че след залавянето му през март миналата година в квартал \"Моленбек\" в Брюксел, първоначално Абдеслам бе въдворен в затвора в Брюж, а през април тази година бе прехвърлен с вертолет в затвор край френската столица. Абдеслам ще отговаря в Белгия по дело за престрелка с полицията няколко дни преди да бъде заловен. При престрелката бяха ранени четирима полицаи и бе убит един от обградените терористи. Салах, който е френски гражданин от марокански произход, е роден и живееше в квартал \"Моленбек\" в Брюксел. Брат му Брахим бе сред терористите, самовзривили се при нападенията в Париж. Салах е ключов подсъдим и по делото за атентатите във френската столица. Досега разследването установи, че той е извозил 10 от терористите, ударили в Париж и Брюксел, изпратени в Европа от мрежите на \"Ислямска държава\" в Сирия.", "date": "2017.10.23", "title": "Белгийски терорист ще лети всеки ден между Париж и Брюксел, за да бъде съден"}
{"url": "https://www.24chasa.bg/novini/article/6509754", "text": "Румъния е единствената държава в ЕС, в която неквалифицирани кадри могат да преподават на децата в училище. Тази година 4500 неквалифицирани преподавателски кадри са се озовали пред катедрите, бият тревога от Федерацията на свободните синдикати в образованието, съобщава информационният сайт Зиаре. Синдикалните лидери обръщат внимание на правителството, че заради ниските заплати в сферата, броят на младите хора, които желаят да станат преподаватели, намалява, а онези, които вече са се дипломирали за това, нямат желание да преподават. От Федерацията на свободните синдикати в образованието посочват, че през 2004 г. на четири милиона деца е имало 343 000 преподаватели, докато през 2017 г., освен че е намалял броят на децата на три милиона, броят на преподавателите е паднал до близо 295 000. През 2005 г. е имало 19 500 нови учители, а през 2017 г. броят им е 16 000, отбелязват синдикалистите, предава БТА. С месечна заплата от 1400 леи (595 лв.), колкото в момента получава един нов учител, сме далеч от решаването на важен проблем. Перспективите също не са оптимистични. Хипотетично, със закона за заплатите, през 2022 г. нетната заплата на един нов учител следва да достигне 2400 леи (1021 лв.), заяви председателят на Федерацията на свободните синдикати в образованието Симион Ханческу и допълни, че \"очевидно броят на преподавателите без необходимата специализация ще нарасне\".", "date": "2017.10.23", "title": "Синдикати: Само в Румъния от целия ЕС на децата преподават неквалифицирани кадри"}
{"url": "https://www.24chasa.bg/novini/article/6509776", "text": "Крайнолявата сепаратистка каталунска партия \"Кандидатура за народно единство\" призова към \"масово гражданско неподчинение\" в тази област след безпрецедентното решение на испанското централно правителство да задейства член 155 от конституцията, който му позволява да се намеси пряко в управлението на автономните области, предаде Асошиейтед прес, цитирана от БТА. Партията, която е ключов съюзник в каталунския парламент на управляващата сепаратистка коалиция на малцинството, определи решението на премиера Мариано Рахой като \"най-тежката агресия срещу гражданските, индивидуалните и колективните права на каталунския народ\" от времето на диктатурата на починалия през 1975 г. генерал Франсиско Франко. Партията заяви, че гражданското неподчинение ще е във вид на съпротива без насилие и уточни, че ще даде повече подробности в следващите дни.", "date": "2017.10.23", "title": "Сепаратистка партия в Каталуня призова хората към неподчинение"}
{"url": "https://www.24chasa.bg/novini/article/6509815", "text": "За първи път в историята си Комисията за отнемане на незаконно придобито имущество отне кораб от частно лице. Това стана след като Върховният касационен съд не допусна обжалване на решение на Великотърновския апелативен съд за отнемане на 300 600 лева от Васил Кънев, съобщи  Плавателният съд на име „Балканска принцеса“ години наред е работил като ресторант в Русе. През 2001 г. е закупен от Кънев за малко над 77 000 лева. В момента се намира на пристанището във Видин. До отнемането му се стига след като Васил Кънев е осъден за контрабанда на корабно гориво и ръководене на организирана престъпна група. Установено е, че екипажът на „Балканска принцеса“ е купувал гориво от чуждестранни кораби и контрабандно го е внасял в страната и продавал без да плаща мита, акциз и ДДС. От Комисията по гражданска конфискация уточняват, че освен кораба, от Кънев се отнемат и дружествени дялове и парични средства в размер на 223 600 лв.", "date": "2017.10.23", "title": "За първи път: Комисията за незаконно имущество отне кораб от частно лице"}
{"url": "https://www.24chasa.bg/novini/article/6509842", "text": "Софийска градска прокуратура отказа да образува наказателно производство по сигнал от бившия вече депутат от ГЕРБ Антон Тодоров, съдържащ твърдения за допуснати нарушения на Закона за защита на класифицирана информация от началника на кабинета на Президента Иво Христов, поради липса на данни за извършено престъпление и недопускане на нарушения на ЗЗКИ и ППЗЗКИ, съобщиха от пресцентъра на прокуратурата. В сигнала си Антон Тодоров е посочил, че при изпълнение на възложените му функции в качеството му на член на „Временната комисия за проучване изпълнението на процедурата по избор на нов тип боен самолет“, се е запознал със секретна шифрограма от Посолството на Р България във Вашингтон. Шифрограмата била адресирана до началника на кабинета на президента Румен Радев – Иво Христов, а последният няма достъп до секретна информация, установено от ДКСИ, уточнват от обвинението. По този сигнал прокурор от СГП е извършил лична проверка, при която е установено: \"На 26.02.2017 г. в администрацията на Президента е постъпила грама от МВнР, съдържаща класифицирана информация, представляваща „държавна тайна“, маркирана с гриф за сигурност „секретно“. Документът е регистриран в съответния входящ регистър и е предоставен на главния секретар на администрацията на Президента Димитър Стоянов\". От прокуратурата допълват: \"В хода на проверката е установено, че макар в документа, съдържащ класифицирана информация да е посочено име на получател - Иво Христов – началник на кабинета на президента, този документ не му е предоставян от регистратурата, тъй като Христов няма достъп до класифицирана информация и не е преминал съответните изискуеми по закон обучения. Фактът, че е посочено конкретно лице като получател върху документ, съдържащ класифицирана информация не задължава служителите от регистратурата да му го предоставят\". Установено е от Софийска градска прокуратура, че независимо дали документът е адресиран до началника на кабинета, в случай, че съдържа класифицирана информация, той се докладва на главния секретар, каквото е сторено и със секретната грама. В администрацията на Президента са спазени всички изисквания на ЗЗКИ и ППЗЗКИ и не са установени нарушения при обработването и съхраняването на класифицирана информация, както и условията и реда за предоставяне на достъп до нея.", "date": "2017.10.23", "title": "Прокуратурата: Иво Христов не е чел секретната грама за изтребителите"}
{"url": "https://www.24chasa.bg/novini/article/6508693", "text": "“Грей Европа” и “Маккан”, Великобритания, са големите победители в европейските награди “Ефи”. Те бяха раздадени преди седмица в Брюксел. “Грей Европа” е агенция на годината, а “Маккан” (McCann) получи гран при за изключителни постижения заради кампанията си “Морковът Кевин - Да направиш Коледата удивителна”, създадена за компанията “Алди”. Рекламата на “Маккан” е построена върху парадокса - показва силата на въображението, което успява да види най-обикновените всекидневни неща по удивителен начин. Така най-семплият и пренебрегван продукт, продаван в магазините на “Алди” - морковът, е превърнат от агенцията в говорител на бранда. Морковът Кевин се превръща във феноменален успех. Благодарение на него компанията изпреварва всички останали магазини за хранителни стоки във Великобритания. 18 кампании от 9 европейски държави получиха общо 25 трофея на наградите “Ефи”. Победителите бяха избрани от международно жури, съставено от представители на рекламни агенции и рекламодатели. Председателстваше го Александър Шлаубиц, вицепрезидент по маркетинга на “Луфтханза”. Великобритания получи 11 награди, Швеция - 3, Белгия, Дания, Франция и Полша - по 2. Агенции от Израел, Словакия и Швейцария си тръгнаха с по една награда “Ефи”. Новият приз в конкурса тази година е наречен “Позитивна промяна” и се дава за маркетинг, обоснован от кауза - или социална, или свързана с околната среда. ", "date": "2017.10.23", "title": "Европейски награди “Ефи”: “Грей Европа” и  английският “Маккан” са големите победители"}
{"url": "https://www.24chasa.bg/novini/article/6509889", "text": "66 млади лекари, между които 9 от англоезичната програма на обучение, положиха Хипократовата клетва и получиха дипломите си от ректора на Медицински университет - Варна професор Красимир Иванов на тържествена церемония по дипломирането на Випуск 2017 на Факултета по дентална медицина. В академичното си слово проф. Иванов се обърна към абсолвентите с думите: „Пожелавам ви успех по неравния път на предизвикателствата. Защото, само преминавайки ги, може да бъдете мотивирани да постигате още, да се усъвършенствате и да гледате към новите хоризонти. На всеки един от вас желая здраве и лично щастие. Не спирайте да бъдете творци, първо в своя живот, а след това и в този на вашите пациенти и колеги, защото: „Силата на лекаря е в неговото сърце!“.“ С отличен успех се дипломираха шестима абсолвенти, като първенец на Випуск 2017 е д-р Славена Георгиева. Тя получи ежегодната наградата на декана в категория STUDENS OPTIMUS от проф. д-р Цветан Тончев. Д-р Георгиева получи и парична награда от ректора, както и от кмета на град Варна. Наградата на декана на Факултета по дентална медицина е на името на основателя на първия стоматологичен факултет в България проф. д-р Славчо Давидов. Със специално заснето видео от университетската телевизия MU-Vi.tv неговият син проф. д-р Михаил Давидов поздрави дипломантите. За втори път в историята на факултета бе връчена и награда на декана на името на „Проф. д-р Славчо Давидов“ в най-високата категория - MAXIMI MERITI CAUSA. Наградата за изключителни заслуги получи проф. д-р Славчо Крумов Димитров за цялостен принос към създаването и утвърждаването на Факултета по дентална медицина като една от водещите структури в обучението по специалността в Република България. Новият председател на Студентски съвет към МУ-Варна Божидар Касабов връчи награда за активна студентска дейност през годините на обучение и високи заслуги в изграждането и развитието на съвременния облик на Студентски съвет в МУ-Варна на д-р Симеон Чоканов. Приветствие към младите лекари по дентална медицина отправиха зам.-кметът на Община Варна г-н Пейчо Пейчев, деканът на Факултета по Дентална медицина към МУ- Пловдив проф. д-р Георги Тодоров, зам.-председателят на УС на БЗС д-р Валентин Павлов и акад. Николай Попов. Сред гостите на церемонията бяха още народният представител от 44-то Народно събрание на Република България г-жа Таня Петрова, зам.-началникът по административната част и логистиката на ВВМУ „Н. Й. Вапцаров“- Варна кап. 1 ранг проф. Светослав Димитранов, председателят на РК на БЗС д-р Нева Читалова, преподаватели, родители и гости. Поздравителни адреси към дипломантите и академичното ръководство бяха получени от министърът на здравеопазването на РБ проф. Николай Петров, началникът на ВВМУ „Н. Й. Вапцаров“ флотилен адмирал проф. д-р Боян Медникаров и изпълнителният директор на УМБАЛ „Св. Марина“- Варна проф. д-р Валентин Игнатов. Музикален поздрав към младите лекари по дентална медицина поднесоха студентите от фолклорно-танцовия ансамбъл на МУ-Варна с художествен ръководител Диана Димитрова.", "date": "2017.10.23", "title": "Дипломира се седмият випуск лекари по дентална медицина в МУ-Варна"}
{"url": "https://www.24chasa.bg/novini/article/6509881", "text": "Папа Франциск защити \"статуквото\" на Ерусалим като свят град, в който всички трябва да могат да живеят в мир, предаде Франс прес. \"Светият град, чието статукво трябва да се защитава и съхранява, трябва да е място, където всички могат да живеят заедно в мир, иначе безкрайната спирала на страданието ще продължи за всички\", каза папата на аудиенция с православния гръцки патриарх на Ерусалим Теофил Трети, предаде БТА. \"Всякаква форма на насилие, дискриминация или прояви на нетолерантност към вярващите евреи, християни или мюсюлмани или срещу места за богослужение трябва твърдо да се отхвърля\", каза папа Франциск. \"Неясната ситуация и липсата на разбирателство между страните продължават да пораждат несигурност, ограничения на основните права и бягство на голям брой хора от земите им\", заяви папата.", "date": "2017.10.23", "title": "Папата защити \"статуквото\" на Ерусалим"}
{"url": "https://www.24chasa.bg/novini/article/6509887", "text": "Въпросите на киберсигурността в контекста на инициативите на ЕС и ЕК бяха обсъдени на среща между министъра на отбраната Красимир Каракачанов и европейския комисар с ресор \"Цифрова икономика и общество\" Мария Габриел, съобщиха от Министерството на отбраната. Срещата е била днес във военното ведомство. На нея е било обсъдено и предстоящото през 2018 г. българско председателство на Съвета на ЕС. Европейският комисар Мария Габриел е информирала министъра на отбраната Красимир Каракачанов за новите инициативи, свързани с прилагане на Директивата за мрежова и информационна сигурност и мерките и дейностите за повишаване на сигурността в цифровото пространство и единния цифров пазар в ЕС и държавите членки. Министърът на отбраната е запознал еврокомисаря Габриел с развитието на способностите на страната за киберотбрана. На срещата двамата са се обединили около необходимостта от създаване и прилагане на ефективни механизми за взаимодействие между различните държавни органи и структури и повишената роля на Съвета по сигурността към Министерския съвет за справяне с киберзаплахи и кампании от хибриден характер. Подчертана е била важността в тази насока от обединение на усилията и координация на държавните структури, научноизследователските центрове и индустрията.", "date": "2017.10.23", "title": "Каракачанов и Мария Габриел обсъдиха въпросите на киберсигурността"}
{"url": "https://www.24chasa.bg/novini/article/6509883", "text": "Експерти определиха страните, които оставят най-много боклуци на околоземна орбита, съобщи Лента. Както пише сп. \"Бизнес инсайдър\", списъкът се оглавява от САЩ, които са отговорни за 3999 големи отломки, предаде БТА.  Русия е на второ място - 3961 условни единици космически боклук, а третото място заема Китай - 3475 условни единици. На околоземна орбита са оставени над 14 000 фрагмента от излезли от строя спътници, космически станции и ракети. С всеки изминал ден броят им се увеличава. Експертите не изключват възможността в бъдеще натрупването на космически боклуци да доведе до т.нар. синдром на Кеслер - хипотетична ситуация, при която космическите боклуци на околоземна орбита ще доведат до пълна неизползваемост на близкия космос. Казано с други думи, на пътя на орбиталните корабостроителници, фабрики и градове има препятствие, което сами сме създали. През лятото на 2017 г. учени от ЕС предложиха да се използват магнитни \"влекачи\" за събиране на космически боклук. В съответствие с проекта събирачът на космически боклук трябва да съдържа охладени до свръхниски температури свръхпроводящи електромагнити. Ориентирането на \"влекача\" ще се извършва по магнитното поле на Земята. Понастоящем боклуците на околоземна орбита не се събират.", "date": "2017.10.23", "title": "Учени: САЩ е страната рекордьор по космически боклук"}
{"url": "https://www.24chasa.bg/novini/article/6509900", "text": "Въоръжен с нож мъж нахлу в офиса на радио „Эхо Москвы“ в руската столица и нападна водещата Татяна Фелгенхауер в ефир, предава TACC, цитира \"Фокус\". „Нахлулият в радиото мъж наръга с нож в гърлото водещата Татяна Фелгенхауер. Той е задържан и предаден на полицията. По думите на лекарите, заплаха за живота на Татяна няма. Но въпреки това тя е хоспитализирана“, се казва в разпространеното съобщение. Мотивите за престъплението се разследват.", "date": "2017.10.23", "title": "Мъж наръга с нож в гърлото водеща на радио „Эхо Москвы“ в ефир"}
{"url": "https://www.24chasa.bg/novini/article/6509910", "text": "Говорител на Европейската комисия заяви, че днес прави изключение от правилото и ще коментира слухове. Той използва този повод, за да отрече приписваните на председателя на ЕК Жан-Клод Юнкер оценки за състоянието на британския премиер Тереза Мей. Някои хора обичат да ни посочват, за да преследват личните си политически цели или да подкопаят преговорната ни позиция. Бихме искали да ни оставят на спокойствие. Имаме много работа и нямаме време за клюки. Председателят на комисията никога не е използвал подобни думи, никога не е казвал нещо подобно, никога не сме искали да наказваме с преговорите за напускането на Великобритания, работим за честна сделка с Лондон, обобщи говорителят, предава БТА. Германският вестник \"Франкфуртер алгемайне цайтунг\" разпространи твърдението, че Юнкер е коментирал пред свои помощници срещата си миналата седмица в Брюксел с Мей. Според приписаните му думи той казал, че Мей изглеждала изтощена, с дълбоки сенки под очите, и той си обяснявал това изтощение с битките й с министрите от оглавената от нея Консервативна партия. Според вестника Юнкер коментирал, че Мей изглеждала \"тревожна, изтощена и обезверена\".", "date": "2017.10.23", "title": "ЕК отрече Юнкер да е коментирал Тереза Мей в лоша светлина"}
{"url": "https://www.24chasa.bg/novini/article/6509918", "text": "Пенсионираният американски генерал Уесли Кларк призова Сърбия да последва примера на Черна гора и да промени своето отношение към разширяването на НАТО, предава скопският телевизионен канал A1 On. В интервю за прищински вестник генерал Кларк заяви, че Черна гора е добър пример за необходимостта от стабилност на Балканите, преодоляване на конфликти и приемане на цивилизационни ценности на Запада, предаде \"Фокус\". „Влизането на Черна гора в НАТО преди членство в ЕС показва правилния ход - стабилността и сигурността трябва да бъдат гарантирани, преди да се постигне икономически растеж. Надявам се, че Сърбия ще последва примера на Черна гора и ще последва по пътя ви“, подчерта Кларк, командващ силите на НАТО във войната в Косово през 1999 г. „Фокус“ припомня: Черна гора стана член на НАТО по-рано тази година. Съседна Сърбия на свой ред твърди, че не се стреми към членство в Алианса, а само към сътрудничество с военната организация на Запада.", "date": "2017.10.23", "title": "Генерал Уесли Кларк: Сърбия да последва примера на Черна гора за членство в НАТО"}
{"url": "https://www.24chasa.bg/novini/article/6510128", "text": "Соцлидерката Корнелия Нинова отново е попаднала в пътен инцидент, научи \"24 часа\". Колата, с която тя е пътувала от соццентралата по ул. \"Княз Борис\", е била ударена странично от такси. Нинова е добре, разкриха нейни приближени, шофьорът й е регистрирал инцидента на тел. 112. Това е втори пътен инцидент с лидерката на БСП в рамките на 2 месеца. При предишния колата на Нинова бе ударена отзад отново в центъра на София. Тогава тя получи мозъчно сътресение от камшичния удар. Лекарите й сложиха шина на врата, която тя носи в продължение на 2 седмици.", "date": "2017.10.23", "title": "Отново катастрофа с Нинова"}
{"url": "https://www.24chasa.bg/novini/article/6510140", "text": "60 нови мотоциклета бяха предоставени на Столичната дирекция на вътрешните работи (СДВР). Церемония по предаването им се състоя в Главната дирекция „Национална полиция“. На нея присъстваха зам. -министърът на вътрешните работи Стефан Балабанов, зам.-главният секретар Георги Арабаджиев, зам.- директорът на Главна дирекция \"Национална полиция\" (ГДНП) ст. комисар Константин Димитров и директорът на СДВР ст. комисар Ивайло Иванов. Това съобщиха от пресцентъра на МВР. Зам.-министър Балабанов изрази надежда, че с новата техника служителите на СДВР ще бъдат още по-мобилни и по-уверени. Пожела им с новата техника да работят активно по охраната на Българското председателство на Съвета на Европа през 2018 г. Зам.-директорът на ГДНП ст. комисар Константин Димитров пожела безаварийна работа на онези, които ще ползват новите мотоциклети. 50 от машините са предназначени за отдел „Специализирани полицейски сили за опазване и възстановяване на обществения ред” при СДВР, а другите са за отдел „Пътна полиция” при СДВР. За доставените мотоциклети са изготвени специфични изисквания по отношение на техническите им характеристики, отговарящи на съвременните норми. Те са оборудвани с технически системи, позволяващи тяхното позициониране чрез GPS- модул, което от своя страна дава възможност за бърза намеса и реагиране при необходимост.", "date": "2017.10.23", "title": "Предоставиха 60 нови мотоциклета на служителите на СДВР"}
{"url": "https://www.24chasa.bg/novini/article/6510170", "text": "Нов данък върху туризма ще оскъпи нощувките в Гърция от догодина. \"Такса престой\", която влиза в сила от 1 януари 2018 г., ще се прилага върху хотели и квартири и ще бъде в размер между 0.50 евроцента и 4 евро на стая за нощ. Хотелите с една и две звезди ще плащат 0.50 евро, тризвездните – 1.50 евро, четиризвездните – 3 евро, и петзвездните – 4 евро. Таксите за стаите и апартаментите под наем ще бъдат между 0.25 и 1 евро, съобщава Greek Travel Pages. Новият данък е част от пакета мерки за справяне с финансовата криза, които правителството прие през май. Той бе посрещнат с недоволство от бизнеса. Гръцката хотелиерска камара призова кабинета да оттегли мярката с мотива, че тя ще навреди дългосрочно на икономиката, предадоха от  . Държавата очаква да печели 84 млн. евро годишно от него, но икономиката ще загуби 340 млн. евро, заяви председателят на камарата Йоргос Цакирис, цитирайки проучване на консултантската компания Grant Thornton. Според анализа новият данък ще повиши средната цена на стая с 1.9%, което ще намали търсенето и това ще доведе до спад от 2.5% (435 млн. евро) в доходите на хотелите. \"Данъкът ще намали търсенето и конкурентоспособността на гръцкия туристически продукт. Независимо дали пряко, ако бъде прехвърлен на потребителите, което означава, че цените ще се покачат, или непряко, ако бъде абсорбиран от хотелите, които значи, че приходите им автоматично ще спаднат, след тях и финансовите им резултати, което ще намали инвестициите и ще доведе до по-ниски оценки за качеството на предлаганата услуга\", каза Цакирис. Според проучването новият данък ще унищожи и 6000 работни места. Данъкът ще ограничи дългосрочно развитието на туристическия бизнес и истинските му последствия ще се усетят след около три години, заяви председателят на Гръцката туристическа конфедерация Янис Рецос. \"Пълният мащаб на последствията няма да се види през 2018 г., тъй като много договори и резервации са вече сключени\", каза той. \"Гърция вече е смятана за скъпа дестинация в сравнение с конкуренцията... Когато геополитическата ситуация в държави като Турция и Египет спре да работи в полза на Гърция, туризмът ще се изправи пред проблеми.\"", "date": "2017.10.23", "title": "От догодина ще плащаме по-скъпо за нощувки в Гърция"}
{"url": "https://www.24chasa.bg/novini/article/6510178", "text": "10 катерачи, игнорирали забраната за изкачване на монголския връх Отгон Тенгер, са загинали в резултат на лавина, седем души са в неизвестност, предаде AFP, цитира \"Фокус\". По данни на местната спасителна служба, алпинистите, всички от които са монголски граждани, са изчезнали в неделя, след като са качили върха с надморска височина 4 021 метра. Телата са открити на 3 400 метра. В групата е имало четири жени и 13 мъже на възраст между 30 и 50 години. Друга група от 10 катерачи е успяла да слезе безпроблемно. Правителството въведе забрана за изкачване на върха през 2015 г., въпреки че за последните 50 години са загинали четирима други катерачи.", "date": "2017.10.23", "title": "Лавина погреба 10 катерачи на монголския връх Отгон Тенгер"}
{"url": "https://www.24chasa.bg/novini/article/6510198", "text": "Ако Ким умре, просто няма да говоря за това. Някой може да помисли, че това е случайно. Това каза директорът на ЦРУ Майк Помпейо с усмивка пред форум на служители от националната сигурност, предава  . Медиите припомнят, че ЦРУ има тъмна история в опити за ликвидирането на лидерите на Иран, Куба, Конго, Виетнам и Чили. По-рано тази година Северна Корея заяви, че ЦРУ се опитало да убие Ким с помощта на южнокорейските разузнавателни служби. Директорът на ЦРУ посочи, че правителството на Ким е на крачка от създаването на ядрена ракета, която би могла да удари цели в САЩ, и би трябвало да се работи, за да се предотврати това. Официално Вашингтон твърди, че предпочита чрез дипломация и санкции Ким Чен Ун да бъде принуден да преговаря, но и военната опция не е отхвърлена.", "date": "2017.10.23", "title": "Директорът на ЦРУ: Ако Ким Чен Ун умре, няма да говоря за това"}
{"url": "https://www.24chasa.bg/novini/article/6508641", "text": "Авторитетно жури в състав доцент д-р инж. Борис Цанков - зам ректор на Университета по архитектура, строителство и геодезия, Христо Христов – началник отдел „Финансово управление“, дирекция „Жилищна политика“ на МРРБ, архитект Цветомир Ценков и представител на строителна фирма ( ) ще обявят в четвъртък от 13 часа победителите   Десетки читатели на \"24 часа\" ни изпратиха стотици снимки на санирани блокове от цялата страна, във връзка с  Поради огромния интерес към фото конкурса удължихме времето, в което читателите ни можеха да изпращат снимки и видео на техните санирани жилища. Вместо до 3 септември, приемането на снимки бе продължено до края на месеца. Хората ще решат от какво имат нужда – красива беседка, детска площадка, барбекю, фонтанче, или нещо друго, което ще краси пространството около дома им и ще им бъде от полза. https://www.24chasa.bg/novini/article/6253842 https://www.24chasa.bg/novini/article/6257273 https://www.24chasa.bg/novini/article/6264306 https://www.24chasa.bg/novini/article/6265944 https://www.24chasa.bg/novini/article/6262853 https://www.24chasa.bg/novini/article/6271581 https://www.24chasa.bg/region/article/6278422 https://www.24chasa.bg/region/article/6289557 https://www.24chasa.bg/novini/article/6116323 https://www.24chasa.bg/novini/article/6347240 https://www.24chasa.bg/novini/article/6354459 https://www.24chasa.bg/novini/article/6353708 https://www.24chasa.bg/novini/article/6347705 https://www.24chasa.bg/novini/article/6360697 https://www.24chasa.bg/novini/article/6364813 https://www.24chasa.bg/novini/article/6364874 https://www.24chasa.bg/novini/article/6365764 https://www.24chasa.bg/novini/article/6368354 https://www.24chasa.bg/novini/article/6361079 https://www.24chasa.bg/novini/article/6373555 https://www.24chasa.bg/novini/article/6373965 https://www.24chasa.bg/novini/article/6372549 https://www.24chasa.bg/novini/article/6371687 https://www.24chasa.bg/novini/article/6362080 https://www.24chasa.bg/novini/article/6382953 https://www.24chasa.bg/novini/article/6373160 https://www.24chasa.bg/novini/article/6371602 https://www.24chasa.bg/novini/article/6356396 https://www.24chasa.bg/novini/article/6374571 https://www.24chasa.bg/novini/article/6393432 https://www.24chasa.bg/novini/article/6399620 https://www.24chasa.bg/novini/article/6402366 https://www.24chasa.bg/novini/article/6399647 https://www.24chasa.bg/novini/article/6405564 https://www.24chasa.bg/novini/article/6407005 https://www.24chasa.bg/novini/article/6405811 https://www.24chasa.bg/novini/article/6412225 https://www.24chasa.bg/novini/article/6404619 https://www.24chasa.bg/novini/article/6415500 https://www.24chasa.bg/novini/article/6417235 https://www.24chasa.bg/novini/article/6417581 https://www.24chasa.bg/novini/article/6417681 https://www.24chasa.bg/novini/article/6417719 https://www.24chasa.bg/novini/article/6419167 https://www.24chasa.bg/novini/article/6419264 https://www.24chasa.bg/novini/article/6419627 https://www.24chasa.bg/novini/article/6419282 https://www.24chasa.bg/novini/article/6420002 https://www.24chasa.bg/novini/article/6420825 https://www.24chasa.bg/novini/article/6420947 https://www.24chasa.bg/novini/article/6420967 https://www.24chasa.bg/novini/article/6420985 https://www.24chasa.bg/novini/article/6421009 https://www.24chasa.bg/novini/article/6422129 https://www.24chasa.bg/novini/article/6422171 https://www.24chasa.bg/novini/article/6422186 https://www.24chasa.bg/novini/article/6422200 https://www.24chasa.bg/novini/article/6422358 https://www.24chasa.bg/novini/article/6422378 https://www.24chasa.bg/novini/article/6422226 https://www.24chasa.bg/novini/article/6422895 https://www.24chasa.bg/novini/article/6422925 https://www.24chasa.bg/novini/article/6422962 https://www.24chasa.bg/novini/article/6422996 https://www.24chasa.bg/novini/article/6423032 https://www.24chasa.bg/novini/article/6423337 https://www.24chasa.bg/novini/article/6423166 https://www.24chasa.bg/novini/article/6422218 https://www.24chasa.bg/novini/article/6423399 https://www.24chasa.bg/novini/article/6423415 https://www.24chasa.bg/novini/article/6424110 https://www.24chasa.bg/novini/article/6424133 https://www.24chasa.bg/novini/article/6424530 https://www.24chasa.bg/novini/article/6425322 https://www.24chasa.bg/novini/article/6425293 https://www.24chasa.bg/novini/article/6433502 https://www.24chasa.bg/novini/article/6433534 https://www.24chasa.bg/novini/article/6433561 https://www.24chasa.bg/region/article/6445600 https://www.24chasa.bg/novini/article/6455555 https://www.24chasa.bg/novini/article/6455833 https://www.24chasa.bg/novini/article/6463886 https://www.24chasa.bg/novini/article/6433609 https://www.24chasa.bg/region/article/6473340 https://www.24chasa.bg/novini/article/6433502", "date": "2017.10.23", "title": "Авторитетно жури определя победителите във фото конкурса на \"24 часа\" и МРРБ за санирането"}
{"url": "https://www.24chasa.bg/novini/article/6510273", "text": "Призив за стачка в каталунските университети в четвъртък отправиха студенти, които се надяват по този начин да окажат натиск върху регионалните власти да обявят независимост на Каталуня, съобщи Асошиейтед прес. Движението \"Университети за републиката\" организира няколко стачки и протести през последния месец, откакто регионалното правителство на Каталуня и испанските централни власти влязоха в конфронтация заради референдума за независимост, определен за незаконен от конституционния съд на Испания, информира БТА. Политическата криза се засили с арестите на агитиращи за независимост активисти и плановете на Испания да установи пряк контрол върху североизточната автономна област. \"Университети за републиката казват\", че стачката в четвъртък има за цел да призове каталунските власти да провъзгласят създаването на каталунска република и да защитят институциите й.", "date": "2017.10.23", "title": "Студенти готвят университетска стачка в Каталуня"}
{"url": "https://www.24chasa.bg/novini/article/6510282", "text": "Огнище на птичи грип е регистрирано в село Узунджово, община Хасково, съобщи пресцентърът на областната администрация. Днес спешно е било насрочено заседание на Областната епизоотична комисия. На форума е било взето решение за ограничителни мерки за недопускане разпространението на болестта. Издадена е заповед от областния управител, която е изпратена на всички общини и институции, които имат отношение към проблема. В заповедта се нареждат незабавно свикване на Общинските епизоотични комисии, привеждане на Областната дирекция по безопасност на храните /ОДБХ/ в състояние на повишена епизоотична готовност, като директорът и трябва да организира съвместни проверки от орнитоложките, ловно-рибарските дружества и на държавните лесничейства за наличие на болни или умрели диви мигриращи или синантропни птици. Директорът на ОДБХ също така трябва организира постоянен ветеринарно-медицински контрол за спазване на мерките за сигурност в птицевъдни обекти. Забраняват се провеждането на пазари и изложби за птици на територията на област Хасково, гласи още заповедта. Тя вменява на ОБДХ и организирането на периодични клинични прегледи. Собствениците и управителите на птицевъдни обекти не трябва да допускат излизането на птиците извън дворовете на стопаните, както и контакт между диви пернати и домашни птици. Необходимо е също така те да съхраняват в закрити помещения фуража, с който изхранват птиците, а при отклонения в състоянието им или при повишена смъртност да уведомят незабавно ветеринаря или кмета на населеното място. Заповедта вече е била сведена до кметовете на общини, ОДБХ - Хасково и до всички членове на Областна епизоотична комисия.", "date": "2017.10.23", "title": "Откриха птичи грип в хасковското село Узунджово"}
{"url": "https://www.24chasa.bg/novini/article/6510285", "text": "Зимното поддържане на републиканската пътна мрежа се въвежда от 1 ноември със заповед на председателя на Управителния съвет на Агенция „Пътна инфраструктура“ (АПИ) инж. Дончо Атанасов. Това съобщиха от пресцентъра на АПИ. Макар прогнозата на метеоролозите през следващите 10 дни да е за добро време се предприемат необходимите действия за осигуряване на безопасното пътуване на шофьорите по високопланинските пътища и проходи като Петрохан, Троян - Кърнаре, Шипка, Предела, участъци в област Смолян и др. Подготовката за зимния сезон върви по график. В момента се провеждат регионалните работни съвещания, на които АПИ заедно с областните управители, с представители на ГД „Национална полиция“, ГД „Пожарна безопасност и защита на населението“, ИА „Автомобилна администрация“ и пътноподдържащите дружества обсъждат готовността. Тази седмица започват и проверките на фирмите. Ще се инспектира наличната техника, суровини - сол, пясък, луга и т. н. В поддържането на 20 000 км републикански пътища през зимните месеци ще участват около 3000 снегопочистващи машини - снегорини, техника за разпръскване на пясък и т. н. Ще се осигурят около 100 000 тона сол, 300 000 тона пясък и др. На директорите на 27-те областни пътни управления е разпоредено да следят прогнозите по райони и със завишено внимание да предприемат необходимите действия за обработка на пътищата във високопланинските райони и проходите, където има предпоставки за хлъзгавост и заледявания по усойните места. Агенция „Пътна инфраструктура” призовава шофьорите да започнат подготовката на автомобилите си и да сменят летните гуми със зимни. Да карат внимателно и със съобразена скорост, да спазват правилата за движение, необходимата дистанция и да не предприемат резки маневри. Всички граждани и транспортни фирми могат да получават информация за актуалната пътна обстановка и зимното поддържане на републиканската мрежа от безплатното мобилно приложение LIMA, lima.api.bg и интернет страницата на АПИ – www.api.bg, както и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието по републиканските пътища.", "date": "2017.10.23", "title": "Зимното поддържане на републиканските пътища се въвежда от 1 ноември"}
{"url": "https://www.24chasa.bg/novini/article/6510287", "text": "Американски учени определиха три израза, които жените най-често използват, когато лъжат, съобщи Лента като цитира британски медии. За да измами в написан текст, жената най-често прибягва до използване на думите \"възможно\", \"аз\" и \"старая се\". При това ако изразът е лъжлив, жените използват 9,2 думи, а в случай че отговаря на истината - 8 думи, предава БТА. Мъжете в този случай използват думите \"вероятно\" и \"разбира се\". Специалистите освен това установили, че жените лъжат по-често от мъжете. Учените стигнали до тези заключения, след като изследвали статистически данни, свързани с мобилно приложение, чрез което 1703-ма участници в експеримента преценили истинноста на един или друг израз.", "date": "2017.10.23", "title": "Учени откриха метод за разпознаване на женските лъжи"}
{"url": "https://www.24chasa.bg/novini/article/6510300", "text": "28-те страни-членки на ЕС не успяха да съгласуват на първия рунд преговори предлаганата от Франция трудова реформа, предаде Reuters. Въпросът изправя богатите срещу бедните държави, които искат запазване на действащите правила, позволяващи на гражданите, работещи в съюза, да получават заплати по-високи от тези, които биха получавали в родината си, но все пак по-ниски от местната работна сила.  Някои критици виждат тези правила като форма на „социален дъмпинг“. Предложените от френския президент Еманюел Макрон промени в директивата за командированите работници са подкрепяни от Германия, Белгия, Холандия и др. „Става дума за справедливост на трудовия пазар“, каза европейският комисар по заетостта Мариан Тейсен пристигайки на преговорите с министрите на труда на страните-членки. „Като цяло подкрепям свободата на придвижване на хора, но то трябва да бъде организирано по справедлив начин“, добави тя. Министрите обаче не успяха да постигнат споразумение на първата сесия на преговорите. ", "date": "2017.10.23", "title": "28-те страни-членки на ЕС не успяха да съгласуват трудовата реформа"}
{"url": "https://www.24chasa.bg/novini/article/6510366", "text": "Кинооператорът Уолтър Ласали, който е роден в Германия и е носител на \"Оскар\" за филма \"Зорба гъркът\" от 1964 г., почина на 90 годишна възраст в Гърция, предаде Асошиейтед прес, цитирана от БТА. От болницата на остров Крит съобщиха, че причината за смъртта са усложнения, след операция. Ласали живееше в околностите на град Ханя. Домът му се намираше в близост до плажа, който беше използван като фон за финалната сцена от филма. В нея актьорите Антъни Куин и Алън Бейтс танцуваха на музиката от \"Зорба гъркът\". Уолтър Ласали се мести в Лондон като момче, бягайки от режима в нацистка Германия. Той работи по десетки филми, включително британската комедия \"Том Джоунс\" от 1963 г. и \"Жега и прах\", режисиран от Джеймс Айвъри 20 години по-късно.", "date": "2017.10.23", "title": "Носителят на \"Оскар\" за \"Зорба гъркът\" Уолтър Ласали почина на 90 години"}
{"url": "https://www.24chasa.bg/novini/article/6510590", "text": "Меморандум за сътрудничество между министерството за Българското председателство на Съвета на Европейския съюз и 21 хотелски вериги подписа министър Лиляна Павлова в Министерския съвет днес, съобщиха от пресслужбата на министерството за българското председателство на Съвета на ЕС. Рамковото споразумение ангажира страните да си сътрудничат в организацията и логистиката по време на провеждането на Българското председателство през 2018 година. Хотелите са 3, 4 и 5-звездни и са разположени на територията на София. Някой от тях са в близост до основните сгради на провежданите по време на председателството събития – НДК и Резиденция Бояна, други са в района на центъра и летище София. Целта е участниците сами да избират удобните за тях локации. Страната ни, както всяка държава – членка, която е ротационен председател на Съвета на ЕС, има ангажимент към настаняването само на най-високопоставените гости – ръководителите на делегации и един от придружаващите ги делегати. Става въпрос за около 2000 лица за периода на председателството. Хотелът за ВИП гостите беше избран чрез обществена поръчка на Министерството за Българското председателство на Съвета на ЕС, проведена през август т. г. Всички останали делегати сами резервират и плащат настаняването си. Наложената практика изисква страната-домакин само да препоръча подходящи хотели. За целта в системата за акредитация ще има информация за хотелите, която делегатите ще виждат по време на регистрирането си за участие в събитията на председателството и могат сами да избират из между няколко от тях. Министерството вече има календар на събитията и според него вече могат да бъдат планирани и правени необходимите резервации. „Благодаря за това, което постигнахме. Вярвам, че заедно ще допринесем за доброто представяне на страната ни“, обърна се министър Лиляна Павлова към мениджърите на хотелските вериги. Провеждането на Българското председателство ще е уникално за страната ни събитие, каквото не е провеждано досега, не само по отношение на броя на гостите, които очакваме, но и на неговата продължителност, припомни тя. Над 22 000 гости ще посетят страната ни в периода на провеждане на първото Българско председателство 1 януари – 30 юни 2018 година. Очаква се те да реализират над 32 000 нощувки. Сътрудничеството между министерството и организациите на хотелиерите беше обсъдено на срещи на министър Лиляна Павлова с мениджърите на големите вериги у нас, както и по време на заседанието на Националния съвет по туризъм, посветена на логистиката по време на първото Българско председателство.", "date": "2017.10.23", "title": "Павлова подписа с  21 хотела, ще настаняват гостите по време на Председателството"}
{"url": "https://www.24chasa.bg/novini/article/6510589", "text": "Президентът на Полша Анджей Дуда подписа днес закон, който ще позволи разходите за отбрана на страната да достигнат в бъдеще най-малко 2,5 на сто от нейния БВП, което е доста над исканите от НАТО 2 на сто, предаде Асошиейтед прес. Агенцията коментира, цитирана от БТА, че законът е част от усилията на полското консервативно правителство да реагира на заплахите за националната сигурност, породени от засилената военна активност на Русия в региона. Полша е сред единствените пет страни членки на НАТО, която вече харчи повече от два процента от своя БВП за отбрана. Новият закон предвижда до 2020 г. този дял да достигне 2,1 на сто, а до 2030 г. - най-малко 2,5 на сто. \"Едва ли трябва да се обяснява на някого, че искаме да имаме силни и ефективни полски въоръжени сили, такива, каквито в случай на някаква заплаха за Полша биха могли да реагират адекватно и да бъдат в състояние да отбраняват полските граници, да бранят сигурността на нейните граждани\", каза на церемонията по подписването Дуда, цитиран от вестник \"Жечпосполита\". Той подчерта, че законът е бил приет в Сейма с гласовете и на опозицията, което според АП е рядкост за разделената полска политическа сцена. Промяната в закона за модернизация и финансиране на въоръжените сили предвижда също увеличаване на числеността на военните от сегашните 100 хиляди на 200 хиляди. От тях 50 хиляди ще бъдат доброволци в новосъздадените Сили за териториална отбрана.", "date": "2017.10.23", "title": "В Полша влезе в сила закон за увеличение на разходите за отбраната"}
{"url": "https://www.24chasa.bg/novini/article/6510605", "text": "На основание чл. 129, ал. 2 от Конституцията на Република България президентът Румен Радев подписа указ за назначаването на Георги Чолаков за председател на Върховния административен съд. Това съобщиха от прессекретариата на държавния глава. В съответствие с разпоредбите на Конституцията председателят на Върховния касационен съд, председателят на Върховния административен съд и главният прокурор се назначават и освобождават от президента на републиката по предложение на пленума на Висшия съдебен съвет за срок от седем години без право на повторно избиране. Президентът не може да откаже назначаването или освобождаването при повторно направено предложение.", "date": "2017.10.23", "title": "Радев подписа указ за назначаването на Георги Чолаков за шеф на ВАС"}
{"url": "https://www.24chasa.bg/novini/article/6510636", "text": "Столичен полицай е намерен прострелян в главата в кв. \"Младост\", съобщиха от МВР. Смята се, че се е опитал да се самоубие. Сигналът е подала съпругата му. Тя го намерила да лежи на пода в дома им. Мъжът е приет в Спешното отделение на УМБАЛ \"Св. Анна\" в София, съобщиха от лечебното заведение. Той е на 54 години. Настанен е в реанимация и има опасност за живота му.                                                                                 ", "date": "2017.10.23", "title": "Столичен полицай се простреля в главата"}
{"url": "https://www.24chasa.bg/novini/article/6510630", "text": "Присъединяването на Турция към ЕС може да доведе до разрешаването на проблемите на ЕС, заяви днес турският президент Реджеп Тайип Ердоган, цитиран от Анадолската агенция. Той призова европейските лидери да използват \"здравия си разум\" и да предоставят възможността за пълноправно членство на Турция в ЕС, в замяна на което блокът ще може да разреши проблемите си. Ескалацията на ксенофобията няма да е от полза за никого, изтъкна Ердоган, цитиран от БТА. Европа без Турция ще води само до изолация, отчаяние и граждански размирици. Турция няма нужда от Европа. Европа е тази, която има нужда от Турция, посочи президентът. Макар да не искат да го прозрат, Турция и пълноправното й членство е \"лекът за техните хронични проблеми\", добави Ердоган. Турция започна преговорите за членство в ЕС през 2005 г.", "date": "2017.10.23", "title": "Ердоган: Присъединяването на Турция към ЕС може разреши проблемите им"}
{"url": "https://www.24chasa.bg/novini/article/6510645", "text": "Редовното правителствено заседание тази седмица ще се проведе във вторник – 24 октомври, от 10 ч. при следния предварителен дневен ред: 1. ПРОЕКТ НА ПОСТАНОВЛЕНИЕ ЗА ИЗМЕНЕНИЕ НА ПОСТАНОВЛЕНИЕ №234 НА МИНИСТЕРСКИЯ СЪВЕТ ОТ 16 ОКТОМВРИ 1998 Г. ЗА ОПРЕДЕЛЯНЕ НА РЕДА ЗА ИЗОБРАЗЯВАНЕ И ВЪЗПРОИЗВЕЖДАНЕ НА НАЦИОНАЛНОТО ЗНАМЕ Внася: министърът на икономиката 2. ПРОЕКТ НА РЕШЕНИЕ ЗА ПРЕДЛОЖЕНИЕ ДО ПРЕЗИДЕНТА НА РЕПУБЛИКА БЪЛГАРИЯ ЗА НАГРАЖДАВАНЕ НА ПРОФ. АННА НЕДЯЛКОВА С ОРДЕН „СВ. СВ. КИРИЛ И МЕТОДИЙ“ – ПЪРВА СТЕПЕН Внася: министърът на образованието и науката 3. ПРОЕКТ НА РЕШЕНИЕ ЗА ПРЕДЛОЖЕНИЕ ДО ПРЕЗИДЕНТА НА РЕПУБЛИКА БЪЛГАРИЯ ЗА НАГРАЖДАВАНЕ НА ПРОФ. ВЛАДКО ПАНАЙОТОВ С ОРДЕН „СВ. СВ. КИРИЛ И МЕТОДИЙ“ – ОГЪРЛИЕ Внася: министърът на образованието и науката 4. ПРОЕКТ НА РЕШЕНИЕ ЗА ПРЕДЛОЖЕНИЕ ДО ПРЕЗИДЕНТА НА РЕПУБЛИКА БЪЛГАРИЯ ЗА НАГРАЖДАВАНЕ НА ДОЦ. ТОДОР ТОДОРОВ С ОРДЕН „СВ. СВ. КИРИЛ И МЕТОДИЙ“ – ПЪРВА СТЕПЕН Внася: министърът на образованието и науката 5. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ПРАВОСЪДИЕТО ЗА 2017 Г. Внася: министърът на правосъдието 6. ПРОЕКТ НА РЕШЕНИЕ ЗА УЧРЕДЯВАНЕ НА БЕЗСРОЧЕН СЕРВИТУТ НА ЕНЕРГИЕН ОБЕКТ ВЪРХУ ПОЗЕМЛЕНИ ИМОТИ В ГОРСКИ ТЕРИТОРИИ – ПУБЛИЧНА ДЪРЖАВНА СОБСТВЕНОСТ, В ЗЕМЛИЩЕТО НА С. БРЯГОВЕЦ, ОБЩИНА КРУМОВГРАД Внася: министърът на земеделието, храните и горите 7. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО МУ ПРЕХВЪРЛЯНЕ В СОБСТВЕНОСТ НА ОБЩИНА ЛОВЕЧ, ОБЛАСТ ЛОВЕЧ Внасят: заместник министър-председателят по обществения ред и сигурността и министър на отбраната министърът на регионалното развитие и благоустройството 8. ПРОЕКТ НА РЕШЕНИЕ ЗА ОДОБРЯВАНЕ ПРИСЪЕДИНЯВАНЕТО НА РЕПУБЛИКА БЪЛГАРИЯ КЪМ ОБЩА НОТИФИКАЦИЯ ДО СЪВЕТА НА ЕВРОПЕЙСКИЯ СЪЮЗ И ВЪРХОВНИЯ ПРЕДСТАВИТЕЛ ЗА ВЪНШНАТА ПОЛИТИКА И ПОЛИТИКАТА ЗА СИГУРНОСТ НА ЕВРОПЕЙСКИЯ СЪЮЗ, С КОЯТО ЩЕ БЪДЕ ПОСТАВЕНО НАЧАЛОТО НА ПРОЦЕДУРАТА ЗА СЪЗДАВАНЕ НА ПОСТОЯННО СТРУКТУРИРАНО СЪТРУДНИЧЕСТВО В ОБЛАСТТА НА ОТБРАНАТА НА ЕВРОПЕЙСКИЯ СЪЮЗ Внасят: заместник министър-председателят по обществения ред и сигурността и министър на отбраната заместник министър-председателят по правосъдната реформа и министър на външните работи 9. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА МЕМОРАНДУМ ЗА РАЗБИРАТЕЛСТВО МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ПРАВИТЕЛСТВОТО НА НЕПАЛ ЗА СЪТРУДНИЧЕСТВО ЗА МЛАДЕЖКО РАЗВИТИЕ Внася: министърът на младежта и спорта 10. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ПРОГРАМА ЗА СЪТРУДНИЧЕСТВО В ОБЛАСТТА НА ОБРАЗОВАНИЕТО, НАУКАТА И КУЛТУРАТА МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ПРАВИТЕЛСТВОТО НА ХАШЕМИТСКО КРАЛСТВО ЙОРДАНИЯ Внася: заместник министър-председателят по правосъдната реформа и министър на външните работи 11. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ИЗМЕНЕНИЕ НА СПОРАЗУМЕНИЕТО ЗА ПРЕДОСТАВЯНЕ НА КОНСУЛТАНТСКИ УСЛУГИ ЗА РАЗРАБОТВАНЕ НА СТРАТЕГИЯ ЗА ФИНАНСИРАНЕ, УКРЕПВАНЕ НА РЕГУЛАТОРНИЯ КАПАЦИТЕТ И ПОВИШАВАНЕ ЕФЕКТИВНОСТТА НА ПРЕДОСТАВЯНИТЕ УСЛУГИ В ОТРАСЪЛ „В И К“ МЕЖДУ МИНИСТЕРСТВОТО НА РЕГИОНАЛНОТО РАЗВИТИЕ И БЛАГОУСТРОЙСТВОТО И МЕЖДУНАРОДНАТА БАНКА ЗА ВЪЗСТАНОВЯВАНЕ И РАЗВИТИЕ, ПОДПИСАНО НА 23 ФЕВРУАРИ 2016 Г. Внася: министърът на регионалното развитие и благоустройството 12. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА СПОРАЗУМЕНИЕ ЗА СЪТРУДНИЧЕСТВО В ОБЛАСТТА НА КУЛТУРАТА МЕЖДУ МИНИСТЕРСТВОТО НА КУЛТУРАТА НА РЕПУБЛИКА БЪЛГАРИЯ И МИНИСТЕРСТВОТО НА ЧОВЕШКИТЕ РЕСУРСИ НА УНГАРИЯ ЗА ПЕРИОДА 2018-2020 Г. Внася: министърът на културата 13. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В НЕФОРМАЛНАТА СРЕЩА НА МИНИСТРИТЕ НА ТРАНСПОРТА И ЕНЕРГЕТИКАТА НА ЕВРОПЕЙСКИЯ СЪЮЗ, ФОРМАТ „ТРАНСПОРТ“, ПРОВЕДЕНО НА 20 И 21 СЕПТЕМВРИ 2017 Г. В ТАЛИН Внася: министърът на транспорта, информационните технологии и съобщенията 14. ПРОЕКТ НА РЕШЕНИЕ ЗА ОДОБРЯВАНЕ НА ПРОЕКТ НА МЕМОРАНДУМ ЗА РАЗБИРАТЕЛСТВО МЕЖДУ МИНИСТЕРСТВОТО НА ТУРИЗМА НА РЕПУБЛИКА БЪЛГАРИЯ И МИНИСТЕРСТВОТО НА ТЪРГОВИЯТА, ТУРИЗМА И ТЕЛЕКОМУНИКАЦИИТЕ НА РЕПУБЛИКА СЪРБИЯ ЗА СЪТРУДНИЧЕСТВО В ОБЛАСТТА НА ТУРИЗМА Внася: министърът на туризма 15. ДОКЛАД ЗА ПРИЕМАНЕ НА АКТУАЛИЗИРАН ПЛАН ЗА ДЕЙСТВИЕ ПО ПРЕДВАРИТЕЛЕН ОДИТЕН ДОКЛАД ОТ ОДИТНА МИСИЯ №REGC214BG0033 НА ГЕНЕРАЛНА ДИРЕКЦИЯ „РЕГИОНАЛНА И УРБАНИСТИЧНА ПОЛИТИКА“ И ГЕНЕРАЛНА ДИРЕКЦИЯ „ТРУДОВА ЗАЕТОСТ, СОЦИАЛНИ ВЪПРОСИ И ПРИОБЩАВАНЕ“ НА ЕВРОПЕЙСКАТА КОМИСИЯ НА ОПЕРАТИВНА ПРОГРАМА „НАУКА И ОБРАЗОВАНИЕ ЗА ИНТЕЛИГЕНТЕН РАСТЕЖ“ Внася: министърът на образованието и науката 16. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ НА ЗАКОНА ЗА НАРОДНИТЕ ЧИТАЛИЩА Внася: министърът на културата 17. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ПРЕМИНАВАНЕТО ПРЕЗ И ПРЕБИВАВАНЕТО НА ТЕРИТОРИЯТА НА РЕПУБЛИКА БЪЛГАРИЯ НА СЪЮЗНИЧЕСКИ И ЧУЖДИ ВЪОРЪЖЕНИ СИЛИ Внасят: заместник министър-председателят по вътрешния ред и сигурността и министър на отбраната министърът на вътрешните работи 18. ПРОЕКТ НА ПОСТАНОВЛЕНИЕ ЗА ПРИЕМАНЕ НА НАРЕДБА ЗА ПРИЛАГАНЕ НА ГАРАНЦИИТЕ ПО ДОГОВОРА ЗА НЕРАЗПРОСТРАНЕНИЕ НА ЯДРЕНОТО ОРЪЖИЕ Внася: заместник министър-председателят по икономическата и демографската политика 19. ПРОЕКТ НА ПОСТАНОВЛЕНИЕ ЗА ИЗМЕНЕНИЕ НА НАРЕДБАТАТА ЗА РЕДА ЗА ОПРАВОМОЩАВАНЕ НА ЛИЦА ЗА ПРОВЕРКА НА СРЕДСТВА ЗА ИЗМЕРВАНЕ, КОИТО ПОДЛЕЖАТ НА МЕТРОЛОГИЧЕН КОНТРОЛ, ПРИЕТА С ПОСТАНОВЛЕНИЕ №31 НА МИНИСТЕРСКИЯ СЪВЕТ ОТ 2003 Г. Внася: министърът на икономиката 20. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НОРМАТИВНИ АКТОВЕ НА МИНИСТЕРСКИЯ СЪВЕТ Внася: министърът на икономиката 21. ПРОЕКТ НА ПОСТАНОВЛЕНИЕ ЗА ОТМЕНЯНЕ НА НОРМАТИВНИ АКТОВЕ НА МИНИСТЕРСКИЯ СЪВЕТ Внася: министърът на икономиката", "date": "2017.10.23", "title": "Виж какво решава правителството утре"}
{"url": "https://www.24chasa.bg/novini/article/6510651", "text": "Тежката катастрофа, за която преди час \"24 часа\" съобщи, е станала в местността \"Сеновала\" на главен път София - Варна, малко след село Български извор. Около 16:30 часа тир, натоварен с дървен материал, се занася по хлъзгавия от дъжда път и на десен завой пресича в платното за насрещно движение. Там блъска челно пътуващия в посока София бус с пернишка регистрация, превозващ строителни материали. В същото време идващият зад буса тир блъска по-малкото превозно средство. В получената между тежките машини преса, бусът бил сплескан до неузнаваемост. В касапницата загива шофьора на буса. По последна информация той е пътувал сам.  При сблъсъка от тира с дървата се е разляло голямо количество нафта. Движението е отбито по обходен маршрут, тъй като пътя е затворен за оглед на местопроизшествието и до почистването на горивния материал. ", "date": "2017.10.23", "title": "Шофьорът на буса е загинал в катастрофата на пътя София- Варна"}
