{"url": "https://www.24chasa.bg/novini/article/7643914", "text": "Двигател на самолет се взриви тази сутрин на летище Кардиф, Уелс, след като птица бе засмукана от турбината му. Това принуди пилотите да \"скочат\" върху спирачките секунди преди излитане, предаде \"Дейли мейл\". Над 80 пътници изпадат в ужас, когато в 10:20 часа спасителни служби заграждат самолета, който трябвало да стигне до Париж. \"Качихме се в самолета, за да отидем до Париж, и всичко беше нормално. Точно излитахме, когато бяха натиснати спирачките и спряхме\", разказва пътник от полета. \"Всички бяхме леко шокирани, защото спряхме посредата на пистата и се появи автомобил на пожарна сигурност. От екипажа ни подадоха съобщение: \"никой да не изпада в паника, скоро ще свалим всички от самолета. Двигателят е засмукал птица\", казва още той. След евакуацията пътниците трябвало да изчакат до 14:00 часа, за да хванат друг полет до френската столица. От летище Кардиф потвърдиха за случая. Пистата бе затворена за кратко, докато изведат всички пътници от самолета.", "date": "2019.09.07", "title": "Двигател на самолет се взриви секунди преди излитане от Уелс, засмукал птица"}
{"url": "https://www.24chasa.bg/novini/article/7643893", "text": "Активисти, борещи се срещу климатичните промени, протестираха днес за няколко часа на кинофестивала във Венеция, окупирайки червения килим в деня на церемонията по раздаването на наградите, предаде ДПА. Над 300 души в бели гащеризони, които държаха знамена и плакати, превзеха пространството, където филмовите звезди обикновено позират пред фотографите, предава БТА. В протеста се включи и венецианската група \"\"Не\" на големите кораби\", която се противопоставя на влизането на големи круизни кораби в лагуната на града. След над седем часа окупация, без какъвто и да било отговор от която и да е институция и (организаторите на фестивала), активистите напуснаха червения килим и се отправиха обратно към лагера си, написаха демонстрантите в туит. Активистите спечелиха одобрението на легендарния вокалист на \"Ролинг стоунс\" Мик Джагър. Той участва във филма, който ще закрие фестивала - трилъра \"The Burnt Orange Heresy\". \"Радвам се, че правят това, защото те са тези, които ще наследят планетата, а сме в много трудна ситуация\", каза Джагър. Той критикува американския президент Доналд Тръмп, че не е повел световната битка срещу промените в климата, а е решил \"да тръгне в обратната посока\", отменяйки законодателство за защита на околната среда. Кинофестивалът във Венеция приключва тази вечер с връчване на наградата \"Златен лъв\" за най-добър филм и други отличия, включително за най-добри актьор и актриса.", "date": "2019.09.07", "title": "Екоактивисти окупираха кинофестивала във Венеция"}
{"url": "https://www.24chasa.bg/novini/article/7643730", "text": "Русия отказваше всякаква размяна на затворници с Украйна, без Киев да й предаде бившия военен командир на проруските сепаратисти Володимир Цемах, чието име бе споменавано във връзка със свалянето с руска ракета на малайзийския пътнически самолет над Източна Украйна. Това заяви днес високопоставен украински представител, предаде Франс прес, цитирана от БТА.  Отговарял навремето за противовъздушната отбрана на сепаратистите и задържан от Киев през юни, 58-годишният Володимир Цемах бе предаден днес на Москва в рамките на историческа размяна на затворници, разкритикувана веднага от Холандия. \"Отсъствието на Цемах в списъка с лицата за размяна автоматично би довело до спиране на преговорите с Русия\", заяви шефът на украинската служба за сигурност Иван Баканов пред агенция Интерфакс-Украйна малко след размяната на общо 70 души между Киев и Москва. Според него това \"изискване на Москва\" е \"ново доказателство за това, че Русия е замесена в катастрофата с МН17\". Русия категорично отхвърля да е замесена по какъвто и да било начин в трагедията, отнела живота на 298 души, включително 196 холандци. Холандия веднага заяви, че \"съжалява\" за решението на Киев. Холандското правителство проведе с Украйна консултации \"неведнъж и на най-високо равнище\" с оглед Цемах да не бъде разменен, посочи днес холандският външен министър Стеф Блок. \"Бихме желали той да е на разположение за следствието\", заяви пред АФП Брехтие ван де Моосдейк, говорителка на екипа, разследващ катастрофата с МН17, след освобождаването на Цемах под гаранция в четвъртък. Преди да бъде разменен, Цемах най-накрая бе разпитан от холандските следователи, съобщи за АФП информиран източник. \"Той бе разпитан\" преди размяната, заяви днес президентът Володимир Зеленски, цитиран от украинска агенция, без да уточни от кого. \"Направихме всичко, каквото поискаха от нас. Сложни бяха нещата. Страхувах се размяната да не се провали заради това\", каза той. Запитана от АФП за този разговор, Ван де Моосдейк отказа да коментира. Досега Цемах бе подсъдим в Киев за \"членство в терористична организация\", както наричат в Украйна военните дейности на сепаратистите. Боингът на авиокомпания Малейжа еърлайнс, който изпълняваше полет от Амстердам до Куала Лумпур, беше свален на 17 юлиз 2014 г. над зоната на конфликта с проруските сепаратисти в Източна Украйна. Международно разследване установи, че е бил улучен от ракета с произход от руска база в Югозападна Русия, докарана от сепаратистите в контролираната от тях зона, напомня АФП.", "date": "2019.09.07", "title": "Киев: Мосва обвързваше размяната на затворници с предадаване на сепаратистки командир"}
{"url": "https://www.24chasa.bg/novini/article/7643734", "text": "Историческата размяна на затворници между Русия и Украйна е \"може би първа гигантска крачка към мира\", написа президентът Доналд Тръмп в Туитър, поздравявайки двете страни, предаде Франс прес. Много добра новина\", написа още президентът на САЩ след тази безпрецедентна размяна на 70 задържани - по 35 от всяка страна.", "date": "2019.09.07", "title": "Тръмп: Размяната на затворници между Русия и Украйна е \"първа гигантска крачка към мира\""}
{"url": "https://www.24chasa.bg/novini/article/7643737", "text": "Журналист от италианското радио РАИ призова лидера на партията \"Лига\", бивш вицепремиер и вътрешен министър Матео Салвини да сложи край на живота си, с което предизвика вълна от гласове в подкрепа на крайнодесния политик, както и разследване по случая, съобщава БТА. По повод решението на Салвини от началото на август да предизвика падане на коалиционното правителство с участие на Лигата и на \"Движение 5 звезди\" радиожурналистът Фабио Санфилипо му отправи послание във Facebook, цитирано във в. \"Република\". Авторът твърди, че италианският политик \"се е обесил сам\". \"Ще изгубиш 20 до 25 на сто бъдещи гласоподаватели, знаеш ли това? И какво ще правиш сега? Нямаш работа, не знаеш нищо да правиш, нямаш място в Европарламента, изгуби министерския си пост\", изброява той. \"Наистина си в парламента (Салвини е сенатор, уточнява АФП), но с оглед живота, който си свикнал да водиш, до половин година ще си теглиш куршума. Съжалявам за дъщеря ти, но тя ще има време да се възстанови, стига да получи грижи от компетентни лица\", добавя Санфилипо по повод малката дъщеря на Салвини. Според \"Република\" впоследствие посланието е било изтрито. РАИ заяви, че започва разследване. Междувременно основният политически противник на Салвини - левоцентристката Демократическа партия, заместила \"Лигата\" в правителството, подкрепи нейния лидер. \"Нападките срещу Салвиин са тежки и неприемливи\", заяви депутатът-демократ Микеле Анцалди. Журналистът от РАИ не би трябвало да преминава \"границата на приличията и на човешкото уважение\", заяви Матео Ренци, бивш премиер от левицата. Самият журналист, цитиран тази сутрин в медиите, се защити с думите: \"Бих написал това послание отново, без обаче да споменавам момичето и като уточня по-добре казаното за самоубийството на водача на Лигата. Думите за самоубийство \"не са покана да се застреля, а констатация, че се е унищожил сам като политик\", увери Санфилипо. \"След това медийната машина на Лигата бързо се вкопчи в думите ми, за да ги използва, както й е удобно\", добави той.", "date": "2019.09.07", "title": "Журналист предрече \"самоубийство\" на Матео Салвини"}
{"url": "https://www.24chasa.bg/novini/article/7643740", "text": "Франция изпраща войски за подпомагане на пострадалите от урагана в „Дориан“ на Бахамските острови, се казва в съобщение на френското министерство на отбраната, цитирано от БГНЕС. По-рано стана ясно, че жертвите на природната стихия са се увеличили до 43-ма души. \"Министърът на отбраната на Франция Флоранс Парли обяви, че френската армия ще окаже помощ и подкрепа на жителите на Бахамските острови като част от европейското оперативно сътрудничество\", се казва в изявлението. В същото време Министерството на отбраната отбеляза, че отрядът ще бъде съставен от „няколко десетки войници, обучени да участват в операции за подпомагане“. Отрядът се състои от „команден отдел на 33-и морски пехотен полк, инженерно звено на 17-ти парашутен инженерен полк, медицински екип, група механици и няколко превозни средства“. Първоначално той е трябвало да участва в европейски спасителни учения на Карибските острови.", "date": "2019.09.07", "title": "Франция изпраща войски на Бахамските острови за подпомагане на пострадалите"}
{"url": "https://www.24chasa.bg/novini/article/7643743", "text": "Голям пожар е обхванал гората край яз. Брягово. Водоемът се намира в близост до град Първомай. Горят около 100 декара площ, съобщи за  директорът на дирекция „Пожарна безопасност и защита на населението” главен комисар Николай Николов. Подозира се, че става дума за опит за разчистване на сухи треви, но огънят е излязъл извън контрол. В момента пожарът е локализиран и няма опасност за месните жители, успокои комисар Николов. По-рано днес пожарникарите се бориха и с друг голям пожар в иглолистната гора между бургаските села Планиница и Вишна. Там огънят е обхванал около 80 декара площ. В гасенето му са участвали и 15 души от местното горско стопанство и 30 доброволци. Към 16:30 ч. пожарът е локализиран. Днес огнеборците са овладели близо 100 пожара в цялата страна.", "date": "2019.09.07", "title": "Пожар избухна в гората край яз. Брягово"}
{"url": "https://www.24chasa.bg/novini/article/7643746", "text": "Френският външен министър Жан-Ив Льо Дриан приветства днес в комюнике размяната на общо 70 затворници между Украйна и Русия - \"жест\", който по думите му демонстрира \"волята\" на двете страни \"да подновят диалога\", предаде Франс прес, цитирана от БТА.  Този жест \"ще допринесе за възстановяване на атмосферата на доверие между страните\" по размяната и \"дава на хората възможност да се надяват, че ще бъде сложен край на петгодишния конфликт, който и досега всеки месец взема десетки жертви\", добави министърът, който се очаква да направи в понеделник посещение в Москва.", "date": "2019.09.07", "title": "Париж приветства \"волята\" на Москва за \"подновяване на диалога\""}
{"url": "https://www.24chasa.bg/novini/article/7643749", "text": "Турция е поискала от САЩ да вдигнат търговските бариери между двете страни по време на разговор днес, посветен на рязкото повишаване на обема на двустранната търговия, предаде Ройтерс, цитирана от БТА.  Вашингтон и Анкара си поставиха амбициозна цел да увеличат четирикратно търговската си размяна до 100 милиарда долара годишно въпреки изгледите за американски санкции във връзка с купените от Турция руски системи за противовъздушна отбрана С-400. Министърът на търговията Рухсар Пекджан каза, че в разговор с американския си колега Уилбър Рос е изразила очакване САЩ да вдигнат \"някои бариери и политики\", прилагани от американската администрация, които представляват пречка за увеличаване на обема на двустранната търговия. Белият дом обяви през май, че прекратява преференциалното търговско споразумение с Турция, заявявайки, че нивото на икономическо развитие на Турция вече не изисква подкрепа. Турция е заплашена и от санкции от своя съюзник в НАТО заради покупката на руските системи С-400. Пекджан каза, че е обсъдила с Рос увеличаването на турския износ в областта на гражданската авиация, автомобилната индустрия, както и износа на бижута, мебели, текстил и готово облекло. Американското посолство съобщи, че Рос и Пекджан са се съгласили, че увеличаването на обема на търговията до 100 милиарда долара ще изисква усилена работа от двете страни. По данни на САЩ търговията с Турция е достигнала 24 милиарда долара през 2017 г. Следващият разговор на двамата министри на търговията е планиран следващата седмица в Анкара.", "date": "2019.09.07", "title": "Турция призова САЩ да вдигнат търговските бариери между двете страни"}
{"url": "https://www.24chasa.bg/novini/article/7643754", "text": "Николай Радев е номиниран от БСП за кандидат-кмет на Пловдив, предаде репортер на Агенция  Решението е взето на градската конференция на БСП - Пловдив, което се проведе днес. \"За\" кандидатурата му гласуваха 71 членове на конференцията при пълно мнозинство от 127 души. Николай Радев е дългогодишен общински съветник и настоящ директор на английска езикова гимназия „Пловдив“. Той я превръща в едно от най-авторитетните средищни училища в Пловдив. Уважаван от учениците, учителите и родителите.", "date": "2019.09.07", "title": "Николай Радев е номиниран от БСП за кандидат-кмет на Пловдив"}
{"url": "https://www.24chasa.bg/novini/article/7643767", "text": "Турският президент Реджеп Тайип Ердоган ще присъства на церемонията по коронацията на японския император Нарухито, насрочена за 22 октомври, съобщава Анадолската агенция, цитирана от БТА.  На 1 май тази година японският император Нарухито наследи трона, след като неговият баща, император Акихито, абдикира ден по-рано. Ердоган отбеляза също, че стартирането на полети от токийското летище \"Ханеда\" до Турция миналата седмица ще доведе до съществено увеличаване на броя на японските туристи. Президентът говори на церемония за откриването на музей на съвременното изкуство в окръг Ескишехир, който е проектиран от бюрото на известния японски архитект Кенго Кума и съчетава традиционната османска архитектура с японския дизайн. На церемонията присъстваха също министърът на културата и туризма Нури Ерсой, министърът на транспорта и инфраструктурата Джахит Туран, настоящият посланик на Япония в Анкара Акио Мияджима и бившият посланик Ацуко Тояма, както и турският посланик в Токио Мурат Мерджан.", "date": "2019.09.07", "title": "Ердоган ще присъства на коронацията\nна японския император Нарухито"}
{"url": "https://www.24chasa.bg/novini/article/7643772", "text": "За пръв път след войната хърватското министерство на вътрешните работи връща на служба пенсионирани полицаи, съобщава в. \"Ютарни лист\", цитиран от БТА.  Заради увеличения наплив на мигранти и нуждата от охрана на границите министерството планира временно да върне на работа близо 2000 пенсионирани полицейски служители, които са запазили добрата си физическа и психическа форма. Това се казва в наредба, която правителството на премиера Андрей Пленкович представи за публично обсъждане. В наредбата е посочено също, че през първата половина на следващата година Хърватия ще бъде председател на Съвета на Европа, което изисква ангажиране на повече полицаи за охрана на лица и обекти.", "date": "2019.09.07", "title": "Хърватия връща на служба 2000 пенсионирани\nполицаи"}
{"url": "https://www.24chasa.bg/novini/article/7643781", "text": "Върховният представител на ЕС за външната политика и сигурността Федерика Могерини приветства освобождаването на украинци като част от размяната на затворници с Русия и призова двете страни \"да засилят този импулс\", предаде ДПА, цитирана от БТА.  Освобождаването им е свидетелство за работата и решимостта на тези, включително представители на гражданското общество, активисти и юридически експерти, които работиха неуморно за този изход, посочва шефката на европейската дипломация в изявление. Председателят на Европейския съвет Доналд Туск изрази облекчение, а председателят на Европейския парламент Давид Сасоли сподели \"искрената си радост\" от освобождаването на режисьора Олег Сенцов, който е носител на престижната европейска награда \"Сахаров\" за защита на човешките права.", "date": "2019.09.07", "title": "ЕС приветства размяната на затворници между Русия и Украйна"}
{"url": "https://www.24chasa.bg/novini/article/7643787", "text": "При четири проведени специализирани полицейски операции на територията на Враца бяха проверени 88 лица, съобщиха от полицията в града, цитирани от „Булнюз”. Според информацията, за времето от 06:00 часа на 6 септември до 06:00 часа на 7 септември на територията на област Враца са проведени 4 специализирани полицейски операции. Проверени са лица и 41 моторни превозни средства. Съставени са 22 акта, 11 протокола и 61 фиша. Извършена е проверка на 3 заведения.", "date": "2019.09.07", "title": "Четири специализирани полицейски акции във Враца за последното денонощие"}
{"url": "https://www.24chasa.bg/novini/article/7643818", "text": "Президентът на Молдова Игор Додон се е договорил с руския си колега Владимир Путин за намаляване на цените на руския газ. Додон съобщи това на страницата си във \"Фейсбук\" след среща с Путин в Москва, предаде ТАСС. Принципно се договорихме и съгласувахме по-нататъшните стъпки за сътрудничество в газовата сфера. Това позволява още на дадения етап да обявим, че тарифите за крайните потребители няма да се увеличават. Още от 1 октомври цената на руския газ за Молдова ще се понижи, отбеляза молдовският държавен глава, предава БТА. Молдова купува синьо гориво от Газпром по договор, който изтича през 2019 година. По-рано в интервю за ТАСС Додон заяви, че възнамерява да постигне отстъпка от Москва в цената на газа. По думите му предишното правителство, което необосновано е занижило тарифите, е оставило в наследство енергийна бомба, заради която цената на газа за населението може рязко да скочи. Освен това в страната са обезпокоени от възможното прекратяване на доставките на газ през Украйна.", "date": "2019.09.07", "title": "Молдова и Русия са договорили намаляване на цените на газта"}
{"url": "https://www.24chasa.bg/novini/article/7643829", "text": "България ще получи ресор „Образование и култура” в новата Европейска комисия. Това съобщи неофициално  , позовавайки се на свои източници в Брюксел. Според изтеклата информация новата ЕК ще има двама изпълнителни заместник председатели- Франс Тимермас със специален сектор „Климат” и Маргрете Вестагер с „Дигиталиазация”. Предвижда се за комисар по отбрана да бъде избран бившият говорител на комисията - Маргаритис Схинас от Гърция. За Върховенството на закона очаквано е посочена чешката комисарка Вера Юрова, а Румъния получава ресор „Транспорт”. Земеделие отива при поляците, а трите топ ресора – „Конкуренция”, „Икономика” и „Търговия” съответно се разпределят между Франция, Финландия и Ирландия. Политическите сили са разпределени в новия състав на комисията по следния начин: социалистите с десет комисари, девет комисари и председател на ЕК за ЕНП и пет за \"Обнови Европа\", които са бившите либерали. Новата комисия трябва да започне работа на 1 ноември, ако изслушванията на номинираните комисари в Европарламента мине успешно. Комисарите ще бъдат препитвани от ресорните комисии в ЕП в началото на октомври. След седмици на консултации и интервюта с кандидати пъзела с номинациите бе завършен в петък, след като новото правителство на Италия представи своята номинация. Урсула фон дер Лайен удържа на обещанието си и успя да постигне полово равенство сред комисарите. \"Аз ще осигуря равенство между половете в моя състав на Комисията. Досега е имало 183 еврокомисари и само 35 от тях са били жени. Това е по-малко от 20 процента. Ние сме половината население и искаме нашия справедлив дял\", увери Лайен. Новоизбраната председателка на Комисията Урсула фон дер Лайен ще представи официално състава на кабинета си във вторник, а през последните седмици тя вече редеше и препитваше номинираните комисари за тяхната компетентнопст. Освен председателката Лайен, която е с аристократичен произход, в кабинета й влиза още един потомствен аристократ - бившият италиански премиер Паоло Джентилоти. Новината съобщиха и от  , като източниците им допускат, че са възможни и промени в последния момент, защото се спазва принципът „нищо не е договорено, докато всичко не е договорено”. Според дипломатите, все още има държави, които настояват за различни от дадените им ресори. Те дадоха пример с Гърция, която искала ресор енергетика, а го получила Латвия. Словения пък получава рибарство, а има малка брегова ивица и акваториален спор с Хърватия.", "date": "2019.09.07", "title": "България получава ресор \"Образование и култура\" в новата ЕК?"}
{"url": "https://www.24chasa.bg/novini/article/7643668", "text": "8 привърженици на националния отбор по футбол на Чехия са били арестувани в Прищина. Причината е тяхно намерение да пуснат дрон със знаме с надпис \"Косово е сръбско\" да прелети над стадиона по време на мача от квалификациите за европейско първенство през 2020 г. Срещата Косово - Чехия трябва да се изиграе днес (7 септември), предаде  Тя е от групата на България. Ден преди мача 8 човека от гостуващата агитка са били арестувани - 6 мъже и 2 жени. Един от феновете има и сръбско гражданство. Причината е, че у тях е открит дрон и знамена, на които пише \"Косово е сръбско\". Според местните власти в Косово, те са щели да опитат да развеят знамето по време на мача, докато управляват дрона извън съоръжението. И шестимата са били вкарани в ареста. От тях са иззети две сръбски знамена, дрон, транспарант, камера и две радиостанции. Веднъж вече дрон със знаме прелетя над стадиона по време на мач между Сърбия и Албания. Тогава на него беше закачено знамето на Велика Албания, в чиито територии попада и Косово. Областта обяви независимост от Сърбия през 2008 г. От чешкия тим предупредиха привържениците, че на стадиона ще се допускат само чешки знамена, а не такива на други държави.", "date": "2019.09.07", "title": "Арестуваха чехи заради опит да пуснат дрон с\n\"Косово е сръбско\""}
{"url": "https://www.24chasa.bg/novini/article/7643676", "text": "Германската канцлерка Ангела Меркел нарече днес \"знак за надежда\" историческата размяна на общо 70 задържани лица между Русия и Украйна. Тя прикани дейността в тази насока да продължи, \"за да се изпълнят споразуменията от Минск\", предаде ТАСС, цитирана от БТА.  \"Тази размяна на затворници между Русия и Украйна е знак за надежда\", посочи Меркел в изявление, разпространено чрез Туитър от нейната пресслужба \"Струва си да работим все така усилно, за да изпълним споразуменията от Минск. Федералното правителство е готово за това\", увери тя. \"Радвам се за украинските моряци и Олег Сенцов, които най-сетне могат да се върнат у дома\", добави Меркел. Списъкът с имената на 35-те разменени украинци, върнали се в родината, е публикуван днес на сайта на украинския президент. Сред тях са по-специално 24-та моряци, задържани през ноември при морски инцидент недалеч от Крим, и осъденият в Русия за подготовка на терористични актове на полуострова режисьор Олег Сенцов.", "date": "2019.09.07", "title": "Меркел нарече \"знак за надежда\" размяната на затворници между Русия и Украйна"}
{"url": "https://www.24chasa.bg/novini/article/7643692", "text": "Делегация от офицери, кадети и възпитаници на военно-образователните институции на Сръбската армия не беше допусната в събота в Хърватия, пише македонският вестник “Независен“, цитиран от  Делегацията е трябвало да присъства на честването на Деня на „Ясеновачките новомъченици“ в Хърватия (сърби, станали жертва в хърватския концентрационен лагер „Ясеновац“ по време на Втората световна война – бел. ред.). На граничния пункт Батровци-Баяково, на сръбско-хърватската граница, делегацията е била спряна, задържана и претърсена от хърватските митничари, които са намерили униформи на Сръбската армия. Хърватските митнически служители са заявили на делегацията, че не могат да носят униформите си и им е забранено да влязат в Хърватия, след което са върнати в Сърбия. В документа, посочващ причините за отказа за влизане, се посочва, че делегацията не е разполагала с подходяща документация, която да обосновава целта и условията на престоя им и че доказателства за пътуване по други причини не са предоставени.", "date": "2019.09.07", "title": "Хърватия не е допуснала делегация сръбски военни на своя територия"}
{"url": "https://www.24chasa.bg/novini/article/7643703", "text": "Кандидатирам се за нов мандат, защото на столицата й е нужна последователност и постоянство, за да се развива добре. Това каза кметът на София Йорданка Фандъкова в интервю за Телевизия „Европа“ в отговор на въпрос за мотивите й да се кандидатира за нов кметски мандат. „Работата изисква много последователност, постоянство, като не се отказваш пред трудностите, предизвикателствата и неудачите. Наложихме скорост за развитие на града и промяна на града, която изисква да продължим, за да може градът да се развива. Заварихме го в постоянни кризи. Голяма част от тях за радост вече са забравени. Скоростта, която наложихме, сега се струва, че като че ли е естествена, но не. Тя изисква много работа, конкретна визия и много конкретни задачи. Имам опита, но имам и енергията и новите идеи, за да продължи развитието на града“, добави още Фандъкова. Столичният кмет посочи и, че не приема битката за столицата като игра, а по-скоро като сериозно предизвикателство и сблъсък на идеи: „ПАз участвам в състезание за развитие и промяна на града с много конкретни идеи и проекти. Предлага, много ясен график за работа с три основни задачи. Във времето приоритетите се променят, защото градът се развива. Докато сега работихме много активно за промяна на базовата структура в града, за екологията, образованието, днес вече можем да се обърнем активно към кварталите, кварталните улици, паркирането, междублоковите пространства, да акцентираме върху чистия въздух и разбира се технологиите и активното им включване в работата на Столична община, администрацията и работата на града като цяло, защото хората очакват прозрачна работа на администрацията. Това се постига най-добре чрез технологиите. Също така залагаме и на това, както и на големите стратегически проекти, които създават средата за развитието на икономиката в града“, коментира още столичният кмет. Когато госпожа Манолова обяви своите идеи и проекти, съм готова да коментирам всички тях. Това каза кметът на София Йорданка Фандъкова в интервю за Телевизия „Европа“ в отговор на въпрос как ще коментира основния си опонент за местните избори бившия омбудсман Мая Манолова. „Засега заявките, които чувам не само от нея, но и от останалите кандидати за приоритети програми, не виждам нищо, което да е по-различно от това, което ние вече правим и сме готови с конкретни проекти да представим пред хората“, добави още Фандъкова. Столичният кмет отговори и на въпросите, които Мая Манолова отправи по-рано през деня към нея чрез медиите, свързани с почистването на столицата: „Мисля, че г-жа Манолова като юрист знае отлично, че когато става въпрос за обществена поръчка, тя изисква дълъг период на реализация. По никакъв начин няма да направя София и почистването на града заложник на изборите. Предишния път, когато правихме такава процедура, тя трая една година. Договорите за почистване, първите от тях, изтичат на 1 юни. Сама разбирате, че няма как да чакаме изборите да приключат и след това да направим наистина София заложник и да я поставим под риск от кризата с отпадъците. София е виждала такива кризи. Ние сме се борили с такива. Днес имаме най-модерният завод за отпадъци в региона, който ни позволява да депонираме само 15 % от отпадъците на града. Започнахме от депониране на 100 %. Това е голям екологичен проект“, коментира тя. Фандъкова добави, че това, на което се залага, са максимални изисквания за подобряване на условията с подобряване на изисквания за максимален екологичен стандарт на камионите. Няма да се допускат плащания за изпълнителите при недобре свършена работа на ремонтите в столицата. Това каза кметът на София Йорданка Фандъкова в интервю за Телевизия „Европа“ в отговор на въпрос защо е допуснала акумулация на напрежение във връзка със столичните ремонти точно в годината на кметски избори. Тя обясни по какъв начин некачествената работа на фирмите-изпълнители на обществените поръчки не бива възнаградена: „Това са санкциите, които съм налагала, най-големите в държавата. За „Граф Игнатиев“ само до този момент санкциите са над половин милион лева при положение, че цялостният проект не е финализиран. За градините „Кристал“ и „Свети Климент Охридски“ санкцията е близо 200 000 лева“, посочи столичният кмет. На въпроса защо трябва да се стига до санкции Фандъкова отвърна, че отговорът на този въпрос е в предложенията, които са подготвени за промяна в законите: „Защото докато в момента разполагаме с инструмента на санкциите, които безспорно респектират, но очевидно не вършат докрай работата. На никоя фирма или проектант не му е приятно да вземеш част от печалбата му като санкции и да го задължиш след това да отстранява за своя сметка, ако има неудачи. Това, което искам, и с главния архитект сме подготвили такова искане за промяна, е да се носи професионална отговорност от всички нива: проектант, надзор и изпълнител. Това означава да могат да се прекратяват права на фирми и компании или студиа“, коментира още столичният кмет.", "date": "2019.09.07", "title": "Фандъкова: Кандидатирам се за нов мандат, защото на столицата й е нужна последователност и постоянство"}
{"url": "https://www.24chasa.bg/novini/article/7643719", "text": "Близо 600 бежанци и мигранти са пристигнели в петък и събота на гръцките острови в Егейско море, предаде ТАСС, като се позова на агенция АНА-МПА. По данни на гръцката полиция 424 бежанци и мигранти са пристигнали на гръцките острови от полунощ до 12 часа на обяд днес. От тях 178 души са отишли на остров Лесбос, 114 на Хиос и 132 на Самос. Продължават да пристигат нови мигранти, предаде БТА.  В петък на островите в северната част на Егейско море са пристигнали 175 мигранти и бежанци, идващи от близкия турски бряг. Общо за двата дни броят на новопристигналите достига 599 души. Миналата седмица гръцките власти препратиха на континента около 1400 души от препълнения лагер Мория на остров Лесбос. Това позволи малко разтоварване на лагера, в който сега живеят почти четири пъти повече хора, отколкото той би трябвало да приюти. През последните дни броят на мигрантите в Мория надхвърли 10 хиляди, от които 4,5 хиляди сега живеят в къщичките на лагера, предназначени за 3 хиляди души, а останалите са се подслонили в изоставени постройки около лагера или в палатки, които сами са поставили или са им били предоставени от неправителствени организации. Пристигането на нови мигранти отново изостря мигрантския проблем, тъй като временните лагери на гръцките острови са запълнени до краен предел.", "date": "2019.09.07", "title": "Близо 600 мигранти са пристигнали на гръцките острови през последните два дни"}
{"url": "https://www.24chasa.bg/novini/article/7643722", "text": "Говорителят на руското външно министерство Мария Захарова се надява посланиците на Г-7 да обърнат внимание на съдбата на руснаците, намиращи се в американските затвори, включително Виктор Бут, Мария Бутина и Константин Ярошенко, цитира думите й TACC. По-рано посланиците на страните от Г-7 приветстваха завръщането на задържаните в Украйна като част от споразумение с Руската федерация и изразиха надежда, че останалите ще бъдат освободени скоро, предаде  \"Уважаеми господа, посланици\", написа Захарова на страницата си в социалната мрежа „Фейсбук“, \"подкрепяме вашата надежда и очакваме Бутина, Ярошенко, Бут и много други, които продължават да бъдат държани от американските власти.\" В събота следобед самолет на специалния летателен отряд „Русия“ кацна във Внуково с руски граждани, освободени като част от размяната. Приблизително по същото време украинският специален самолет се приземи на летището в Киев. Според Татяна Москалкова, комисар по правата на човека в Руската федерация, обменът се е състоял по формулата \"35 срещу 35\".", "date": "2019.09.07", "title": "Мария Захарова призова страните от Г-7 да обърнат внимание на задържаните в САЩ руски граждани"}
{"url": "https://www.24chasa.bg/novini/article/7643726", "text": "Председателят на Народното събрание Цвета Караянчева откри Фестивала на българския бит и култура „Бъдеще с традиции – Кърджали 2019 г.“ пред Паметника на Освободителите. На Новия мост над река Арда тя поведе най-дългото хоро, водено от 10-метров трибагреник. Под звуците на „101 каба гайди“ хорото обедини хората от региона, страната и от съседни държави. В празника се включиха министърът на туризма Николина Ангелкова и областният управител на Кърджали Никола Чанев. Родопчани сме изключително гостоприемни и слънчеви хора, подчерта Цвета Караянчева на откриването. Председателят на парламента отбеляза, че за да усетиш Родопа планина, има няколко неща, които трябва да вкусиш, да чуеш, да почувстваш – родопската песен, която се пее от сърце, да чуеш родопската гайда, да усетиш и видиш природата в Родопите. Преди това се състоя и дефиле на фолклорните състави. В тазгодишното издание на Фестивала са включени дейности, свързани с българския бит и култура – фолклорна програма, тематични изложения, алея на традиционни занаяти, фотоизложби и детски работилници. Целта е да се популяризира уникалното културно-историческо наследство на Източните Родопи.", "date": "2019.09.07", "title": "Караянчева откри Фестивала на българския бит и култура „Бъдеще с традиции – Кърджали 2019 г.“"}
{"url": "https://www.24chasa.bg/novini/article/7643839", "text": "Над един тон наркотици, близо половин милион евро и множество бижута – това е равносметката за заловената контрабанда на границата ни със Сърбия при ГКПП „Калотина” от началото на годината до момента. Данните са само за неуспешните пратки на трафикантите, предава  . В халето за проверка на автомобили на всеки 24 часа преминават поне по 20 коли, които митничарите разглобяват до ламарина, защото именно в тях трафикантите най-често крият забранените стоки. Всяка съмнителна кола, камион или автобус минава първо през скенера. След това подозрителните превозни средства влизат за пълна проверка в халето. „В колата има специално изграден тайник, направен е, след като към оригиналното шаси е монтирано допълнително, отрязано от друг автомобил парче на тази част и после е залепена. Така се получава кухината, където беше открито голямо количество наркотично вещество”, каза началникът на митнически пункт „Калотина”, показвайки автомобил, в който е открита дрога. Той допълни, че в три тайника под седалките са намерени 28 кг хероин. Чантите с двойно дъно и дрехите пък са най-удобното място за пренасяне на бижута и валута. От митническия пункт показаха колан, който отзад има джобче и вътре могат да бъдат скрити златни бижута или пари. Всеки ден през рентгени и проверки на „Калотина” минават десетки коли и стотици пътници. От митниците обаче запазиха в тайна отговорът на най-важния въпрос: как избират кой от стотиците автомобили на опашката да влезе в халето за проверка.", "date": "2019.09.07", "title": "Кухини в колите, тайници под седалките и чанти с двойно дъно най-често ползвани от трафикантите"}
{"url": "https://www.24chasa.bg/novini/article/7643871", "text": "Кристалина Георгиева е най-вероятният нов шеф на Международния валутен фонд. В седем часа тази сутрин изтече срокът за публично обявяване на кандидатурите за поста. Великобритания също подкрепи българката, предава  . Кристалина Георгиева е на път да смени Кристин Лагард начело на МВФ, след като потенциалният съперник на българката бившият британски финансов министър Джордж Озбърн се отказа от надпреварата. Сега Лондон подкрепя Георгиева. Срокът за публично номиниране на кандидати в последната минута изтече в седем сутринта. Ако има таен кандидат, фондът не огласява името му. Институцията не е коментирала тази страна на въпроса. Източници запознати с процеса обаче твърдят , че няма признаци за друг конкурент. 66-годишната бивша еврокомисарка беше номинирана от европейските страни през август.Изискването за възраст отпадна вчера и така тя отговаря на условията за шеф на фонда.Процедурата изисква подбиране на не повече от трима кандидати за поста и изслушването им от изпълнителния съвет .Следва гласуване.Очаква се новият ръководител на МВФ да бъде официално обявен на 4 октомври, две седмици преди годишната среща на финансовата институция и на Световната банка.", "date": "2019.09.07", "title": "Кристалина Георгиева е единственият кандидат за шеф на МВФ, освен ако няма таен"}
{"url": "https://www.24chasa.bg/novini/article/7643881", "text": "75-годишен мъж е задържан за убийство на 45-годишен мъж, гостувал в жилището му. Това съобщиха за   от ОДМВР - Кюстендил. Сигналът за инцидента в апартамент в жилищна сграда е подаден след 16.00 часа. Пристигналият на място екип е намерил трупа на 45-годишния мъж. Той е закаран за аутопсия. Задържан е домакинът на жилището - 75-годишният мъж. Причината за инцидента най-вероятно е прекомерна употреба на алкохол. Уведомен е дежурен прокурор.", "date": "2019.09.07", "title": "Възрастен мъж убил 45-годишен в Кюстендил, полицията го задържа"}
{"url": "https://www.24chasa.bg/novini/article/7643887", "text": "В САЩ в петък бяха регистрирани 3 нови случая на смърт от белодробни болести на пушачи на електронни цигари, съобщи „Ел Паис“. Първият случай бе обявен от медицинските власти на щата Индиана – тежко белодробно заболяване. Няколко часа по-късно Департаментът за обществено здраве в Лос Анджелис оповести за друг случай в Калифорния, последва го и щатът Минесота, предава  . Това са третият, четвъртият и петият регистрирани случаи в САЩ на смърт на пушачи на е-цигари, другите два са в Илиноис през април и в Орегон. Не бяха оповестени подробности за пациентите. Тези дни медицинските власти в Съединените щати посочиха, че са налице 450 случая на хора с тежки белодробни проблеми, свързани с електронните цигари. В 33 щата се провеждат изследвания на тази епидемия, като пушачите с подобни устройства са призовани да не ги ползват, докато не се установи точната причина за горните заболявания, евентуално свързана с опасен химически компонент. От своя страна Конгресът също разследва главните компании, които произвеждат и продават електронни устройства за пушене, за влиянието на продукцията им върху здравето. Особена тревога предизвиква голямата популярност на е-цигарите сред подрастващите. Под лупа е и Агенцията за контрол на храните и лекарствата (FDA), която започна да контролира продажбите на електронни цигари преди 3 години.", "date": "2019.09.07", "title": "Трима пушачи на е-цигари починаха в САЩ за ден"}
{"url": "https://www.24chasa.bg/novini/article/7643889", "text": "Антиправителствени протести се проведоха в няколко френски градове в опит да бъде дадено свежо начало на ежеседмичните демонстрации за социална справедливост и за сваляне на президента Еманюел Макрон, съобщава БГНЕС. Движението на „жълтите жилетки“ замря през лятото, но лидерите му се надяват да го съживят с нова вълна демонстрации в момент, в който правителството обмисля реформа на пенсионната система във Франция. Полицията съобщи, че около 1500 души са се събрали в южния град Монпелие, където полицейска кола е била подпалена от запалителна бомба, а служителите на реда са отговорили със сълзотворен газ, за да разпръснат протестиращите. Разбити са били и витрините на няколко магазина, а трима души са били арестувани. Демонстрации с участието на няколко стотин души са се провели в Страсбург и Тулуза. Само малка група хора е протестирала в Париж, където властите наложиха забрана за демонстрации на Шанз Елизе. Известният булевард стана сцена на горящи автомобили, разбити витрини и насилие от страна на „жълтите жилетки“ през ноември миналата година. Провокирани от увеличението на акциза за горивата, демонстрациите бързо се превърнаха в мащабно движение срещу президента Макрон, когото обвиняват, че игнорира ежедневната борба за оцеляване на хората с ниски доходи във Франция. Протестиращите разклатиха президентството на Макрон и накрая той беше принуден да предложи почти 17 милиарда евро за увеличаване на заплатите и намаляване на данъците, за да се справи с протестите. След като привлякоха 282 000 души в цялата страна по време на първите демонстрации на „жълтите жилетки“ през ноември миналата година, постепенно броят на протестиращите започна да намалява.", "date": "2019.09.07", "title": "\"Жълтите жилетки\" се опитват да съживят движението си"}
{"url": "https://www.24chasa.bg/novini/article/7643663", "text": "Ако мъжките горили или други екземпляри в групата страдат от кожни болести, женските сменят един харем с друг, сочат резултатите от френско изследване, цитирани от Франс прес. \"Женските горили живеят в хареми и са склонни да сменят един харем с друг до три пъти през живота си\", заявиха съавторките на изследването Нели Менар и Паскалин Льо Гуа от университета в Рен. Обикновените или Западноконгоански горили са посочени като критично застрашен вид в Червения списък на Международния съюз за защита на природата, предаде БТА.  Известно е, че женските горили доброволно се преместват на друго място, за да избегнат кръвосмешение, да избягат от хищник, да намалят конкуренцията за храна, да потърсят сексуален партньор. Добавя се обаче нова причина - да се избегне хронична инфекциозна болест от вида трепонематози. Специалисти от Френския център за научни изследвания и университета в Рен изследвали 10 години почти 600 горили в националния парк Одзала-Кокуа в Република Конго. Мъжката горила създава свой харем за 15-18 години. Мъжкарят живее заедно с женските екземпляри и малките им. Когато малките навлязат в зряла възраст, мъжкарят ги прогонва. Бягството от групи, в които има болни екземпляри, позволява на женските и малките им да избегнат риска да бъдат заразени. Женските напускат групата, независимо какъв е статусът на членовете й. Следователно става въпрос за избор на социален, а не само на сексуален партньор, отбелязаха учените. Резултатите от изследването са публикувани в Ecology", "date": "2019.09.07", "title": "Женските горили вземат предпазни мерки\nсрещу кожни болести"}
{"url": "https://www.24chasa.bg/novini/article/7643518", "text": "Ситуацията с африканската чума в България остава много сериозна и строгите мерки за справянето със заразата трябва да продължат. Това каза специално за  европейският комисар по здравеопазването Витянис Андрюкайтис, който във вторник пристига в София. Според него е много тревожен фактът, че вирусът вече е и в Сърбия, и има опасност да достигне и други балкански държави. Според еврокомисаря в някои части от българското общество има съпротива, неразбиране и недоверие към мерките, което създава хаос по места. Той отново подчерта, че унищожаването на животните е единственият начин за справяне със заразата. \"Ако заразата влезе в големите комерсиални свинеферми, това означава, че всички свине трябва да бъдат унищожени. Всички. Не е възможно изборно да се унищожават, защото това е единственият начин за овладяване на ситуацията. Много е болезнено, много е драматично, емоционално е и е много трудно да се понесат гледките, но това единствено възможната операция. Ако имате гангрена на крака, трябва да го ампутирате\", заяви Витянис Андрюикайтис. Според еврокомисаря е много тревожен фактът, че вирусът вече е преминал и в Сърбия. \"Сега заплахата е не само в България, имаме случаи в Сърбия. Заразата може да се разпространи и в Гърция, Северна Македония, Албания и Хърватия\" каза още той. В София еврокомисарят ще обсъжда африканската чума с министри от целия регион.", "date": "2019.09.07", "title": "Еврокомисар Андрюкайтис: Остава сериозна ситуацията с африканската чума в България"}
{"url": "https://www.24chasa.bg/novini/article/7643524", "text": "Украинските моряци бяха освободени под личната гаранция на упълномощения представител на Върховната Рада Людмила Денисова, заяви адвокат Николай Полозов, представляващ интересите на един от моряците, предава TACC. \"Не знам процедурата за размяната на другите затворници, но що се отнася до моряците, всички 24 са били освободени под личната гаранция на Денисова. Тя гарантира за това, че в бъдеще моряците ще участват в разследванията на руските разследващи органи. Как точно ще се проведат тези действия, засега аз мога да кажа\", каза защитникът. Правителствата на Русия и Украйна се споразумели да разменят помежду си общо 70 души, задържани от властите в Москва и Киев, съобщава AFP, като се позовава на информация на украинското правителство. Според източникът, разменени ще бъдат по 35 задържани лица и от двете страни, предаде \" \". На летището в Москва вече кацна самолет с украински опознавателни знаци, за който се предполага, че ще транспортира украинските затворници, пристигнали от „Лефорово“ в Киев. По-рано президентът на Русия Владимир Путин обяви, че Москва и Киев ще проведат мащабен обмен на задържани лица, преговорите за които се водят от известно време. Както отбеляза държавният глава, това може да бъде стъпка към нормализиране на двустранните отношения между двете страни.", "date": "2019.09.07", "title": "Адвокат: Украинските моряци, задържани от Русия, бяха окончателно освободени"}
{"url": "https://www.24chasa.bg/novini/article/7643528", "text": "Немска подводна обсерватория, използвана за събиране на научни данни, изчезна от дъното на Балтийско море, съобщава Центъра за океански изследвания GEOMAR. Станцията е била поставена на морското дъно през декември 2016 година в забранена за корабоплаване зона в района на крайбрежието на Германия. Стойността й е около 300 000 евро, предаде  Липсата на съоръжението била забелязана на 21 август, когато то спряло да изпраща данни. Към мястото, където се намирала станцията, били изпратени водолази, които вместо нея открили само останки от кабелите, по които се предавали данните. Специалистите изключват версията подводната обсерватория да е била отнесена от течението или унищожена от морски животни, тъй като двата й блока тежат съответно 520 и 220 кг. Местната полиция е започнала разследване и призовава гражданите, които са видели необичайна активност в района на 21 август, да се обърнат към властите.", "date": "2019.09.07", "title": "Подводна обсерватория изчезна от дъното на Балтийско море"}
{"url": "https://www.24chasa.bg/novini/article/7643438", "text": "София не може да продължава да се развива дебалансирано - ние ще работим за прозрачност, експертност и ще питаме хората. Това каза лидерът на БСП - София Калоян Паргов в ефира на телевизия \"Европа\", съобщиха от пресцентъра на БСП- София. \"В София има немалко проблеми и мога да кажа три неща, които би трябвало да се случат и за които ще работим. На първо място това е прозрачност, на второ място повече експертност и на трето - да питаме хората. Защо? Защото ГЕРБ очевидно се опитват да ни представят своите намерения като единствено решение, а виждаме резултата и мнението на хората. Не говоря само за ремонтите, говоря за политиката като цяло. Колко пъти за 10 години питахме хората? Три референдума предложихме, един не се допусна“, посочи Паргов. „Дайте да питаме хората!\", призова той. „София не може да продължава да се развива дебалансирано. От 2015 г., а и сега този лайтмотив ще бъде акцент в нашата платформа. Г-жа Фандъкова за пореден път си го приши, но за четири години какво направи? Колко квартала оправи?\", попита Калоян Паргов и изтъкна, че има такива квартали, в които асфалтът е от времето на социализма. Според него в София има огромно недоволство от това управление. И то може да се характеризира с две думи - развитие в застой последните десет години. София има нужда от промяна за една друга перспектива. По думите му е много важна консолидацията. На лявото, на партията преди всичко и на онази част от обществото, която иска промяна. \"И в случая потенциална възможност за такава консолидираща фигура е Мая Манолова\", заяви лидерът на столичните социалисти. \"Наясно съм, че БСП сама на този етап не може да спечели избори в София предвид 30-годишните нагласи. Мая Манолова наистина може да събере потенциал отвъд възможностите на БСП\", каза Паргов. По думите му издигането на една кандидатура от Инициативен комитет не е нещо ненормално, както и подкрепянето й от политическа партия също не е необичайно. \"Назад в годините БСП е пробвала различни модели на участие в местната власт, включително и да се издига и да се подкрепя гражданска кандидатура\", допълни още той. Калоян Паргов изтъкна, че за да се успее в София и да се наложи промяната, трябва да се работи умно. \"Формирането на мнозинство е ключово за един кмет, защото без такова, колкото и да е популярен, няма как да управлява“, категоричен бе председателят на групата на БСП в СОС. Той посочи, че мнозинството в общинския съвет дава зелена светлина на една или друга политика, на едно или друго намерение на един кмет, но мнозинството в Столичния общински съвет не би трябвало да бъде гумен печат, както досега. „Целите на БСП в тези местни избори са 100 % увеличение на кметовете и 30 % увеличение на съветниците в страната. За София - това е значително увеличаване на общинските съветници, като минимум удвояване и превръщане на БСП в незаобиколим фактор във формирането на политиката на Столична община\", обобщи Паргов. Председателят на БСП – София припомни, че подготовката за местните избори е започнала още през ноември 2017 г. „Тогава пред структурите на Градската организация, заедно с Корнелия Нинова, обявихме това начало и че кандидатура тип Румен Радев е печелившият модел за София\", обясни Калоян Паргов.", "date": "2019.09.07", "title": "Калоян Паргов: В София БСП ще работи за прозрачност, експертност и ще питаме хората"}
{"url": "https://www.24chasa.bg/novini/article/7643444", "text": "Камион се преобърна странично и блокира движението по бул. \"Атанас Москов\" във Варна, предаде  Автомобилът е превозвал зърно. При инцидента е разпилял товара си по асфалта. За това информират шофьори в социалните мрежи. Инцидентът е станал към 9.30 часа до кръговото кръстовище под магазин \"Метро\", близо до надлеза на магистрала \"Хемус\". Заради катастрофата движението в района е затруднено. Засега няма информация за пострадали.", "date": "2019.09.07", "title": "Камион се преобърна и разпиля товара си във Варна"}
{"url": "https://www.24chasa.bg/novini/article/7643447", "text": "Започна процедурата по размяната на арестувани в Русия и Украйна граждани на другата страна, предадоха ТАСС и Ройтерс, като се позоваха на очевидци и на адвоката на един от задържаните украински моряци. Адвокат Сергей Бадамшин каза, че задържаните моряци се намират на московското летище \"Внуково\", предаде БТА. Друг адвокат на моряците - Николай Полозов, цитиран от Франс прес - потвърди, че сред хората, които предстои да бъдат разменени, са 24-та украински моряци. \"По моя информация те са се качили в автобуси, и 24-та\", каза през АФП Полозов, уточнявайки, че се очаква те да пристигнат в Украйна в близките часове. Адвокатът на украинският режисьор Олег Сенцов каза, че групата включва и Сенцов. Руската държавна телевизия излъчи кадри, на които се вижда как два автобуса със затъмнени стъкла и полицейски ескорт тръгват от московския затвор \"Лефортово\". Според телевизията това е началото на размяната на задържани между Русия и Украйна. Освободеният от ареста в края на август главен редактор на \"РИА Новости Украйна\" Кирил Вишински всеки момент ще излети от Киев за Москва, каза за ТАСС генералният директор на телевизия \"Россия сегодня\" Дмитрий Кисельов. Самолет Ту-204 на специалния летателен отряд \"Россия\" кацна на летището в Киев, каза за ТАСС източник от силовите структури. \"Ту-204 се приземи в Бориспол. С него за Русия ще отпътуват руските граждани, които са част от размяната. Те ще се качат в самолета съвсем скоро\", каза той. Самолетът ще се приземи на московското летище \"Внуково-2\". Сега на летище \"Внуково\" групата украински граждани очакват отпътуването си за Киев с украински специален самолет, който е готов на пистата.", "date": "2019.09.07", "title": "Започна размяната на затворници между Русия и Украйна, сред тях е и Сенцов"}
{"url": "https://www.24chasa.bg/novini/article/7643471", "text": "Гръцкият енергиен министър Костас Хадзидакис даде висока оценка за газовата връзка България-Гърция на енергиен форум в Солун. Според експерти проектът, който трябва да влезе в експлоатация догодина, дава възможност за интеграция на газовите пазари, предаде  . Газовата връзка с България е стратегическа не само за двете страни, подчерта министър Хадзидакис на енергийния форум за Югоизточна Европа, който се провежда в Солун. Гръцкият министър на енергетиката допълни, че междусистемната газова връзка е изключително важна за повишаване сигурността на доставките на газ за Югоизточна Европа. Чрез интерконектора България си осигурява газ от Трансадриатическия газопровод, а също и от терминала за втечнен газ до Александруполис. На форума в Солун беше подчертано, че интерконекторът България-Гърция е оценен от Европейската комисия като проект от общ интерес за целия Европейски съюз.Тази газова връзка има ключово значение за осъществяване на стратегията за по-голяма интеграция на газовите пазари, съобщават енергийните експерти.", "date": "2019.09.07", "title": "Гръцки министър: Интерконекторът е важен за сигурността на доставките на газ за Югоизточна Европа"}
{"url": "https://www.24chasa.bg/novini/article/7643458", "text": "Интензитетът на разпространение на африканска чума по свинете в страната е намалял драстично и кризисната ситуация е овладяна. Това каза в интервю за „ “ министърът на земеделието, храните и горите Десислава Танева. Тя обясни, че в последните 22 дни няма нито едно регистрирано огнище на заболяване, като от 1 август до този момент са регистрирани само 4 от всички 35 огнища, регистрирани до този момент от началото на лятото в България. „Статистиката е категорична - интензитетът е драстично намалял. В последните 40 дни от тези 5 случая само един е в индустриален обект, макар и със значително по-малко брой свине, отколкото в началото на кризата. Можем да заключим, че интензитетът е драстично намалял и кризисната ситуация е овладяна. Това не означава обаче, че всичко спира дотук“, заяви министър Танева. Тя уточни, че трудното за всички, засегнати от заболяването, тепърва предстои. След като вирусът вече е регистриран на територията на страната, усилията трябва да бъдат продължени и в посока начин на отглеждане на домашните свине, за да може пораженията да бъдат минимализирани. С 20% е намаляло поголовието на свине заради африканската чума, каза още Танева. „В резултат на африканската чума по свинете и регистрираните огнища тази година - общо 35, поголовието намаля с около 20%, според статистиката. От тези 35 огнища, които са регистрирани от началото на кризата това лято и пикът на заболяването, 7 са в индустриални комплекси. Общият брой на засегнатите свине е близо 132 000“, обясни министърът. Десислава Танева допълни, че на практика е останало само едно огнище, чието унищожаване не е приключило. Това е свинекомплексът в Голямо Враново. По информация на Българската агенция по безопасност на храните в началото на идната седмица дейностите ще приключат и там, като след това ще се премине към почистващите и дезинфекционни дейности, каза още министърът. В процедура е приемането на изменение на Закона за лова във връзка с африканската чума по свинете с цел да се допусне чрез издаване на заповед санитарен отстрел на дива свиня по-рано от обичайния срок за откриване на ловния сезон и по-дълго след обичайния му край, заяви Танева. „Наличието на вируса засяга цялото общество, ние трябва да сме в достатъчна степен информирани за това заболяване и за необходимите мерки за ограничаване на разпространението му. В този смисъл основна част от обществото, от което и пряко зависи разпространението, респективно ограничението на този вирус, са ловците. В процедура е приемането на изменение на Закона за лова с цел да се допусне чрез издаване на заповед, по възможност дадена от закона във връзка с африканската чума по свинете, санитарен отстрел на дива свиня по-рано от обичайния срок за откриване на ловния сезон и по-дълго след обичайния му край. Имаме амбициозен план този сезон за категорична депопулация на дивата свиня, основен резервоар на разпространение на вируса африканска чума по свинете. С тази законова промяна се надявам този план ще бъде изпълнен и да имаме добър резултат“, обясни министърът. По отношение на сегашните ограничения за инфектираните зони Десислава Танева припомни, че случаите на африканска чума по свинете при дивата свиня са 58. Предприети са необходимите мерки, като са отстреляни близо 2 000 диви свине. Изградени са над 400 капани в държавните горски стопанства и над 200 в ловните сдружения. Има активно претърсване за трупове в инфектирани зони, които са 49, както и различен по вид ограничения, каза още министър Танева.", "date": "2019.09.07", "title": "Танева: Интензитетът на разпространение на африканска чума по свинете намаля драстично"}
{"url": "https://www.24chasa.bg/novini/article/7643468", "text": "Американските санитарни власти оповестиха, че най-малко петима души в САЩ са умрели вследствие на употреба на електронни цигари, предадоха световните информационни агенции. Засегнатите от тежки респираторни проблеми в страната вече са 450, като броят им се е удвоил. Не се съобщава за кои вещества в течностите на електронните цигари се подозира, че са предизвикали наблюдаваните респираторни проблеми, предаде БТА. Общото между засегнатите е, че в редица случаи става въпрос за вдишване на активната съставка ТНС на канабиса. Това се отнася поне за единия от двата смъртни случая, за които вчера съобщиха санитарните власти в Калифорния и Минесота. Пациентът от Минесота бе над 65-годишна възраст и умря през август след продължителна хоспитализация, уточниха местните санитарни власти. Според експерти, пациентът бил засегнат от хронични респираторни проблеми и бил настанен в болница заради тежки белодробни увреждания. Санитарните власти в окръг Лос Анджелис в Калифорния също оповестиха за смъртен случай, свързан с пушене на електронни цигари. Става въпрос за пациент над 55-годишна възраст, който бил засегнат от хронични здравословни проблеми, но вейпингът е смятан за най-вероятната причина за смъртта му.", "date": "2019.09.07", "title": "Петима американци са умрели след употреба на електронни цигари"}
{"url": "https://www.24chasa.bg/novini/article/7643450", "text": "В реч пред студенти в Китай днес германската канцлерка Ангела Меркел нарече борбата с климатичните промени глобален проблем и призова международната общност към действие, предаде ДПА. Говорейки пред студенти в университета \"Хуачжун\" в китайския град Ухан Меркел посочи, че промените в климата са причинени от всички и затова всеки трябва да се ангажира с този проблем. \"Защитата на климата е отговорност на всеки един от нас, - подчерта тя. - Поради мащабите и икономическата мощ на Китай, международната общност има нужда от значим принос на Китай в тези усилия.\" Меркел обърна внимание също така, че в условията на глобализацията наличието на общи правила е належащо. Многостранни действия, а не протекционизъм, например в търговията, са необходими. \"В крайна сметка, протекционизмът вреди на всички нас\", изтъкна канцлерката в последния ден от 3-дневното си официално посещение в Китай, предаде БТА. Очаква се по-късно днес тя да посети голям завод за резервни авточасти в Ухан, дял от който е германска собственост. Вчера тя разговаря с китайския президент Си Цзинпин и с премиера Ли Къцян в Пекин. Тя изрази пред тях надежда, че търговският спор между САЩ и Китай може бързо да бъде разрешен, защото вече обхваща и други части от глобалния пазар. По време на визитата си тя също така се обяви в защита на \"правата и свободите\" на гражданите на Хонконг. Очаква се Меркел да отлети за Берлин в края на днешния ден.", "date": "2019.09.07", "title": "Меркел в Китай: Борбата с промените в климата е задължение на всеки един"}
{"url": "https://www.24chasa.bg/novini/article/7643501", "text": "Британски депутати, включително и тези, които премиерът Борис Джонсън изключи тази седмица от своята Консервативна партия, подготвят съдебен иск срещу премиера, ако той откаже да поиска отлагане на Брекзит, съобщи днес Би Би Си, цитирана от Ройтерс. Законопроект на опозицията, който принуждава Джонсън да поиска от Европейския съюз продължаване на срока за британското оттегляне от общността с цел да се избегне Брекзит без споразумение на 31 октомври, бе одобрен от горната камара на парламента и се очаква да стане закон в понеделник, след като кралицата го подпише, предаде БТА. Джонсън обаче каза, че няма намерение да иска от Брюксел ново продължаване на крайния срок и \"по-скоро ще лежи мъртъв в канавка, отколко да отложи Брекзит\". Днес вестник \"Дейли телеграф\" съобщава за писмо, което той е изпратил вчера до членовете на своята партия, на която той оглавява. В него той споменава за приетия току-що от парламента по инициатива на опозиционните партии законопроект, задължаващ правителството да поиска от ЕС продължаване на преговорите за Брекзит и съдържащ забрана за излизане от ЕС без споразумение. \"Те току-що-приеха закон, който ме заставя да моля Брюксел да продължи крайния срок за Брекзит. Аз никога няма да направя това\", посочва премиерът. Ройтерс цитира негови думи, че той бил обвързан \"само на теория\" с новия закон. Телевизия \"Скайнюз\", цитирана от ТАСС, също съобщава днес, че в такъв случай против правителството може да бъдат подадени съдебни искове, а самият премиер може да се окаже зад решетките, ако откаже да изпълни волята на парламента и съответните съдебни решения. Вестник \"Таймс\" пък пише, че високопоставени членове на кабинета на Джонсън започват да го призовават да приеме план Б и да се дистанцира от радикалните евроскептици, които настояват за \"твърд\" Брекзит, т.е. без сделка. \"Според \"Скайнюз\" заради политическата криза Джонсън е прекъснал пребиваването си в шотландския замък Балморал, където се намира от вчера по покана на кралица Елизабет Втора, която по традиция прекарва там лятото и началото на есента. Премиерът се връща днес в Лондон, за да търси изход от създалата се ситуация, съобщава тв каналът. Правителството досега не е коментирало съобщението на Би Би Си, според което голяма група депутати вече са събрали юридически екип и са готови да поискат по съдебен път прилагането на закона, ако е необходимо. Според Джонсън единственият изход от задънената улица с Брекзита е провеждането на нови избори и иска те да се състоят на 15 октомври, за да спечели нов управленски мандат и да разполага с оставащите две седмици, за да осъществи Брекзит навреме. За да свика нови избори обаче той се нуждае от две трети от депутатските гласове, а опозиционните партии, включително Лейбъристката, вече заявиха, че ще гласуват или против, или ще се въздържат по този въпрос, докато законът, принуждаващ Джонсън да поиска отлагане на Брекзит, не бъде изпълнен. Джонсън вече не успя на събере достатъчно гласове за нови избори при първия опит в сряда. Има насрочено ново гласуване по въпроса в понеделник със слаби шансове премиерът да спечели.", "date": "2019.09.07", "title": "Британски депутати се готвят да съдят премиера Джонсън, за да наложат отлагане на Брекзит"}
{"url": "https://www.24chasa.bg/novini/article/7643521", "text": "Ивайло Калфин ще бъде водач на листата на АБВ за общински съветници а местните избори в София. Това обяви на пресконференция лидерът на АБВ - Младежи Пламена Заячка, предаде \" \". \"След порведена градска конференция на партийната организация на АБВ - София, взехме няколко решения. АБВ се явява със самостоятелна силна листа. Това са втори местни избори, в които АБВ участва. На предните бяхме четвърта сила в София. Тази година отново имаме нови хора, силни хора, мотивирани хора. Имаме намерение за силен резултат, не по-малко от предните години. АБВ работи последвотелно по проблемите на София, в местния парламент\", заяви още Заячка. Тя припомни, че АБВ Се обявява против застрояването, в подкрепа на по-добрата инфраструктура. \"Вярваме, че нашите представители както и до момента ще имат все повече публичност в техните политики, откритост, повече връзка с гражданите. За всички е ясно, че тези 15 години основните проблеми на София не успяха да бъдат решени. Ще работим върху основните проблеми\", каза Заячка. \"АБВ ще подкрепи Мая Манолова за кмет на София.На заседанието на градската организация на АБВ взехме решение да не издигаме собствен кандидат за кмет на София, което беше едно решение, което обмислихме много внимателно\", заяви Калфин.", "date": "2019.09.07", "title": "Ивайло Калфин ще води листата на АБВ за общински съветници за местните избори в София"}
{"url": "https://www.24chasa.bg/novini/article/7643511", "text": "Индийската лунна мисия \"Чандраян-2\" ще продължи работата по изследване на естествения спътник на Земята въпреки загубата на спускаемия модул \"Викрам\", предаде ТАСС. Специалисти от Индийската организация за космически изследвания заявиха на пресконференция, че мисията не трябва да се смята за неудачна, защото орбиталният апарат ще продължи да функционра още почти година над Луната. \"Загубени са само 5 процента от мисията - спускаемият модул \"Викрам\" и луноходът \"Прагиян\", докато орбиталният апарат \"Чандраян-2\", който съставлява останалите 95 процента, успешно продължава да функционира в окололунна орбита\", заяви представител на организацията пред телевизия Ен Ди Ти Ви. Той поясни, че било планирано луноходът да функционира само 14 дни на лунната повърхност, докато орбиталният апарат ще изследва и заснема няколко месеца Луната. Освен това \"Чандраян-2\" ще може да направи снимки на загубения спускаем апарат и да ги изпрати на индийското космическо ведомство. Това ще даде възможност да се разбере какво се е случило със спускаемия модул, предаде БТА. Специалистите отбелязаха, че Индия за пръв път се опита да извърши кацане на апарат на друго небесно тяло и че придобитият от страната опит при планирането на тази лунна експедиция ще бъде използван при подготовката на следващи мисии, включително до Марс.", "date": "2019.09.07", "title": "Индийската мисия \"Чандраян-2\" продължава работа въпреки загубата на спускаемия модул"}
{"url": "https://www.24chasa.bg/novini/article/7643532", "text": "Пратка нелегално превозвано оръжие, предназначено за България, е била задържана в Истанбул. При операция вчера на пристанище \"Амбарлъ\" в квартал \"Бейликдюзю\" турската полиция е открила в контейнер с автомобилни части един сглобен пистолет, части за дългоцевна пушка и за 28 пистолета, 1200 патрона за пистолети и 30 броя патрони за пушка, предаде  . Турските сили за борба с организираната престъпност са действали по сигнал от 11-и юли и са претърсили идващия от Съединените щати и плаващ под сингапурски флаг кораб. Били са арестувани общо петима души. Според информация на някои турски медии първоначално на пристанището е бил арестуван един български гражданин, който се е опитал да получи информация за провеждащата се операция. Местни медии съобщават, че името на задържания български гражданин е М. М. Владимиров. По-късно са били задържани и други заподозрени за участие в контрабандата на оръжие и срещу тях са започнали съдебни действия.", "date": "2019.09.07", "title": "Задържаха голяма пратка оръжие за България в Истанбул"}
{"url": "https://www.24chasa.bg/novini/article/7643544", "text": "„Държавата трябва да се върне в малките градове и села, с по-голяма грижа и внимание. Необходим е специален план за развитие на пограничните региони. Инвестиции, стабилна икономика, образовани хора и професионалисти са гаранция за сигурността на България, за безопасната външна граница на Европейския съюз.“ Това заяви вицепрезидентът Илияна Йотова в град Болярово. Вицепрезидентът беше гост на честването на 45-годишнината от обявяването на населеното място за град, съобщиха от прессекретариата на държавния глава. Илияна Йотова се обърна към жителите на Болярово с думите: „Днес съм тук, за да ви кажа, че не сте забравени и в лицето на президентската институция имате най-големите съюзници. Трябва ни ясна визия за малките общини, как ще ги развиваме, как ще задържим хората тук, как ще върнем младите“. Жителите на Болярово споделиха с вицепрезидента болката си от обезлюдяването на региона. Все повече млади хора търсят по-добър живот в по-големите общини или в чужбина. По думите на вицепрезидента Йотова днес най-голямата и обединяваща кауза трябва да бъде модерна и просперираща България. „Трябва да решим в каква посока ще развиваме страната. Селско стопанство, туризъм, високи технологии? Трябва да посочим няколко приоритета за следващите години и да работим по тях“, заяви Илияна Йотова. „Тази кауза ще бъде успешна само когато работим всички заедно и се стремим истински към единение. Когато сме отдадени един на друг, а не всеки да се спасява поединично. Когато сме убедени, че заедно пишем биографията на един народ и една държава, а не своята собствена“, изтъкна вицепрезидентът. По думите на Илияна Йотова неслучайно ден след Съединението Болярово чества своя празник. „Вие сте пример за това как с общи усилия – на хората и на управлението, се постигат резултати“, посочи вицепрезидентът. Илияна Йотова поздрави кмета Христо Христов за усилията, които полага за развитието на общината. Според вицепрезидента повече от всякога имаме нужда да черпим сила и самочувствие от велики моменти като Съединението на Княжество България и Източна Румелия, за да градим общото си бъдеще с увереност и вяра в потенциала ни. „Съединението е един от историческите примери, който казва, че когато сме заедно, успяваме, дори да изглеждаме обречени“, посочи Илияна Йотова.", "date": "2019.09.07", "title": "Вицепрезидентът призова за специален план за развитие на пограничните региони"}
{"url": "https://www.24chasa.bg/novini/article/7643572", "text": "Учени идентифицираха 4 генетични зони в мозъка, които определят дали ще държим писалката с лявата или с дясната си ръка, съобщава в. \"Мирър\". Три от четирите зони са свързани с протеини, които са замесени в развитието на мозъка, сочат резултатите от генетично изследване, обхванало около 440 000 души във Великобритания, включително над 38 000 левичари, предаде БТА. \"Установихме също, че у левичарите свързаните с езика зони в лявата и дясната част на мозъка комуникират по-координирано помежду си - заяви ръководителят на изследването Акира Уибърг от Оксфордския университет. - Същите зони вероятно са причината левичарите да притежават по-добри вербални умения.\" Известно е, че гените играят роля дали доминираща ще е лявата или дясната ръка. Изследвания върху близнаци показаха, че в 25 процента от случаите гени са определящи дали човек използва предимно лявата или дясната си ръка, но въпросните гени не бяха идентифицирани. \"Около 90 процента от хората са десничари и това не се е променило от най-малко 10 000 години - отбеляза ученият. - Редица експерти изследваха биологичната основа на доминирането на лявата или дясната ръка, но използването на голямата база данни на \"Байобанк\" във Великобритания ни позволи да хвърлим повече светлина върху склонността на някои хора да си служат предимно с лявата ръка.\" Учените открили също връзка между генетичните зони, замесени в доминирането на лявата ръка, и незначително ограничения риск от болестта на Паркинсон, както и между същите зони и съвсем малко увеличения риск от шизофрения. Изследването на тези връзки може да допринесе да се опознаят по-добре механизмите, които водят до развитие на двете заболявания.", "date": "2019.09.07", "title": "Левичарите са с по-добри вербални способности благодарение на своята ДНК"}
{"url": "https://www.24chasa.bg/novini/article/7643584", "text": "Информацията бе потвърдена пред журналисти от Олена Хитлянская, прессекретар на Службата за сигурност на Украйна (ССУ), посочва агенцията, цитирана от БТА. По същото време от московското летище Внуково излетя за Киев украински самолет с лица, подлежащи на размяна. Хитлянская съобщи, че церемонията по посрещането им ще се състои в залата за официални делегации на киевското международно летище \"Бориспол\". На киевското летище вече пристигнаха автобуси с близки на очакваните там украинци. Освен това журналисти забелязаха на летището вътрешния министър Арсен Аваков и шефа на ССУ Иван Баканов. Не се знае дали на посрещането ще присъства и президентът Володимир Зеленски, посочва ТАСС. Адвокатите не разполагат със списъци на разменените лица, заяви днес Сергей Бадамшин, защитник на 24-та украински моряци, задържани при инцидент край Крим през ноември. \"Никой няма списъци за размяната\", написа той в Телеграм.", "date": "2019.09.07", "title": "Руснаците, задържани в Украйна, са отлетели от Киев (Снимки)"}
{"url": "https://www.24chasa.bg/novini/article/7643588", "text": "България е предала предполагаем член на „Работническата партия на Кюрдистан“ (ПКК), заподозрян в тероризъм, след като той е бил арестуван на границата, предава Anadolu Agency. Заподозреният е бил задържан от силите за сигурност, докато се е опитвал да прекоси границата нелегално, според източник, който е пожелал да остане анонимен. Върху задържания е наложена международна забрана да пътува, заради това че е разпространявал пропагандни материали на обявената от Анкара за терористична организация ПКК, както и за други престъпления. Той е бил предаден на турските власти в Одрин, където ще бъде съден.", "date": "2019.09.07", "title": "Турска медия: България предаде член на ПКК на властите в Турция"}
{"url": "https://www.24chasa.bg/novini/article/7643594", "text": "Министърът на отбраната на САЩ Марк Еспър каза днес, че Вашингтон се стреми към политическо споразумение с афганистанските талибани, но няма да приеме каквото и да е споразумение, предаде Ройтерс. Той говори в Париж, където е на посещение за разговори с френската си колега Флоранс Парли. През последните седмици вълна от атаки и атентати на талибаните в Кабул и други градове на Афганистан хвърли сянка върху водещите се сега преговори между САЩ и бунтовническата групировка. А афганистанският президент Ашраф Гани става все по-критичен към подготвящото се в Доха, Катар, споразумение, чиито контури са вече начертани от специалния американски пратеник Залмай Халилзад и представителите на талибаните, предаде БТА. \"Позицията на Съединените щати е, че най-добрият път напред е политическо споразумение и точно над това сме се концентрирали сега. Но то не означава, че ние ще приемем всяко споразумение\", каза Еспър на пресконференция в Париж с френската военна министърка. \"Искаме да постигнем добро споразумение, достатъчно добро, за да гарантира сигурността на нашите страни и да посочим по-светъл път напред за народа на Афганистан\", подчерта шефът на Пентагона. Според оповестени вече подробности за проектоспоразумението с талибаните, хиляди американски войници ще бъдат изтеглени от Афганистан през идните месеци в замяна на гаранции, че страната няма да се използва като база за екстремистки нападения срещу САЩ и техните съюзници. Вчера американският емисар Халилзад се върна в катарската столица Доха заедно с генерал Скот Милър - главния военен командир на САЩ в Афганистан, за да продължат разговорите с талибаните, които от своя страна заявиха, че диалогът върви добре.", "date": "2019.09.07", "title": "САЩ: Преговаряме с талибаните, но няма да приемем всяко споразумение"}
{"url": "https://www.24chasa.bg/novini/article/7643281", "text": "Горски пожари обхванаха големи части на Източна Австралия през първата седмица на пролетта там, предаде ДПА. Изгоряха над 20 къщи, предаде БТА. Огнената стихия вилнее в югоизточната част на Куинсленд и в северната част на Нов Южен Уелс. Жители на дузина отдалечени села бяха призовани да се евакуират. Един пожарникар е пострадал тежко в гасенето на пожарите. В борбата със стихията са мобилизирани стотици пожарникари.", "date": "2019.09.07", "title": "Горски пожари бушуват в големи части на Австралия (Снимки)"}
{"url": "https://www.24chasa.bg/novini/article/7643288", "text": "Горещото и сухо лято в Аляска доведе до суша в редица населени места, където бяха въведени и ограничения, предаде Асошиейтед прес. Най-засегнати са Селдовия и Нануолек на полуостров Кенай южно от Анкоридж. Там е издадено бедствено положение, предаде БТА. В Нануолек водоподаването се спира за по 12 часа на ден, а в Селдовия в ресторантите храната се сервира в хартиени чинии, а тоалетните с автоматично пускане на водата преминаха на ръчен режим.", "date": "2019.09.07", "title": "Горещото и сухо лято предизвика суша на места в Аляска"}
{"url": "https://www.24chasa.bg/novini/article/7643295", "text": "Тайфунът Линлин повали дървета, остави хиляди домакинства без ток и наруши въздушния трафик в Южна Корея, предаде Асошиейтед прес. Засега няма данни за жертви. Анулирани бяха близо 90 полета, а 38 души бяха евакуирани от наводнените им домове близо до столица Сеул, предаде БТА.  След Южна Корея тайфунът се насочва към Северна Корея, където се очаква да \"излезе на сушата\" вечерта.", "date": "2019.09.07", "title": "Отменени полети и спиране на тока в Южна Корея заради тайфуна Линлин"}
{"url": "https://www.24chasa.bg/novini/article/7643265", "text": "Китайският полярен ледоразбивач „Сюелун 2\" ще започне първата си мисия през октомври от южния китайски град Шънджън, предаде  Той ще тръгне по време на седмото китайско изложение за морската икономика, което ще се проведе от 14 до 17 октомври в Шъндъжн, заяви заместник-директорът на отдела за планиране и природни ресурси на града Ли Ючун. Експото ще събере над 400 предприятия от страната и чужбина, включително и около 100 водещи в индустрията или класацията „Форчън 500\", добави той. По време на първата си мисия „Сюелун 2\" ще отплава заедно с другия китайски ледоразбивач „Сюелун\" за Антарктида. Това ще бъде 36-та експедиция на страната в района. Плавателното средство е с дължина 122,5 м и ширина 22,3 м, с водоизместимост от 13 996 тона и навигационни способности от 20 000 морски мили. „Сюелун 2\" е в състояние да се завърти бързо и има двупосочни възможности за разбиване на леда - както с носа, така и с кърмата. Той може да плава в 60-дневни експедиции до всяка точка на света, каза Ху Къ'и, технически директор на компанията производител „Jiangnan Shipyard Group\".", "date": "2019.09.07", "title": "Китайският ледоразбивач „Сюелун 2\" ще отплава за първата си мисия през октомври"}
{"url": "https://www.24chasa.bg/novini/article/7643303", "text": "От онлайн енциклопедията Wikipedia обявиха, че е платформата станала обект на кибератака, което е довело до спиране на работата на сайта. „Wikipedia прекъсва няколко пъти в резултат на злонамерена атака. Продължаваме да работим, за да възстановим достъпа“, съобщават от екипа на компанията в изявление, цитирано от  . Междувременно потребители на сайта съобщиха за Downdetector, че късно през нощта в петък и ранните часове на събота, не е имало достъп до сайта. Засегнати били почти цялата територия на Европа, западните части на Русия, няколко държави от Близкия изток, части от Северна и Южна Америка. 94% от потребителите на Wikipedia са изпитали трудности с достъп до сайта, а 5% не са успели да влязат в него с името и паролата си.", "date": "2019.09.07", "title": "Хакери удариха Wikipedia"}
{"url": "https://www.24chasa.bg/novini/article/7643311", "text": "Изказванията на президента винаги следват една линия. Това са неща, които той говори в продължение на 2 години и половина. Зарадвах се като го видях в парламента, защото помислих, че нещо може да се е променило. Това заяви пред bTV председателят на народното събрание Цвета Караянчева. \"Той отново сложи разделителни линии. 80% от нещата, които говори, сме ги чували и преди. Имаше и нещо ново. Липсвал блиц контрол, напротив, всяка първа и последна сряда от месеца има. Не му харесвала програмата на правителството, но то е избрано с тази програма. Надявам се, че в оставащите му 2 години той първо ще я научи, ще види какво точно е направено от правителството и ще направи реална оценка. Защото всички тези клишета могат да се говорят много, общи приказки колкото искате. Нещата трябва да се назовават с истинските им имена и да има конкретика\", категорична е тя. \"Премиерът може да идва всеки петък, когато има парламентарен контрол. Когато въпросите касаят конкретна политика, има министри за всеки ресор, които да отговарят на въпросите. Явно от президентството не са чели правилника на Народното събрание\", смята Караянчева. \"Бюджетен излишък има, защото правителството работи. Това са неща, които не са изгодни да се казват. Този излишък отива към всички общини и дава възможност да се направят инфраструктурни проект, да се промени градската среда. Правителството отпуска постановления, за да се насочат средствата не само към кметове на ГЕРБ, а към всички общини, защото българи живеят навсякъде\", каза още тя. \"Ние сме показали, че можем да носим политическа отговорност. Чувствителни сме към проблемите на хората. Премиерът обикаля в страната, за да се запознае с тях. Аз правя същото. Вчера бях на Етъра, днес съм в Кърджали. Днес тук ще се изиграе най-дългото хоро. Така се чувства пулса на хората - когато сте при тях. Тук се чуват похвали, но и критики. Така се оформя и нашата позиция, от критиките\", заяви председателката на парламента. \"Фандъкова е изключително подготвена. Тя има зад гърба си 10 години опит и направи немалко за София, надявам се софиянци да го оценят и да й дадат шанс да продължи. Няма лошо госпожа Манолова да се включи в битката. Всеки кандидат трябва да се запознае с проблемите на града. По оценката на гражданите ще бъде избран и кмета\", добави тя. \"Нека предизборните страсти да останат за дебатите в общините. Нека в парламента бъде конструктивни\", призова Караянчева.", "date": "2019.09.07", "title": "Караянчева: Радев отново сложи разделителни линии"}
{"url": "https://www.24chasa.bg/novini/article/7643306", "text": "Сателитни кадри показват, че търсеният от САЩ ирански петролен танкер е край бреговете на Сирия, предаде Асошиейтед прес. Кадрите, получени от АП от компанията за сателитно наблюдение Максар Текнолъджийс, показват, че корабът \"Адриан Даря-1\" е близо до сирийското пристанище Тартус. Корабът изключи системата си за автоматична идентификация късно в понеделник, а ирански представители не признаха, че той отива в Сирия, предаде БТА. Корабът беше задържан от властите в Гибралтар заради опасения, че нарушава санкциите на ЕС за Сирия. Той беше пуснат, след като Иран обеща, че корабът няма да отиде в Сирия.", "date": "2019.09.07", "title": "Сателитни кадри показват, че иранският петролен танкер \"Адриан Даря-1\" е край Сирия (Видео, снимки)"}
{"url": "https://www.24chasa.bg/novini/article/7643315", "text": "Спускаемият апарат на руския космически кораб Съюз МС-14 без екипаж, но с първия руски хуманоиден робот Фьодор на борда, се приземи в казахстанската степ, на 147 километра югоизточно от град Жесказган, предаде ТАСС. Корабът се разкачи от МКС по-рано тази нощ. Фьодор, който пътува с него, в бъдеще може да бъде използван за работа в открития космос, а по време на настоящата си мисия той предаде телеметрична информация, предаде БТА. Човекоподобният робот Фьодор е създаден от компанията \"Андроидна техника\" и Фонда за перспективни изследвания на Русия.", "date": "2019.09.07", "title": "Роботът Фьодор се завърна на земята"}
{"url": "https://www.24chasa.bg/novini/article/7643333", "text": "Дългоочакваната размяна на затворници между Киев и Москва се подготвя и се очаква да се състои скоро, предава AFP, като се позовава на руската телевизия “Россия 24“. На кадрите по руската телевизия могат да се видят автобуси, напускащи затвора в Москва, предаде \" \". „Автобуси напуснаха затвора „Лефортово“ в рамките на подготовката за размяна назатворници“, твърди телевизионният канал. Кореспонденти на AFP потвърдиха тази информация, като според тях автобуси със затъмнени стъкла са напуснали затвора с полицейски ескорт.", "date": "2019.09.07", "title": "Подготвя се размяната на затворници между Русия и Украйна"}
{"url": "https://www.24chasa.bg/novini/article/7640887", "text": "Мръсни снимки на приятелката на кандидата за кмет на София на \"Демократична България\" арх. Борислав Игнатов, публикувани от агенция ПИК, предизвикаха масово възмущение в социалните мрежи. Включиха се и политици от всички бои. \"Не приемам опитите чрез публикуването на лични снимки на едно момиче да се уязви кандидат за кмет на София. С подобни похвати се прекрачват граници, които досега не са били преминавани. Не приемам такъв тип действия и категорично ги осъждам\", написа и премиерът и лидер на ГЕРБ Бойко Борисов. \"Има граници, които не могат НИКОГА да бъдат прекрачвани – това са границите на човешкото достойнство. Опитът да се уязви един от кандидатите за кмет на София по такъв отвратителен начин, е не само недостойно, то убива смисъла от всичко, което правим. Казвам го като човек и жена! Изборите идват и заминават, но трябва да останем човеци!\" Това написа в профила си кметицата на София Йорданка Фандъкова, която е кандидат за четвърти мандат. \"В една кампания трябва да се уважава не само достойнството на всеки кандидат, но да не се посяга на достойнството на неговите близки, каза Фандъкова пред \"24 часа\", който я потърси след емоционалния й пост. Успях в годините, в които съм в политиката да запазя семейството си извън медийното любопитство. Изборите идват и свършват, но след тях ние продължаваме да бъдем най-ценни за близките си.\" \"Битката за кметското място в София е жестока, но тя трябва да се води САМО и единствено в полето на аргументите, идеите и решенията! Никога няма да приема нечестната игра, ударите под кръста и унижението на човешкото достойнство. Вярвам, че съществува справедливост и съм напълно убеден, че рано или късно тези подобия на хора, които живеят, за да мразят, ще получат това, което заслужават!\" Това бе реакцията на кандидата за кмет на София от \"Спаси София\" Борис Бонев. Крум Зарков, член на ИБ на БСП и зам.-председател на парламентарната група също се възмути, подозирайки политически опоненти: \"Намирам за абсолютно дъно, за нетърпима мерзост, за най-долнопробно поведение, да атакуваш политическия си опонент с личните снимки на негови близки. Нито секунда няма да търпя в листата си споделящите подобни публикации, а всеки тиражиращ ги тук или в живия живот заслужава единствено презрение. На потърпевшите декларирам цялото си съчувствие и солидарност.\"", "date": "2019.09.07", "title": "Фандъкова, Борисов, Зарков след гнусни снимки: Има граници, които не се прекрачват!"}
{"url": "https://www.24chasa.bg/novini/article/7643329", "text": "Един човек е загинал, а двама са били ранени в резултат на авария с товарен кораб в река Елба. Екипажът на кораба се е състоял от 11 руснаци и двама украинци, предаде ТАСС, като се позовава на Германската служба за разследване на аварии с плавателни съдове. В машинното отделение на плавателния съд, плаващ от Ротердам за Калининград под малтийски флаг е възникнал пожар. Той е бил потушен, но се е стигнало до една жертва. Не се знае засега националността на загиналия, предаде БТА. Инцидентът се е разиграл в района на германския град Отерндорф в Долна Саксония. Пострадалият кораб се казва \"Кели\". Двамата ранени, които са силно обгорени, са откарани с хеликоптер в болница в Хамбург. Корабът е откаран на безопасно място и после на буксир ще бъде закаран в пристанището Брунсбютел.", "date": "2019.09.07", "title": "Пожар на кораб в река Елба, един е загинал, ранени са двама"}
{"url": "https://www.24chasa.bg/novini/article/7643346", "text": "Управляващите смятат, че съкратеното производство трябва да бъде запазено и за тежките престъпления. Това заяви в предаването   председателят на парламентарната група на ГЕРБ Даниела Дариткова. „И досега съдът е бил изцяло в правомощията си да определи степента на наказание, съответстващо на степента на престъплението. Ние премахваме възможността да се намали наказанието в резултат на това, че е използвано съкратеното съдебно производство”, коментира тя. „За нас е важно Йорданка Фандъкова да бъде следващият кмет на София. Това е важно не само за ГЕРБ, а и за софиянци.Тя е доказала, че може да управлява столицата в годините и да преодолява всички препятствия. Да решава проблемите. Аз съм донякъде удовлетворена, че срещу нея има силен кандидат. Силните кандидати срещу нея ще допринесат за това политиките, които се реализират, да бъдат погледнати критично. Ние не сме си достатъчни нито в София, нито в държавата”, заяви още заместник-председателят на управляващата партия Управляващите смятат, че съкратеното производство трябва да бъде запазено и за тежките престъпления. „И досега съдът е бил изцяло в правомощията си да определи степента на наказание, съответстващо на степента на престъплението. Ние премахваме възможността да се намали наказанието в резултат на това, че е използвано съкратеното съдебно производство”, коментира Дариткова. Тя забеляза и синхрон между действията на президента Румен Радев и внасянето на промяна в правилника на Народното събрание, с което се задължава премиерът да идва в парламента и да отговаря на въпроси поне веднъж месечно. Предложението бе на БСП. „Смятам, че в сегашния правилник съществуват достатъчно възможности министър-председателят да бъде изслушван в Народното събрание”, категорична бе председателят на парламентарната група на ГЕРБ.", "date": "2019.09.07", "title": "Дариткова: Съкратеното производство трябва да бъде запазено и за тежките престъпления"}
{"url": "https://www.24chasa.bg/novini/article/7643326", "text": "Президенти и министри от страните от района на Амазония в Южна Америка призоваха за конкретни политики с цел спиране на унищожаването на най-голямата дъждовна гора в света, предаде ДПА. Нужни са координирани действия срещу обезлесяването, заяви президентът на Колумбия Иван Дуке на среща на върха в Летисия, главен град на колумбийския амазонски район. На срещата присъстваха и лидерите на Перу, на Еквадор и на Боливия, вицепрезидентът на Суринам, бразилският външен министър и министърът на природните ресурси на Гвияна, предаде БТА. Срещата се състоя в момент, в който Бразилия е обект на международни критики заради десетките хиляди пожари, които опустошиха 60 процента от нейните гори в Амазония от началото на годината. Пожарите последваха действията на президента Жаир Болсонаро да отвори повече Амазония за минно дело и земеделие. Сателитни данни пък показаха, че обезлесяването на Амазония се увеличава бързо. Болсонаро не присъства на срещата на върха в Колумбия заради предстояща операция, но се включи чрез видеоконферентна връзка. Той разкритикува президента на Франция Еманюел Макрон, който обвини Бразилия, че не спазва ангажиментите си в борбата с климатичните промени. Според Болсонаро Макрон е атакувал Бразилия и е изложил на риск нейния суверенитет. Той добави, че Бразилия е изпълнила задължението си да защити дъждовните гори. Президентът на Перу Мартин Вискара пък заяви, че съществуващите договори за Амазония вече не са достатъчни. Президентът на Боливия Ево Моралес, който бе критикуван, защото е позволил на фермери да разчистват гората чрез пожари, пък изрази съжалени, че околната среда се използва за бизнес и че печалбите на малцина вредят на много хора по света. Участниците в срещата на върха подписаха споразумение за защита на амазонските гори, допълва ТАСС. Договорът включва и клауза за борба с причините за гибелта на тези гори. Страните са се договорили и да се борят с незаконния добив на полезни изкопаеми, наркотърговията, незаконното разширяване на селскостопанските площи и за сътрудничество в научната сфера и обмена на информация. Въпросът за Амазония ще бъде обсъден от страните от региона и на рамковата конференция на ООН за климатичните промени, която ще се проведе в Чили през декември.", "date": "2019.09.07", "title": "Президенти и министри от Южна Америка: Трябва да спрем унищожаването на Амазония"}
{"url": "https://www.24chasa.bg/novini/article/7643268", "text": "В началото на новия семестър много първокурсници предпочитат да закупят нужните им за университета неща онлайн. Освен традиционните дигитални продукти като смартфони, лаптопи и таблети, младите потребители проявяват интерес и към някои модерни продукти, предаде  Продажбите на сегуеи и електронни книги например скочиха две седмици преди началото на учебната година, докато тези на масажьорите за очи и врат се удвоиха, сочат данни на китайската онлайн платформа за пазаруване Tmall. Младежите в Китай харесват и развлекателните продукти, като видео игри, телевизионни сериали, романи и музика. Те предпочитат и персонализираните пътувания в малки групи, които задоволяват личните им нужди. Според статистиките, броят на китайците, които пазаруват онлайн, непрекъснато расте. До юни 2019 г. общо 847 милиона жители на Поднебесната са използвали мобилните си телефони за достъп до интернет.", "date": "2019.09.07", "title": "Младите потребители в Китай предпочитат да пазаруват онлайн"}
{"url": "https://www.24chasa.bg/novini/article/7643342", "text": "Мексико отчита намаляване на потока от мигранти без документи към САЩ с 56 процента от май. Това заяви днес мексиканският външен министър Марсело Ебрард, цитиран от Франс прес. \"Не очаквам заплахи от мита, тъй като има намаление с 56 на сто. Призоваваме американското правителство да подкрепи стратегията на Мексико\", каза той на пресконференция. Ръководителят на мексиканската дипломация също така подчерта, че неговата държава няма да приеме да бъде \"сигурна трета страна\", където кандидатите за убежище в САЩ да подават първо молби. Това е едно от основните искания на Вашингтон, предаде БТА. През юни САЩ заплашиха да наложат мита на продуктите, внасяни от Мексико, ако правителството на президента Мануел Лопес Обрадор не спре потока от мигранти от Централна Америка.", "date": "2019.09.07", "title": "56% по-малко мигранти без документи от Мексико към САЩ"}
{"url": "https://www.24chasa.bg/novini/article/7643349", "text": "Дъщерята на първата дама на Франция Брижит Макрон - Тифен Озиер, също изрази протест срещу обидните коментари от страна на бразилски политици по адрес на майка й, съобщава в. \"Фигаро\". \"Живеем в 2019 г., а ръководни политически представители нападат жени открито заради техния външен вид\", каза Тифен по повод коментарите на бразилския президент Жаир Болсонаро и на министъра на икономиката Пауло Гедес. Последният нарече вчера съпругата на френския президент \"наистина грозна\", предаде БТА. Протест изразиха и редица френски политици. Лидерът на крайната левица \"Непокорна Франция\" Жан-Люк Меланшон, който е на обиколка в Латинска Америка, каза, че самите бразилци са възмутени от грубостта на ръководителите си. Лидерът на партията \"На крак, Франция!\" Никола Дюпон-Енян определи поведението на бразилските лидери като неприемливо и недостойно. Областната управителка на района Ил дьо Франс Валери Пекрес пък каза, че когато бразилските лидери обиждат госпожа Макрон, всички френски жени се чувстват обидени. Тя нарече членовете на бразилското правителство \"банда грубияни\".", "date": "2019.09.07", "title": "Дъщерята на Брижит Макрон: Ръководни политици нападат жени заради външния им вид"}
{"url": "https://www.24chasa.bg/novini/article/7642333", "text": "На 95 години почина бившият президент на Зимбабве Робърт Мугабе, управлявал страната с железен юмрук в продължение на 37 години, съобщи Ройтерс. Мугабе склопил очи в Сингапур, където често се лекуваше през последните години. Той беше отстранен от власт след военен преврат през ноември 2017 г. Армията взе властта, след като Мугабе уволни партийния фаворит Емерсън Мнангагуа, сочен за негов наследник, за да заради любовта си към луксозните стоки. Според експерти семейството има 1 млрд. долара в имоти, злато и скъпоценни камъни. Преди да поеме кормилото на държавата, Мугабе е партизански водач и политически затворник. Той печели първите избори в Зимбабве след обявяване на независимостта и става премиер през 1980 г. Напуска поста 7 г. по-късно, за да стане президент. Първите години на управление му печелят признание заради подобрения Но неговата спорна програма за реформа по отношение собствеността на земята предизвиква икономически колапс, а късните му години на власт са белязани от погазване на човешките права и корупция. По това време от най-големия износител на пшеница в Африка Зимбабве се превръща в най-големия вносител. През 2001 г. диктаторът отчуждава крупната земеделска собственост на бившите колониалисти и ги прогонва от страната. Така става известен с гоненията си срещу белите фермери. В политиката изповядва привързаност към социализма чрез отказ от пазарна икономика по модела на МВФ, подкрепя национализацията на промишлеността и концепцията за твърди цени на жизненонеобходимите стоки. През 2008 г. инфлацията в страната е 100 000% годишно. В последните десетилетия на своето управление Мугабе прегръща новата си роля като антагонист на Запада. Той вини западните санкции за Критикува остро САЩ. Сравнява президента Джордж Буш с Хитлер, така нарича и премиера на Великобритания Тони Блеър. С напредването на годините се засилиха слуховете, че има рак на простатата, но според официалната информация честите му пътувания до Сингапур били свързани с лечението му от катаракта. Робърт Мугабе се жени два пъти. Втората му съпруга Грейс, бивша негова секретарка, става известна с разточителството си. Тя бяга от страната след извършването на преврата срещу съпруга ѝ. Семейство Мугабе Хонконг и Дубай Бившият президент си е подарил и 15 от най-хубавите ферми в страната, след като наредил да бъдат конфискувани. Двамата му синове са известни с разточителния си начин на живот и редовно споделят снимки в социалните мрежи със скъпи придобивки като часовници за 50 000 долара. На Мугабе приписват и редица цветущи цитати, един от които гласи: “Само Бог, който ме е посочил, ще ме свали от поста ми! Няма да го направят нито опозицията, нито британците. Само Бог ще ме свали от поста ми!” Наследникът му Емерсън Мнангагуа изрази своята тъга заради кончината на Мугабе, когото нарича баща основател на Зимбабве. ", "date": "2019.09.07", "title": "Робърт Мугабе почина на 95, 2 г. след като падна от власт (Обзор)"}
{"url": "https://www.24chasa.bg/novini/article/7642800", "text": "Агенция “Пътна инфраструктура” е демонтирала през последните 3-4 седмици десетки билбордове по магистралите “Тракия”, “Хемус” и “Струма”. Съоръженията са откачени и са прибрани в складовете на съответните областни пътни управления, в случай че притежателите им си ги потърсят. Това личи от десетките обяви с писма до собствениците на билбордовете, които АПИ е публикувала на сайта си. В повечето случаи са публикувани писма до собствениците на фирмите, че договорът им за съоръжението е изтекъл и то следва да се демонтира. Има обаче и много последващи обявления, че собственикът не е бил намерен и АПИ е демонтирала за своя сметка съоръженията и ги съхранява, докато не бъдат потърсени. “Не е имало специална акция за премахване на билбордове през август и септември. Това е рутинна дейност, но просто се е получило съвпадение, че много договори изтичат точно сега”, обясни за “24 часа” председателят на управителния съвет на пътната агенция Георги Терзийски. Той обясни, че независимо на какво разстояние от магистрала или първокласен път се намира един билборд, по закон собственикът на пътя е длъжен да следи за тези съоръжения. В много от случаите напоследък се оказало, че фирмите, притежаващи билбордове, са били закрити. ", "date": "2019.09.07", "title": "Пътната агенция разчисти десетки билбордове край магистралите"}
{"url": "https://www.24chasa.bg/novini/article/7643249", "text": "Жертвите на урагана Дориан на Бахамските острови станаха вече 43, предадоха световните агенции. Много хора продължават да се издирват и властите очакват броят на загиналите да се увеличи значително. Тридесет и пет от жертвите са на островите Абакос, а останалите са на остров Гранд Бахама, предаде БТА. Дориан връхлетя Бахамите като ураган от пета степен. После той се отправи към двете Каролини на източното американско крайбрежие и ги достигна като ураган първа степен. Сега се е насочил към атлантическото крайбрежие на Канада, където е очакван тази вечер.", "date": "2019.09.07", "title": "43 са жертвите на урагана Дориан на Бахамите"}
{"url": "https://www.24chasa.bg/novini/article/7643260", "text": "Китайският производител на смартфони „Huawei\" представи следващото поколение чипове „Kirin 990 5G\" едновременно на изложението за битова електроника в Берлин и в Пекин, предаде  В речта си директорът на отдела за гаджети Ричард Ю каза пред пресата, че чипът е с повече предимства от другите системи на кристали (SoC), защото има вграден 5G модем, докато съперниците му като Qualcomm Snapdragon 855, разчитат на допълнителен чип, за да поддържат 5G. „Kirin 990 е не само SoC и 5G модем заедно. Новият чип консумира по-малко енергия и генерира по-малко топлина по време на работа\", каза представител на Huawei. „Kirin 990 5G\" съдържа 10,3 милиарда полупроводника. Освен това разполага с три AI ядра, две по-големи и едно по-малко. Смартфонът използва малкото ядро за по-прости операции, за да пести батерия, същевременно прибягва до по-големите при по-сложни задачи. „Huawei\" демонстрира силата на новия си чип в Пекин. Компанията показа функцията за разпознаване на лице в задвижвано от „Kirin 990\" устройство, което работи, когато човекът се намира на 4 м разстояние от телефона, два пъти повече в сравнение с настоящия продукт на „Apple\". Смартфоните с новия чип правят по-хубави снимки и могат да заснемат видео с 4К резолюция. На събитието Huawei даде да се разбере, че Kirin 990 е част от следващия им смартфон Mate 30, който ще бъде представен на 19 септември в Мюнхен.", "date": "2019.09.07", "title": "Новият чип на Huawei Kirin 990 5G е по-умен и по-бърз"}
{"url": "https://www.24chasa.bg/novini/article/7643275", "text": "Десетина големи международни медии, сред които агенция Франс прес, в. \"Уолстрийт джърнъл\", в. \"Файннешъл таймс\", Ройтерс и др. се присъединиха към инициативата на Би Би Си за борба с дезинформацията, предаде Франс прес. Партньори са и няколко цифровите гиганти, сред които Фейсбук, Майкрософт, Гугъл, предаде БТА. Инициативата на Би Би Си предвижда съвместна онлайн кампания за обучение на медиите срещу дезинформацията, споделяне на опит особено във връзка с големи избори и улесняване на достъпа до информация за обществеността по време на изборите. Агенция Франс прес уточнява, че ще се включи в различни части на проекта, по-специално създаване на система за предупреждение между партньорските организации относно най-опасните фалшиви новини, независимо дали те са заплаха за живота на хората или за демократичните процеси. Франс прес участва в още две подобни инициативи, подети от Международната мрежа за проверка на фактите и от Репортери без граници.", "date": "2019.09.07", "title": "Би Би Си мобилизира медиите и цифровите гиганти в борбата с дезинформацията"}
{"url": "https://www.24chasa.bg/novini/article/7643278", "text": "Канадските власти издадоха предупреждение за приближаващ ураган заради урагана Дориан. Тревогата е издадена за остров Принц Едуард и югоизточната част на провинция Нова Скотия, предаде Франс прес. Ураганът Дориан, който е вече от първа категория, премина покрай двете Каролини в САЩ. Сега той продължава да се изкачва покрай атлантическото крайбрежие на САЩ. Вчера той засегна силно Северна Каролина в района на нос Хатерас, предаде БТА. Същевременно хубавото време се завърна в град Чарлстън в Южна Каролина, където Дориан донесе бурни ветрове в четвъртък. Тогава беше прекъснато електроподаването за 200 000 домакинства. За кратко вчера ураганът премина през сушата на архипелага Аутър банкс в Северна Каролина, който беше засегнат от урагана Флорънс миналата година, допълва Ройтерс. Блокирани от урагана се оказаха 800-те жители на остров Окракоук край бреговете на Северна Каролина. Там токът беше прекъснат, а хеликоптери на Националната гвардия започнаха да докарват служители на спешните служби за оценка на щетите от стихията. Засега няма данни за загинали и ранени там, но се говори за големи наводнения, предаде Асошиейтед прес. В Северна Каролина без ток заради Дориан са все още 130 000 домакинства. На Бахамските острови продължава операцията по възстановяване от урагана и издирване на безследно изчезнали хора, предаде Франс прес. Стихията беше от категория пет, когато се задържа на архипелага с ветрове със скорост над 250 километра в час. Бедствието, което ураганът причини, е невиждано за архипелага. Засега жертвите са 30, но се очаква бройката да се увеличи. Американски военни самолети ще доставят помощ на Бахамите, допълва Асошиейтед прес. Сенаторите от щата Флорида Марко Рубио и Рик Скот и губернаторът на щата Рон Де Сантис пътуваха с американската брегова охрана до Бахамите, за да видят какви са щетите от урагана. Рубио похвали частните усилия за подпомагане на архипелага, но допълни, че само военнотранспортна техника ще може да докара огромното количество вода, храна, гориво и лекарства, от което имат нужда островите. Според ООН 700 000 души имат нужда от незабавна помощ на Бахамите. Организацията обяви, че в идните три месеца за там ще бъдат пратени 85 тона продоволствия, допълва Франс прес.", "date": "2019.09.07", "title": "Канада обяви тревога заради урагана Дориан"}
{"url": "https://www.24chasa.bg/novini/article/7643376", "text": "Властите на Хонконг взеха превантивни мерки срещу планирани продемократични протести на международното летище, предаде Асошиейтед прес. Транспортът до летището беше ограничен. Влаковете, които водят от центъра на града до аерогарата, се движат, без да спират на междинните спирки в мегаполиса. Достъпът до терминалите също е контролиран, предаде БТА. Мерките бяха взети след нощ на сблъсъци между протестиращи и полиция. Протестиращите изпотрошиха метростанции и запалиха пожари на улици в града.", "date": "2019.09.07", "title": "Взеха превантивни мерки, за да спрат планирани протести на летището в Хонконг"}
{"url": "https://www.24chasa.bg/novini/article/7643382", "text": "Улица \"Ломбард\" в Сан Франциско е прочута сред туристите атракция, тъй като е стръмна, зигзагообразна и обсипана с цветя. Но властите на града планират да накарат туристите да плащат такса, за да могат да шофират там, предаде Асошиейтед прес. Парламентаристите на щата Калифорния одобриха проектозакон, който ще даде на Сан Франциско правото да установи такса и система за резервация за шофиране на улица \"Ломбард\". Пътната администрация на окръг Сан Франциско препоръчва таксата да е 55 долара на кола през работните дни и 10 долара през празниците и уикендите. Жителите на емблематичната улица настояват за тази мярка, защото тя се превърна от малка квартална пътна артерия в претъпкан с туристи атракцион. На ден улицата се посещава от около 6000 туристи. Тя е дълга 183 метра и се задръства от коли на туристи през лятото.", "date": "2019.09.07", "title": "В Сан Франциско въвеждат такса за шофиране по прочутата улица \"Ломбард\""}
{"url": "https://www.24chasa.bg/novini/article/7643389", "text": "Иран съобщи, че от вчера е започнал да инжектира уранов газ в нови, по-модерни центрофуги, с което започва третият етап от прекратяване на спазването на ограниченията, наложени му от ядреното споразумение със световните сили, предадоха Асошиейтед прес и Ройтерс. На пресконференция в Техеран, предавана по телевизията, говорителят на Иранската организация за атомна енергия Бехруз Камалванди каза, че страната му вече може да обогатява уран дори над 20 процента в нарушение на споразумението. Според експерти 20 процента е само на малка техническа крачка от 90-процентно обогатяване, каквото е необходимо за ядрено оръжие, предаде БТА. Според говорителя вече действат 20 центрофуги тип IR4. Той добави, че Иран е в състояние да произведе и още по-модерни центрофуги, но засега нямало нужда от това. Камалванди предупреди Европа, че остава малко време, за да бъде спасено споразумението от 2015 г. след оттеглянето на САЩ от него. Той отбеляза, че решението на Техеран да не спазва част от ангажиментите си по него все още е обратимо, ако останалите страни по споразумението изпълнят своите обещания. Достъпът на инспекторите на Международната агенция за атомна енергия (МААЕ) до иранските ядрени обекти засега няма да бъде ограничаван, добави говорителят. Иран вече е отменил всякакви ограничения върху изследвания и развитие в сферата на ядрените технологии, наложени му от споразумението, посочи той. Иран вече е нарушил и ограниченията върху количествата и степента на обогатяване на уран, наложени от споразумението, но уверява, че това положение е лесно обратимо и може да се върне в границите, определени в него, ако Европа въведе обещаните облекчения в санкциите, отбелязва АП. \"Докато насрещната страна не изпълни своите обещания, тя не трябва да очаква Иран да изпълнява своите ангажименти\", подчерта Камалванди. Той няколко пъти предупреди, че Иран бързо се приближава към точка, която би означавала пълно изтегляне от споразумението. \"Нашите запаси (от обогатен уран) бързо нарастват и ние се надяваме, че те (Западът) ще осъзнаят това\", изтъкна иранският говорител.", "date": "2019.09.07", "title": "Иран се отказа от още свои ангажименти по ядреното споразумение"}
{"url": "https://www.24chasa.bg/novini/article/7643392", "text": "Американската ядрена индустрия призова администрацията на президента Доналд Тръмп да съживи добива на уран и неговото обогатяване чрез деблокиране на фондове по програма, датираща от времето на Студената война, предаде Ройтерс. В писмо с дата 18 август, пратено от Института за ядрена енергия до съветника на националната сигурност на Белия дом Джон Болтън и до икономическия съветник на Белия дом Лари Къдлоу, администрацията на Тръмп е призована да разреши отпускане на средства по силата на закона от 1950 г. за производство за целите на отбраната. Така ще се осигури гориво за нуждите на отбранатата и ще се увеличат резервите от уран за ядрените централи, предаде БТА. Някои експерти обаче поставят под въпрос подобни мерки, твърдейки, че САЩ имат достатъчно уран в запас за подводници, самолетоносачи, оръжия и енергетиката за десетилетия напред. Секторът на ядрената енергетика в САЩ пострада от високата цена на мерките за безопасност и ниските цени на природния газ. Между 2013 г. и края на настоящата година общо девет ядрени централи ще са затворени, а осем са планирани за затваряне в идните години. Американски ядрени компании са обезпокоени, че Китай и Русия взимат преднина в разработването на ядрената енергетика зад граница. Къдлоу и Болтън, до които е адресирано писмото, са съпредседатели на Работната група за ядрено гориво, създадена от президента Тръмп през юли. Очаква се групата, която се срещна вече няколко пъти, да направи до 10 октомври препоръки за съживяване и разширяване на вътрешното производство.", "date": "2019.09.07", "title": "Американската ядрена индустрия към Тръмп: Съживете добива на уран и обогатяването му"}
{"url": "https://www.24chasa.bg/novini/article/7643395", "text": "Първи по-значителен снеговалеж за сезона беше регистриран през последните дни в Алпите, предаде  . Някои западни и централни райони на планинската верига вече се покриха с около 15-20 сантиметра бяла премяна. Прогнозите са снежната покривка да достигне до 50 сантиметра в следващите дни, но това ще се случи само по местата над 2000 метра надморска височина.", "date": "2019.09.07", "title": "20 сантиметра сняг на Алпите"}
{"url": "https://www.24chasa.bg/novini/article/7643411", "text": "Преди повече от половин година забраних представители на агенция ПИК да бъдат канени на наши събития и да бъдат допускани на пресконференции в сградата на централата на \"Позитано\"20. Това заяви в позиция Корнелия Нинова, съобщиха от пресцентъра на БСП. \"Опитваха се да нахълтат с крясъци и обиди. Не им се получи. Направиха подвижно студио пред централата. Не им се получи. Обвиниха ме, че потискам свободата на словото. Да, потисках, но не свободата на словото, а пошлостта, лъжата и задкулисието. Изляха се тонове помия срещу БСП и нейни представители. Издържахме и това. Призовавам другите партии да направят същото. Не става дума просто да заклеймим един жълт сайт. Става дума за нещо много по-голямо - граждани, журналисти, медии и политици да се обединим за чистота и истина в отразяването на политическия и обществен живот. Но само с обръщения няма да стане. Ако има нещо, в което Недялко Недялков е прав, това са думите му- “съдете ме”. Преди месец заедно с още четирима колеги наехме адвокат, предоставихме му материалите, в които ПИК отвратително лъже за нас и му възложихме да заведе дело от наше име. Да, ще бъде бавно, ще отнеме време, но това е единственият начин в правова държава да има ред и всеки да носи отговорност за делата си. А следващият да се замисли какво прави.Така че, не спирайте само до декларации. Съдете ги. Съжалявам, че нито един от управляващите и силните на деня няма да го направи. Просто тях ПИК не ги закача.\"", "date": "2019.09.07", "title": "Нинова: Да се обединим за чистота и истина в отразяването на политическия и обществен живот"}
{"url": "https://www.24chasa.bg/novini/article/7642332", "text": "      \"Руското посолство да не заема съмнителната историческа теза за “освобождение” на България от нацизма\". Това призова в изключително острата позиция българското МВнР по повод организираната  от руското посолство изложба за 9 септември “75 години от освобождаването на Източна Европа от нацизма”. \"От гледна точка на международното право фактите са ясни: деветосептемврийският преврат е пряка последица от обявяването на война на България от страна на СССР на 5 септември 1944 г. и последвалото навлизане на съветски войски на територията на неутрална спрямо СССР България. СССР обявява война на България, когато  на власт току-що е дошло ново демократично правителство, обявило се за прекратяване на връзките с нацистка Германия и потвърдило позицията на неутралитет на Царство България  спрямо Русия. Следва временна окупация на България от СССР и  Съюзниците, която формално се администрира от представители  на коалицията, но де факто се упражнява  изключително  чрез съветското военно присъствие. Дългосрочните последици за България са същите, каквито и за останалите страни от Източна Европа, попаднали в съветската зона на влияние - 45 години  управление на тоталитарен режим, опиращ се на болшевишко-ленинския вариант на комунистическата идеология.\" Може би за първи път позицията на МВнР е толкова ясна и категорична по тази спорна и болезнена тема. 75 години след онзи съдбоносен 9 септември на 1944 г. българската нация продължава да е разединена и За една част от българския народ на 9 септември 1944 г. е свалена “монархо-фашистката власт”, премахнат е експлоататорският капиталистически строй и започва изграждането на ново социално справедливо общество. За другата част от народа обаче това е черна и кървава дата, след която са унищожени демокрацията в страната и цветът и елитът на държавата. Според различни източници и оценки са убити между 20 000 и 40 000 души. Колко са осъдените от т. нар. Народен съд?  В нощта на 8 срещу 9 септември 1944 г. правителството на Константин Муравиев пада и на власт идват представителите на Отечествения фронт, начело с Кимон Георгиев. Това става с помощта на Трети украински фронт на Червената армия. Следва онзи прословут пазарлък на Чърчил и Сталин в Москва и България попада в съветската сфера на влияние. Пазарлъкът е по време на Московската конференция на 9 октомври 1944 г. Чърчил написва на едно листче своето предложение за разделянето на следвоенна Европа: Съветският съюз да има 90% влияние в Румъния и 75% в България. А Великобритания да има 90% влияние в Гърция, в Югославия и Унгария влиянията да са по 50%. После подава листчето на Сталин, който го поглежда и със син молив драсва нещо като чавка, която явно е възприета като знак за съгласие. На следващия ден Чърчил информира за договореностите американския представител Хариман, който отсъства от срещата за процентното споразумение. Той не казва нищо. След края на войната обаче Още на 22 юни 1941 г., денят, в който Германия напада Съветския съюз, ЦК на Българската работническа партия-комунисти разпространява официален призив България “да не допусне по никакъв начин използването на своята земя и своята войска за разбойническите цели на германския фашизъм”. След два дни, на 24 юни, по заповед на Коминтерна, лидер на който е Георги Димитров, БРП-к обявява “курс на въоръжена борба” срещу германските войски и правителството на Богдан Филов. Месец по-късно, на 23 юли 1941 г., започват емисиите на нелегалната радиостанция “Христо Ботев”, която излъчва от Москва. В предаванията си Георги Димитров, Вълко Червенков, Васил Коларов и Станке Димитров призовават българите към неподчинение и масова съпротива “срещу враговете на народа”. Тъй като страната ни е присъединена към Тристранния пакт и в нея почти няма военни части на Райха, действията на партизаните са предимно срещу българските власти. Партизанин ще рече човек от бойна група, която се бори срещу чужда окупация или тираничен режим в страната. Думата има италиански произход - partigiano, от parte (част). На френски е partisan, на руски - партизан. У нас е така само в прословутото стихотворение на Младен Исаев “Партизан за бой се стяга, мята пушка на рамо...”, иначе официалното е партизанин. Властта и нейните симпатизанти наричат партизаните иронично-презрително шумкари или шумци. от с. Добринище, който излиза в нелегалност още през февруари 1941 г. Преди това като член на БКП участва в Септемврийското въстание през 1923 г. в Разложкия край, а като член на ВМРО (от 1925 г.) лежи в затвора през 1935-1938 г. Козарев си построява рибарник недалеч от селото, от който се прехранва, и край него на 27 юни 1941 г. застрелва двама полицаи, дошли да го търсят. Това се смята за начало на партизанското движение не само в България, но и на Балканите. На 26 юли 1941 г. заедно с Никола Парапунов Козарев създава първата партизанска чета и приема нелегалното име Балкан. Командир на четата обаче става не той, а Никола Парапунов, възпят в популярната песен “Имала майка едно ми чедо, едно ми чедо Никола...”. Парапунов е убит при полицейска засада край село Бараково на 9 декември 1943 г. В нощта срещу 1 април 1944 г. Иван Козарев е застрелян по погрешка от своя съселянин, ятак и близък приятел Александър Пицин. След четата на Парапунов в Разложко се появяват партизански групи около Батак, Дупница, Ловеч и в Средногорието. Всичките са под командването на Централната военна комисия към БРП (к). Към нея са и нелегалните бойни групи в градовете, които палят складове, взривяват цистерни и вършат други саботажи. Тъй като след първоначалния ентусиазъм партизанското движение затихва, от Москва с подводници и самолети са изпратени около 55 души със задача да оглавят въоръжените действия в България. Това са така наречените парашутисти и подводничари, разпределени в три групи, водени от Цвятко Радойнов, Христо Боев и Георги Янков. Някои от членовете на тези групи са участници във войната в Испания, други са докарани от сибирските лагери, трети са изкарали кратковременни курсове в школи на НКВД. Тук намира смъртта си и Васил Танев, съпроцесникът на Георги Димитров от Лайпциг - застрелян е във въздуха малко преди да се приземи с парашута си. Оцеляват малцина: Цвятко Радойнов, който оглавява Централната военна комисия, Георги Ликин-Дед, който по-късно става командир на отряд “Антон Иванов”, Стою Неделчев-Чочоолу, бъдещ партизанин и генерал от БНА, Асен Лагадинов и още няколко души. Първите двама загиват по-късно, вторите доживяват до достойна възраст. В началото на 1943 г. партизанското движение се разраства. През лятото към Габровско-Севлиевския отряд се присъединява най-малкият партизанин в България Митко Палаузов. Той загива 13-годишен на 1 април 1944 г. През същата 1943 г. е създадена нелегалната Народоосвободителна въстаническа армия (НОВА). Тя разделя страната на 13 въстанически оперативни зони, командването на които е поверено на Главния щаб на НОВА. С наближаването на Червената армия към границите на България все повече хора се присъединяват към партизанските отряди. От 28 ноември до 1 декември 1943 г. в столицата на Иран - Техеран, се провежда първата среща между лидерите на трите съюзни държави: САЩ - Франклин Рузвелт, Великобритания - Уинстън Чърчил, и СССР - Йосиф Сталин. На тази конференция “тримата големи” обсъждат редица важни проблеми за Втората световна война, сред които и откриването на Втори европейски фронт не по-късно от 1 май 1944 г. Великобритания и САЩ поемат задължение и отговорност да снабдяват с оръжие партизаните в Югославия, Гърция и България. По-късно САЩ се отказват от тези ангажименти и ги прехвърлят на Англия. Амбициите на британския премиер Чърчил са чрез въоръжаване на партизанските отряди на Балканите да възникнат всенародни въстания и сваляне на съответните правителства. В България в началото на 1944 г. е изпратена която помага за снабдяването на българските партизани с английско оръжие, дрехи и пари. През май 1944 г. Томпсън и хората му са включени в състава на щаба на Втора софийска народоосвободителна бригада с командир Денчо Знеполски. Мисията осъществява връзка между Главния щаб на НОВА и британската Балканска секция на Управлението за специални операции в Кайро. Майор Томпсън е заловен в битката при Батулия, разпитван и разстрелян на 10 юни 1944 г. край Литаково. Убити са и двама от мисията, оцелява само радистът сержант Кенет Скот. По официални данни през 1944 г. в състава на НОВА влизат 9 бригади, 35 батальона и отряда, 2 самостоятелни чети и няколко бойни групи. В началото на септември 1944 г. е сформирана Софийска народоосвободителна дивизия. Между 6 и 8 септември 1944 г. около 170 населени места в страната са превзети от партизански части. Завземането на властта в София обаче става с минимално участие на партизаните. Сборна формация от Шопския отряд и софийски бойни групи заема около 2 часа през нощта позиции като охрана в градинката срещу Военното министерство. Но не се налага никаква тяхна намеса. Самото министерство е овладяно от пионерно-щурмовата дружина на Първи инженерен полк, командвана от капитан Борис Матеев и прожекторната група на капитан Димитър Попов. Всичко става дори без един изстрел. Вратата отвътре им отваря капитан Петър Илиев. В същото време учебната рота на Военното училище, командвана от капитан Веселин Вълков, завладява Централната поща и правителствения телефонен център в Народната банка. Тези военни части са привлечени на страната на Отечествения фронт от политическия кръг “Звено” на Кимон Георгиев. в Горна баня, готова да се включи в щурма при необходимост. Такава необходимост не се появява. Появява се слабоват оплешивяващ мъж с възголям костюм, който енергично се здрависва с партизани и това е заснето от камера. Дикторът не знае кой е мъжът и патетично казва: “Един човек от народа поздравява партизаните...” После ще се разбере, че този човек от народа се казва Тодор Живков и ще управлява България цели 35 години. Управлява почти безпроблемно, защото е разбрал, че целува ли ръцете на поредния съветски лидер, никой в България и с топ не може да го събори...", "date": "2019.09.07", "title": "Сталин и Чърчил - бащи на 9. 9. 1944 г."}
{"url": "https://www.24chasa.bg/novini/article/7643405", "text": "Министър-председателят на Великобритания Борис Джонсън обяви, че е готов да се опълчи на новите законови уредби, предложени от опозицията, според които той ще трябва да удължи срока за Брекзит, пише шотландското издание The Scotsman, цитирано от \" \". Лейбъристите, Шотландската национална партия, Либералните демократи и други по-малки партии заявиха, че ще блокират и нов опит на Джонсън да предизвика ранни избори. Опозицията успя да прокара указ в парламента, който ако бъде одобрен ще принуди Джонсън или да се откаже от Брекзит без сделка или да търси удължаване на срока на излизането на Великобритания от Европейския съюз. „Това би означавало, че правителството на Великобритания ще е задължено да напише писмо до Брюксел, в което да моли за безсмилено забавяне на излизането от ЕС“, коментира Джонсън. „Не мисля, че хората искат това и ние бяхме съвсем ясни. Не само, че правителството ще е принудено да се съобрази с това искане, но и то ще даде на ЕС правото да реши колко дълго още ще трябва Великобритания да остане в съюза“, добави той. „Не мога да си представя как това е демократичен път напред. Прекарахме много време опитвайки се уредим това (Брекзит) и смятам, че британците искат да напуснем. Те не искат повече вълнения и бавене.“ Попитан дали в такъв случай ще се съобрази със закона, ако той бъде приет, премиера отговори отрицателно. „Няма да го направя – не искам забавяне“, заяви той, като допълни, че сделка ще има на 17 или 18 октомври, датите на срещата от високо равнище на Европейския съвет, което ще спомогне за започването на „ново партньорство с нашите европейски приятели“. „Ще отидем на срещата на 17-ти, ще сключим сделка и ще излезем (от ЕС) на 31 октомври“, добави премиера.", "date": "2019.09.07", "title": "Джонсън: Готов съм да наруша новите закони, които ще ме задължат да удължа срока за Брекзит"}
{"url": "https://www.24chasa.bg/novini/article/7643408", "text": "Президентът на САЩ Доналд Тръмп изказа готовност за евакуирането на пострадалите от урагана „Дориан“ на Бахамите с круизни кораби, предава РИА Новости. \"Бреговата охрана на САЩ и Федералната агенция за извънредни ситуации и всички останали, включително държавите, които оказват помощ, бяха помолени да помогнат с евакуацията на хората от силно засегнатите райони на Бахамските острови\", написа Тръмп в Туитър. Президентът подчерта, че усилията на \"всички компании, притежаващи круизни лайнери\", които могат да помогнат с евакуацията на пострадалите, ще бъдат оценени, предаде \" \". „Дориан“ удари Бахамските острови и причини опустошителни щети на инфраструктурата на остров Абако, разположен в северната чат на карибската страна. Потвърдения брой на жертвите от бедствието до момента е 43 души.", "date": "2019.09.07", "title": "Тръмп предложи пострадалите от урагана Дориан да бъдат евакуирани с круизни кораби"}
{"url": "https://www.24chasa.bg/novini/article/7643434", "text": "Не може да се каже, че Григор Димитров има слаба психика, особено на фона на добрата му игра и неизменното му присъствие сред най-добрите тенисисти в света. Мнението е на Магдалена Малеева - бившата номер 4 в световната ранглиста при жените. Българинът игра за първи път в кариерата си на полуфинал на Откритото първенство на САЩ, но не успя да победи представителя на Русия Данийл Медведев. \"Не успя, защото Медведев беше по-добър. На това ниво всички са много добри, много подготвени. Това с психиката ми е много смешно. Да се говори постоянно, че Григор е психически слаб, е странно. Той е постоянно сред най-добрите в света. Колко да е слаб психически?! Това е едно ниво, на което нещата се решават за няколко точки. Във вчерашния мач беше така. Имаше сет-бол първия сет и той беше ужасно важен. Този противник е толкова труден! През цялото време беше въпрос на няколко точки. И Григор имаше шанс\", заяви тя в студиото на   часове след мача. Малеева анализира и играта на противника на Димитров. Медведев ще играе на финал на четвърти пореден турнир, в който участва. \"Те са абсолютно различни играчи. Медведев е изключително странен тенисист. Прилича на Милослав Мечир. Те не правят никакви грешки, супер стабилни са, играят топката много ниско. Като стена са. Знаеш, че за да ги победиш, трябва да правиш чудеса. Всички имахме надежда, че и Медведев е доста уморен, защото той има невероятно лято. Изглежда страшно уморен, много контузен, целият е облепен в лепенки. Надявах се, че Григор е по-свеж, но, за съжаление, не успя\", заяви тя. Въпреки загубата на Димитров, Малеева е оптимист за неговото бъдеще. \"Никой не очакваше от Григор да направи това тази седмица. Той беше доста контузен през годината. След този турнир отново е в първите 30, отново ще бъде поставен в Австралия, отново е в позиция да печели големи мачове и турнири. Има още едни 10 години, в които да играе. Може да очакваме голямо бъдеще. Той има страхотна кариера. Абсолютно никой българин не е бил близко до това, което е постигнал той. Дори когато не е в добра форма, той отново е в 100-те най-добри в света. Не може да бъдеш трети в света и да нямаш психиката на шампион. На нас и на него ни се иска повече. Потенциалът му е огромен. Той е артист и майстор на корта и може да постигне повече от това\", сигурна е тя.", "date": "2019.09.07", "title": "Магдалена Малеева: Смешно е да се говори, че\nГригор е слаб психически"}
{"url": "https://www.24chasa.bg/novini/article/7643441", "text": "Движението за права и свободи се регистрира в ЦИК за участие на Местните избори на 27 октомври. Необходимите документи бяха внесени от председателя на ДПС Мустафа Карадайъ, зам.-председателя на ДПС Ахмед Ахмедов и зам.-председателя на ПГ на ДПС Халил Летифов, съобщиха от пресцентъра на ДПС. Пред журналисти Карадайъ направи кратко изявление. Той каза, че на местните избори ДПС ще заложи на кандидати, които знаят, че властта служи за решаването на проблемите на хората. „Тръгваме уверено, с достойни кандидати, които ще спечелят изборите с ясна визия и програма за развитие на общините и кметствата за качествено по-добър живот на българските граждани. Нашите кандидати имат капацитета и волята да създадат условия за икономически растеж и развитие на общините и регионите за подобряване на живота на хората и за осигуряване на сигурност в утрешния ден“. Карадайъ обясни, че местната власт е най-близо до хората и затова местните избори са изключително важни и изискват отговорно отношение и поведение. \"Популизмът, ксенофобията, омразата, агресията, празните обещания трябва да спрат. Нека предстоящите избори са арена за битки на програми и платформи за развитие и икономически растеж на общините и регионите, за създаване на по-добри условия, за инвестиционния климат, за инвестициите в тези общини, за подобряване качеството на живот в населените места, за да има развитие, за да има бъдеще в регионите и населените места“, добави още Карадйъ. Карадайъ каза, че от понеделник ДПС започва консултации с регионалните си и местни структури за утвърждаване на кандидатите си. Крадайъ коментира още, че успех за ДПС ще е затвърждаване на досегашните позиции на партията и разширяване на участието на ДПС в местната власт: „Да, ние на Централния съвет, който проведохме преди лятната ваканция, взехме решение и определихме, че за нас целта е запазване на сегашните позиции в местната власт и разширяване на участието на ДПС в местната власт“.", "date": "2019.09.07", "title": "ДПС се регистрира в ЦИК за участие в местните избори"}
{"url": "https://www.24chasa.bg/novini/article/7643402", "text": "Група полски депутати казаха, че бившият полски премиер и настоящ председател на Европейския съвет Доналд Туск трябва да бъде изправен пред специализиран съд заради това, че не е успял да защити полската данъчна система от измами, предаде Асошиейтед прес. След година на свидетелски показания на бивши държавни представители, в това число и самия Туск, полска парламентарна комисия заяви, че е открила, че в периода 2008 -2014 г. правителството под премиерството на Туск е пренебрегнало информацията за широкомащабно избягване на плащане на ДДС. Комисията смята, че загубите от това за страната възлизат на милиарди долари. Тя заключава, че Туск и неговият финансов министър по онова време трябва да се изправят пред специализирания съд, който разглежда случаите на членове на правителството, предаде БТА. Комисията е доминирана от настоящата управляваща партия Право и справедливост, която е съперник на партията на Туск и е обезпокоена от продължаващото влияние на Туск над полската политика в навечерието на парламентарните и президентските избори.", "date": "2019.09.07", "title": "Полски депутати иска да съдят Туск, не опазил полската данъчна система от измами"}
{"url": "https://www.24chasa.bg/novini/article/7643606", "text": "Папа Франциск отправи днес зов за тревога от \"прекомерното обезлесяване на Мадагаскар и призова властите да създават работни места, които не вредят на околната среда, и да се борят с корупцията, предаде Франс прес. След двудневно посещение в Мозамбик, папата пристигна в Мадагаскар, който също е в \"клуба\" на най-бедните страни в света. Пред местни политици, граждани и духовни лица Светият отец насърчи борбата \"с корупцията и спекулата, които засилват социалното неравенство\". Франциск посъветва властите \"да осигурят работни места и доходоносни дейности, които опазват природата и помагат на хората да се спасят от бедността\". Папата, известен с повишената си чувствителност по въпроса за опазването на планетата, изрази особено безпокойство от \"прекомерното обезлесяване на Мадагаскар в полза на неколцина души\". Горски пожари, бракониерство, необуздано изсичане на ценни дървени видове и незаконен износ - причините са много, каза Франциск и предупреди, че това излага на риск бъдещето на страната. Папата призна, че на петия по площ (587 000 кв. км) остров в света, с 25 милиона жители, деветдесет процента от населението живее с по-малко от два долара на ден и много от хората оцеляват благодарение на свързани с дърводобива дейности. \"Мадагаскар губи всяка година около 200 000 хектара гори. Според някои прогнози до 2040 г. е възможно голямата част от тропическата гора да изчезне\", отбеляза британският посланик в Мадагаскар Филип Бойл, който изслуша речта на Франциск. Тази вечер папата ще се срещне с мадагаскарски младежи и ще участва заедно с около 12 000 местни католически скаути в молитвено бдение.", "date": "2019.09.07", "title": "Папа Франциск в Мадагаскар: Островът е прекомерно обезлесен"}
{"url": "https://www.24chasa.bg/novini/article/7643612", "text": "Първият гей парад в Сараево, планиран тази неделя, ще бъде под засилена полицейска охрана, след като някои консервативни мюсюлмански групи се опитаха да предотвратят събитието, предаде Ройтерс. Въпреки че противниците на гей парада в босненската столица призоваха за мирни протести, властите се опасяват от агресивност и насилие в страната, където често могат да се чуят публични хомофобски изявления, предаде БТА. В парада ще участва американският посланик, който е гей, заедно със своя партньор. Над 1000 полицаи ще охраняват събитието, по покривите на сградите, покрай които ще мине шествието, ще бъдат разположени снайперисти. За безопасността на участниците в парада ще се грижат и допълнително ангажирани 150 охранители, съобщиха организаторите. Макар че хомосексуалността в Босна и Херцеговина не е незаконна, гей фестивалите, организирани в Сараево през 2008 и 2014 г., бяха атакувани от радикални ислямисти и хулигани и оттогава ЛГБТИ общността се въздържа от публични прояви. В страната няма гей барове или места, където членовете на общността могат да се събират. Организаторите на гей парада заявиха, че тяхната цел е да протестират срещу хомофобията и дискриминацията, разпалвани често от религиозните лидери и десните политически партии. Босна и Херцеговина е последната страна на Балканите, в която досега не е организиран гей парад. Утрешното събитие ще бъде тест за толерантността в страната, която се стреми към членство в Европейския съюз.", "date": "2019.09.07", "title": "Засилена полицейска охрана е планирана за първия гей парад в Сараево в неделя"}
{"url": "https://www.24chasa.bg/novini/article/7643627", "text": "Турция проведе успешно тестово изстрелване на първата си крилата ракета с бойна глава, способна да проникне в бетонен бункер, съобщава в. \"Хюриет дейли нюз\", цитирайки министъра на промишлеността и технологиите. Мустафа Варанк написа в Туитър, че ракетата SOM-B2 е разработена от Института за проучвания и развитие в областта на отбраната към Турския съвет за научни и технологически проучвания - национална агенция, която играе водеща роля в научното и технологично развитие на страната, предаде БТА. Министърът също така сподели видео, което показва как ракетата успешно поразява целта - бетонен бункер. Ракетата SOM (Stand-Off Missile) е крилата ракета въздух-земя с турбореактивен двигател, проектирана да бъде използвана срещу тежко отбранявани наземни или морски цели, посочва институтът. С обсег на действие от над 250 километра, SOM-B2 е проектирана да прониква в твърди бетонни цели и е оборудвана с бойна глава с тандемен заряд.", "date": "2019.09.07", "title": "Турция тества успешно първата си крилата ракета (Видео)"}
{"url": "https://www.24chasa.bg/novini/article/7643633", "text": "Двата самолета с украинци и руснаци, освободени при безпрецедентна размяна между Русия и Украйна, пристигнаха съответно в Киев и Москва, предаде Франс прес. Самолетът с украинските граждани кацна на основното киевско летище, където ги очакват десетки техни близки, както и президентът Володимир Зеленски, предаде БТА. Според кореспондент на ТАСС за посрещането на летището са също украинският главен прокурор Руслан Рябошапка, министърът на вътрешните работи Арсен Аваков и ръководителят на Службата за сигурност на Украйна Иван Баканов. По същото време на московското летище \"Внуково\" се приземи самолетът с разменените руснаци. Руската държавна телевизия показа пристигането му.", "date": "2019.09.07", "title": "Самолетите с разменените украински и руски граждани пристигнаха в Киев и Москва"}
{"url": "https://www.24chasa.bg/novini/article/7643646", "text": "Президентът на Република Кипър Никос Анастасиадис е направил неофициално предложение на лидера на кипърските турци Мустафа Акънджъ да му даде дял от приходите от природните ресурси в Източното Средиземноморие, съобщава в. \"Хюриет дейли нюз\", позовавайки се на гръцки медии. Първоначално Анастасиадис е направил устно предложение на Акънджъ на 9 август да му даде дял от 30 процента от енергийния фонд, който ще бъде учреден през 2022 г. В замяна на това Турция и Северен Кипър трябва да постигнат компромис с Република Кипър за икономическите зони, се предвижда в офертата, предаде БТА. Акънджъ обаче е отхвърлил това предложение, заявявайки, че турската страна няма да получи участие в управлението на сондажните дейности и енегийната политика в района на острова. Очаква се двамата лидери да се срещнат отново този месец. Анкара изпрати два сондажни кораба за проучвания за газ във водите край етнически разделения остров, което предизвика обвинения от страна на Кипър, Гърция и ЕС, че Турция подкопава сигурността в региона.", "date": "2019.09.07", "title": "Анастасиадис предложи на кипърскте турци 30% от приходите от газ"}
{"url": "https://www.24chasa.bg/novini/article/7643649", "text": "Австралийският спортен журналист Питър Лейлор е платил 68 000 долара за бутилка била в британския град Манчестър, съобщава вестник \"Дейли мейл\", цитиран от  . Спортният журналист пристигнал във Великобритания, за да отразява турнир по крикет. Преди началото на състезанието, Лейлор решил да влезе в един от пъбовете в града, за да опита местната бира. Той не си носел очилата и не проверил сметката, но я платил с банковата си карта. След няколко часа съпругата му съобщила, че от сметката им липсват около 68 000 долара. Сервитьорът в бара по погрешка въвел на терминала 55 000 британски лири, вместо 5.5 лири. Банката си взела и комисионна в размер на още 2500 за трансакцията. Лейлор публикувал в Twitter снимка на бирата с надпис: „Най-скъпата в историята“. Представители на бара са обещали по възможно най-бързия начин да решат ситуацията, а банката вече е върнала на журналиста комисионната за трансакцията.", "date": "2019.09.07", "title": "Австралийски журналист плати \"най-скъпата бира\" - даде 68 000 долара за бутилка"}
{"url": "https://www.24chasa.bg/novini/article/7643652", "text": "Ловеч е поредният пример на събрана в едно гражданска и партийна подкрепа за промяна. Кандидатът ни за кмет на Ловеч е Радина Банкова- председател на Българската асоциация на производителите и износителите на облекло и текстил, в която членуват 120 фирми. Ловешката организация с 87 \"за\" и трима въздържали се издигна надпартийна кандидатура. Това заяви Корнелия Нинова в Ловеч, съобщиха от пресцентъра на БСП. \"Другите кандидати Минчо Казанджиев и Милко Недялков си направиха самоотвод в полза на Радина Банкова. Общата ни цел е да осигурим по-добро управление на общината и по-качествен живот за гражданите й. Общото ни средство е платформата на БСП за местни избори- за безплатни детски градини, работеща добре ловешка болница, качествени пътища между населените места, стимули за местния малък и среден бизнес. Ще ни подкрепят и други партии и граждански организации\", заяви още тя.", "date": "2019.09.07", "title": "Нинова: Ловеч е поредният пример на събрана в едно гражданска и партийна подкрепа за промяна"}
{"url": "https://www.24chasa.bg/novini/article/7643660", "text": "Днешната размяна на общо 70 задържани между Киев и Москва е \"първа крачка\" към края на войната с проруските сепаратисти, взела за пет години близо 13 000 жертви, заяви украинският президент Володимир Зеленски, цитиран от Франс прес. \"Направихме първата крачка. / Трябва да направим и всички останали, за да сложим край на тази ужасяваща война\", каза Зеленски, след като лично посрещна 35-те украинци на летището в Киев, предаде БТА. \"Споразумяхме се (с руския президент Владимир Путин) за първи етап от деблокиране на нашия диалог и прекратяване на войната\", каза Зеленски, цитиран от ТАСС. Той каза, че такава договореност е била постигната днес в телефонен разговор с руския му колега. Украинският президент отбеляза, че той и Путин са направили всичко, което са обещали. Зеленски каза, че в разговора двамата с руския лидер са се договорили за съвместна работа в течение на месеца. Той подчерта, че знае точно какво ще бъде предприето за установяването на мир в Донбас. Президентът каза, че по-нататък ще се работи за връщането на всички пленени украинци и ще продължи изтеглянето на войските съгласно минския процес в два етапа - първо от Золотое и Петровское, а после по цялата територия - и пълното прекратяване на огъня. Кремъл потвърди и приветства размяната на задържани между Русия и Украйна. \"Да, размяната се състоя. Приветстваме я и се радваме, че руските граждани се върнаха у дома\", заяви прессекретарят на президента Путин, Дмитрий Песков. Песков потвърди, че сред завърналите се е главният редактор на \"РИА Новости Украйна\" Кирил Вишински и каза, че списъкът на пристигналите ще бъде огласен по-късно. При завръщането си Вишински заяви, че е готов да се върне в Киев за поредното съдебно заседание по делото си веднага щом бъде обявена дата. Говорителката на руското външно министерство Мария Захарова определи размяната като много важна стъпка. \"Независимо, че имаше провокации и обективни трудности, процесът в крайна сметка се състоя. Много важна стъпка\", посочи Захарова в страницата си във \"Фейсбук\". Списъкът с имената на 35-те разменени украинци, върнали се в родината, е публикуван днес на сайта на украинския президент. Сред тях са 24-та моряци, осъденият в Русия за подготвяне на терористични актове в Крим режисьор Олег Сенцов, осъдения за шпионаж Роман Сушченко, членуващият в забранената в Русия украинска националистическа организация УНА-УНСО (\"Украинска национална асамблея - Украинска народна самоотбрана\") Николай Карпюк, както и Павел Гриб, осъден в Русия за призиви за извършване на терористични актове.", "date": "2019.09.07", "title": "Зеленски за размяната на затворници с Русия: Първа крачка към прекратяване на войната"}
