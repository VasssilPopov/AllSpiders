{"url": "https://www.24chasa.bg/novini/article/6692422", "text": "Рокдивата Милена Славова попадна в катастрофа с шеф Борис Петров по обяд около Южния парк в София. “С приятелка бяхме спрели и джипът “Порше Кайен” на Петров ни блъсна отзад”, разказа Славова. Готвачът махнал с ръка и описал инцидента като “лек”. Не искал да викат Пътна полиция. По думите ѝ дори твърдял, че колата на приятелката й, в която изпълнителката на “Неам нерви” се возела, била евтина, а джипът му струвал 380 000 лв. “КАТ дойде и дори не ни пита кой е виновен, казаха, че им е ясно, той ни удари отзад”, обясни Милена. Според нея катаджиите съставили акт на шеф Петров.  Във фейсбук обаче Петров развива по-друга версия за събитията. “Светофарът беше зелен и далеч, спряхте, защото селянинът в такси реши рязко да завие в улицата преди светофара”, пише в коментар под публикацията на Милена за инцидента готвачът. И добавя: “Малко послъгваш, жалко, имах друго мнение за теб! Прецака ни трима човека един таксиметров шофьор! Ти беше и без колан (скрихме го от полицията).” Славова пита как готвачът е видял дали тя е без колан, след като ги ударил отзад. При сблъсъка тя почти си прехапала езика, имала натъртване на ребрата, ударила си и главата. Нейната приятелка трябвало да ходи с яка, защото имала проблеми с шийните прешлени.", "date": "2018.01.31", "title": "Шеф Петров удари отзад Милена, карат се в мрежата кой виновен"}
{"url": "https://www.24chasa.bg/novini/article/6692340", "text": "Днес правителството одобри прогнозното разпределение на предвидените за 2018 г. средства в размер на 49 млн. лв., от които 48 728,6 хил. лв. разпределени по бюджетите на първостепенните разпоредители за дейности по провеждането на българското председателство и 279,0 хил. лв. за други целеви разходи по бюджетите на общините за одобрените общински проекти по грантова схема „Подкрепа на инициативи на общините, свързани с регионалното измерение на българското председателство на Съвета на ЕС 2018“. Това съобщиха от пресцентъра на Министерството на българското европредседателство. Одобрените днес разходите са част от средствата, предвидени в 3-годишната бюджетна рамка за периода 2016 - 2018 г., свързани с подготовката и провеждането на българското председателство на Съвета на ЕС. Така общият размер на прогнозните средства по подготовката и провеждането на българското председателство е приблизително 156 млн. лв. В одобрените днес 49 млн. лв. са включени необходимите средства от прогнозното разпределение за 2018 г., съдържащо се в Постановление № 67 на Министерския съвет от 2017 г. малко над 34 млн. лв., както и допълнителните средства за командировка и издръжка на временно командированите служители в състава на Постоянното представителство на Република България към Европейския съюз в гр. Брюксел, Белгия – близо 10 млн. лв. от Постановление №15 на Министерския съвет от 2017 г. Във връзка с ангажиментите по провеждане на срещи и събития по време на българското председателство са предоставени допълнително средства в размер на 5.8 млн. лв. за някои министерства и ведомства, а именно - за Министерство на външните работи – 1 892 700 лв., за Министерство на вътрешните работи– 1 257 800 лв., за Министерство на правосъдието – 992 418 лв., за Министерство на финансите– 116 000 лв., за Министерство на енергетиката - 214 620 лв., за Министерство на младежта и спорта – 100 000 лв., за Министерство на Българското председателство на Съвета на ЕС 2018 – 640 000 лева; за Държавна агенция „Електронно управление“- 81 500 лв., за Комисия за защита на личните данни – 100 000 лв., за Сметна палата – 140 000 лв. и за Омбудсмана на Република България- 50 000 лв. за провеждане на събитията си.", "date": "2018.01.31", "title": "Отпуснати са средствата за събитията от календара на европредседателство ни"}
{"url": "https://www.24chasa.bg/novini/article/6692349", "text": "До 30 април се спира движението между София и Костенец при пътен възел \"Мухово\" на 46-ия км на автомагистрала \"Тракия\" заради ремонт, съобщават от агенцията \"Пътна инфраструктура\". Заради строителните работи се затварят връзките в посока София - Костенец, Ихтиман - Пловдив и Костенец - Пловдив. Обходният маршрут в посока София - Костенец е през пътен възел \"Ихтиман\" при 34-ия км на АМ \"Тракия\", в посока Ихтиман - Пловдив и Костенец - Пловдив - през пътен възел \"Церово\" при 69-ия км на АМ \"Тракия\".", "date": "2018.01.31", "title": "До 30 април се спира движението между София и Костенец при пътен възел \"Мухово\""}
{"url": "https://www.24chasa.bg/novini/article/6692375", "text": "Един човек загина при сблъсък на влак с конгресмени от Републиканската партия и боклукчийски камион, предаде Франс прес, като се позова на Белия дом. Жертвата не е конгресмен. Има и един тежко ранен, но никой от членовете на Конгреса във влака не е пострадал, каза говорителката на Белия дом Сара Сандърс. Според свидетелства на няколко конгресмени загиналият и тежко раненият човек са били в камиона, блъснат от влака, предава БТА. В наетия от републиканците влак имало десетки конгресмени, които отивали на семинар в Западна Вирджиния, посочва Асошиейтед прес. Според членът на Камарата на представителите Том Коул катастрофата станала южно от Шарлотсвил, Вирджиния. Влакът пътувал за курорта Уайт Сълфър Спрингс в Грийнбрайър за тридневна годишна среща, в която се очаквало да участват президентът Доналд Тръмп и вицепрезидентът Майк Пенс.                                                                                                                                                                                                                                                                                                                       ", "date": "2018.01.31", "title": "Влак с американски конгресмени се сблъска с камион край Вашингтон, 1 загинал"}
{"url": "https://www.24chasa.bg/novini/article/6692351", "text": "Шефът на Централното командване на американските въоръжени сили (СЕНТКОМ) ген. Джоузеф Вотел заяви днес, че американската армия \"прави абсолютно всичко, което може\", за да избегне сблъсъци с Турция в Сирия, предаде Асошиейтед прес. Турция предприе операция в района на сирийския град Африн срещу сирийските кюрдски милиции, които са съюзници на САЩ. В Африн няма американски военни, но Турция заплашва да разшири операцията си в Сирия до Манбидж, където има американски военни, предава БТА. Вотел каза пред журналисти, че има \"здрав\" механизъм за избягване на подобни сблъсъци. Той добави, че Вашингтон признава, че Турция има съвсем легитимни опасения за сигурността по границите си. Шефът на СЕНТКОМ каза още, че американската армия ще подкрепя кюрдските бойци, докато те продължават да полагат усилия в борбата срещу групировката \"Ислямска държава\". Турските въоръжени сили обявиха на 20 януари началото на операцията \"Маслинова клонка\" срещу сирийските кюрдски Сили за защита на народа (СЗН) и Партията на демократичния съюз (ПДС) в района на сирийския град Африн. Според Анкара СЗН и ПДС са свързани с поставената извън закона Кюрдска работническа партия (ПКК).", "date": "2018.01.31", "title": "САЩ: Армията ни прави всичко, което може, \nза да избегне сблъсъци с Турция в Сирия"}
{"url": "https://www.24chasa.bg/novini/article/6692360", "text": "Когато Югославия се разпадна, Горан Брегович отказа да заеме страна. Сега говори открито за последната война в Босна, но отказва да сподели каква вяра изповядва, пише сръбският в. \"Курир\", цитиран от БТА.  \"Всичко, което гледаме сега в Европа, най-напред го видяхме в Сараево. Човекът, който днес ви е добър съсед, утре стреля срещу вас, защото сте от друга вяра\", каза Брегович в интервю за Франс прес. Известният музикант изтъкна, че баща му е хърватски католик, майка му е православна сръбкиня, а съпругата му - мюсюлманка. \"Срещу кого трябваше да стрелям? Срещу семейството на съпругата ми? Срещу баща ми? Или майка ми? Не мразех никого. Само бях тъжен\", казва Брегович за АФП. Музикантът е доволен, че дъщерите му имат френско гражданство и живеят във Франция - \"нормална страна с нормален патриотизъм\", в която не си принуден \"постоянно да воюваш и да се жертваш\".", "date": "2018.01.31", "title": "Горан Брегович проговори за войната \nв Босна: Не мразех никого. Само бях тъжен!"}
{"url": "https://www.24chasa.bg/novini/article/6692417", "text": "Сръбския президент Александър Вучич обяви, че Европейският съюз очаква от Белград да сключи юридически обвързващ документ с Прищина, след което Сърбия може да стане член на организацията, съобщава медийната група B92. Държавният глава е направил изявлението си пред репортери в сряда, като информацията е била потвърдена от председателя на Европейския парламент Антонио Таяни по-късно в същия ден. По думите на италианският политик, бъдещето споразумение между Белград и Прищина трябва да бъде подписано „преди Сърбия да се присъедини официално към ЕС“, предаде \"Фокус\". В същото време Вучич благодари на Таяни за „уважението му към сръбския народ“, като подчерта, че е „лично поласкан“ от посещението на председателя на ЕП в Белград.", "date": "2018.01.31", "title": "Вучич: ЕС очаква да сключим юридически документ с Прищина, след което да станем член на организацията"}
{"url": "https://www.24chasa.bg/novini/article/6692213", "text": "Скандалният бивш депутат от ГЕРБ Добрич Живко Мартинов заедно с по-късно убития Борислав Манджуков са измамили китайското Министерство на икономиката с голям проект за ветрогенератори, научи \"168 часа\". Нарушението е част от общата глоба, която Еврокомисията наложи на България. Според нея държавата трябва да плаща по 40 хил. лв. на ден, докато не изпълни предписанията на Европейския съд за екологичните нарушения в района на Калиакра, свързани с разрешенията за изграждане на ветропаркове. През лятото екоминистърът Нено Димов съобщи, че тя ще е по 20 хил. евро на ден до отстраняване на всички проблеми, свързани с различни проекти. Един от тях е на Суджука и на разстреляния показно преди 4 години бизнесмен. Двамата планирали заедно изграждането на ветрогенераторни паркове. Към днешна дата добричкият гербер продължава връзките с фамилия Манджукови чрез зетя. Разследване на \"168часа\" установи, че през 2008-2009 г. са изградени холдингови структури \"Смин-юг\" ООД и \"Уинд енедржи 3000\" ООД. В нея са над 20 фирми, между които и такива собственост на Живко Мартинов. От страна на Манджуков са близката му Грета Генчева и братовчедка му Николета Николова. Холдингът изкупува земеделски земи в Добруджа с цел изграждането на ветрогенераторни паркове. Единият трябвало да бъде в Генералтошевско, другият - в Шабленско. Двата - общо за около 500 мегавата. Във времето става ясно, че проектите не могат да се реализират по няколко непреодолими причини. Сред тях са липса на ОВОС, невъзможност да се присъединят към електропреносната мрежа, липса на общ устройствен план на Шабла, отказ за изграждането заради опазване на \"Виа Понтика\". Преди това една година германска фирма прави проучвания за ветропоказателните параметри, като на няколко места се поставят подвижни \"мачти\" за целогодишното измерване на силата на вятъра. Проектът получава предварителен договор за присъединяване към електропреносната мрежа по \"втория начин\". Причината - в региона няма електропреносна мрежа, която да поеме капацитета на произведената от двата парка вятърна енергия. Горе-долу по същото време холдинговата структура започва дейности проектът да бъде приведен в изключителна изгодност за чуждестранен инвеститор. Те са само на хартия, защото реално е ясно, че няма да бъде реализиран. Две-три години по-късно е намерен чуждестранен инвеститор в лицето на китайската държава, в частност - Министерството на икономиката. Те изкупуват по 10% от собствеността на всеки един от съдружниците, като плащат по 180-200 000 евро на мегават. Уговорката била, че окончателното разплащане ще стане, когато започне реализацията на проектите. В резултат българските съсобственици получават сериозни суми според дяловете си. През 2014 г. Живко Мартинов вече е депутат с десетки фирми зад гърба си. Момчето от село Владимирово предприема незабавни действия по излизането си от дружествата, в които е собственик и съдружник. Самият Мартинов твърди пред свои близки тогава, че лично премиерът Бойко Борисов му е разпоредил да напусне фирмите заради очаквания скандал с китайската държава поради несъстоялия се ветрогенераторен парк. Според източници на \"168 часа\" проблемите на Живко Мартинов и на холдинга с Министерството на икономиката на Китай тепърва предстоят. След показния разстрел на Борислав Манджуков Живко Мартинов продължава връзките с фамилията чрез неофициалния зет на жертвата Антон Константинов Оризаров. Той е лидер на НПО с помпозното име МОРАЛ. Създадено е през 2015 г. като ляв проект. Сред целите му са имплантиране на високоморални хора в политиката и превземане на държавната власт. Самият Оризаров твърди, че \"проектът му е на бюрото на Путин и е въпрос на време да бъде финансиран\". Той се самолегендира като младата надежда на кръга \"Монтерей\" и не крие политическите си амбиции Самият Оризаров предпочитал да заеме обществено-политико-икономическото място на Ахмед Доган. Последната негова трудова ангажираност е сделка с банани от Еквадор. Той лично договорил в южноамериканската държава параметрите й, но тя се провалила, тъй като 28-те контейнера изгнили на пристанището в Солун. Дали и как са компенсирани еквадорците за загубите от половин милион щатски долари и дали в касите е имало само плодове, към момента не е ясно. Лидерът на МОРАЛ няма трудови доходи от години, но се представя за човек с огромно лоби, с което може да решава всякакви проблеми. Вероятно затова спецслужбите проверяват как се финансира организацията му и дали легендите за кървавото завещание на Манджуков имат някаква връзка. Реално от месеци МОРАЛ организира кръгли маси по различни проблеми, на които присъстват и депутати от БСП, сред които проф. Иво Христов, Драгомир Стойнев и Красимир Янков. Не е ясно откъде идват парите и за тези форуми Самият Живко Мартинов е обвиняем по 6 текста от НК, сред които най-маловажното е, че е поискал и получил 4 тона \"суджук за Бойко Борисов\". Основен свидетел на прокуратурата твърди, че с името на премиера Живко Мартинов е действал като \"артелчик\" и е събирал отвсякъде каквото му е нужно. Източници на \"168 часа\" от разследването са категорични, че близостта на Мартинов с Бойко Борисов е силно преувеличена. Проверки доказали, че между двамата не е имало дори телефонен разговор през последната половин година.", "date": "2018.01.31", "title": "\"168 часа\": Как Суджука и Манджука измамиха Китай"}
{"url": "https://www.24chasa.bg/novini/article/6692436", "text": "Салдото по консолидираната фискална програма (КФП) на касова основа за 2017 г. е положително в размер на 845,2 млн. лв. (0,8 на сто от прогнозния БВП), съобщава финансовото министерство. Положителното салдо се формира от излишък по националния бюджет в размер на 309,1 млн. лв. и излишък по европейските средства в размер на 536,1 млн. лева. За сравнение в разчетите към Закона за държавния бюджет на Република България за 2017 г. е заложен дефицит по КФП за годината в размер на 1330,0 млн. лв., което означава, че спрямо заложеното в програмата за годината се отчита номинално подобрение на бюджетното салдо с близо 2,2 млрд. лева. Постъпилите приходи и помощи по КФП за 2017 г. са в размер на 35 315,2 млн. лв., или 99,6 на сто от годишните разчети. Данъчните и осигурителните приходи превишават разчетите за годината с 5,5 на сто, докато изпълнението при неданъчните приходи и помощите е по-ниско от разчета за годината. Съпоставени с предходната година, данъчните и неданъчните приходи нарастват с 2741,7 млн. лв. (8,8 процента), докато постъпленията от помощи са по-ниски. Общата сума на данъчните постъпления, вкл. приходите от осигурителни вноски, възлиза на 29 581,3 млн. лв., което представлява 105,5 на сто спрямо планираните за годината приходи. Преизпълнение на годишните разчети се отчита при повечето от основните данъци и осигурителните вноски. Съпоставено с данните за 2016 г., данъчните постъпления нарастват номинално с 10,0 на сто (2678,6 млн. лева). Приходите от преки данъци са 5644,3 млн. лв., или 110,8 на сто спрямо предвидените в разчетите за годината, като спрямо същия период на предходната година нарастват с 607,0 млн. лева (12,1 на сто). Приходите от косвени данъци са в размер на 14 532,5 млн. лв., което е 103,7 на сто спрямо разчетите за годината. Съпоставено с данните за 2016 г., постъпленията в групата нарастват с 970,8 млн. лв. (7,2 на сто). Постъпленията от ДДС са 9320,2 млн. лв., или 106,1 на сто спрямо планираните. Съпоставени с предходната година, приходите от ДДС нарастват със 767,3 млн. лв. (9,0 процента). Размерът на невъзстановения ДДС към края на 2017 г. е 50,5 млн. лева. Приходите от акцизи възлизат на 4984,5 млн. лв. (98,9 на сто от разчетените за годината). Постъпленията от мита са 194,3 млн. лв., или 117,0 на сто спрямо разчета за годината. Постъпленията от други данъци (вкл. имуществени данъци) са в размер на 1039,4 млн. лв., или 104,9 на сто изпълнение на годишните разчети. Приходите от социално- и здравноосигурителни вноски са 8365,1 млн. лв., което представлява 105,4 на сто спрямо разчетените за годината. Съпоставено с предходната година, приходите от осигурителни вноски нарастват номинално с 14,3 на сто (1047,3 млн. лева). Неданъчните приходи са 4213,2 млн. лв., което е 88,5 на сто изпълнение на годишните разчети. Приходите от помощи са 1520,7 млн. лв., или 57,5 на сто от планираните за годината. Разходите по КФП (вкл. вноската на България в бюджета на ЕС) за 2017 г. възлизат на 34 469,9 млн. лв., което е 93,7 на сто от годишните разчети. За сравнение, разходите по КФП за 2016 г. бяха 32 491,4 млн. лева. Нелихвените разходи са 32 789,6 млн. лв., което е 94,9 на сто от годишните разчети. Текущите нелихвени разходи за 2017 г. са 29 033,7 млн. лв. (102,5 на сто спрямо разчета за годината), капиталовите разходи (вкл. нетния прираст на държавния резерв) възлизат на 3755,9 млн. лв. Лихвените плащания са в размер на 792,1 млн. лв., или 95,8 на сто от планираните. Частта от вноската на България в бюджета на ЕС, изплатена през 2017 г. от централния бюджет, възлиза на 888,2 млн. лева. Размерът на фискалния резерв към края на 2017 г. е 10,3 млрд. лв., в т.ч. 9,8 млрд. лв. депозити на фискалния резерв в БНБ и банки, и 0,5 млрд. лв. вземания от фондовете на Европейския съюз за сертифицирани разходи, аванси и други.", "date": "2018.01.31", "title": "Салдото по консолидираната фискална програма за 2017 г. е 845,2 млн. лв."}
{"url": "https://www.24chasa.bg/novini/article/6692460", "text": "Външният министър на Германия Зигмар Габриел извърши визита в Израел, по време на която предупреди страната да не се отказва от постигането на двудържавно решение на конфликта, предава Deutsche Welle, цитирана от \"Фокус\". Според първия дипломат на Берлин, Израел трябва да изясни позицията си или рискува „вечна окупация и конфликт“. „Като приятел и съюзник, ние трябва да знаем дали Израел продължава да подкрепя договарянето на двудържавно решение“ на кризата с Палестинската автономия. Израелският премиер Бенямин Нетаняху неколкократно подчерта, че палестинците трябва да се самоуправляват, но не предложи яснота дали това означава формиране на независима палестинска държава или придобиване на по-голяма автономия. „Готови ли сте да платите цената на вечна окупация и конфликт – цена, която ще продължава да расте, ако няма надежда за самоопределяне от страна на палестинците“, заяви по време на обръщението си Габриел. По време на продължилата общо 15 часа визита в региона, Габриел проведе срещи с Нетаняху и президента на Автономията Махмуд Аббас.", "date": "2018.01.31", "title": "Зигмар Габриел предупреди Израел за възможността от вечен конфликт с Палестинската автономия"}
{"url": "https://www.24chasa.bg/novini/article/6692229", "text": "Режисьорът на анимационни филми Анатолий Резников почина в Германия на 77-годишна възраст, предаде ТАСС. Това заяви кинокритичката Сусанна Алперина. \"Обадиха ми се по телефона приятели от Германия, където бе Резников - каза тя. - Те се сприятелили със семейството му и оповестиха печалната вест.\" Новината не бе потвърдена от Съюза на филмовите дейци на Русия. \"Знаем само, че той бе тежко болен и се лекуваше в Германия\", поясниха от съюза, предаде БТА. Резников стана известен с поредицата си анимационни филми за приключенията на котарака Леополд. Заснел е над 40 анимационни филма.", "date": "2018.01.31", "title": "Почина режисьорът на анимационни филми Анатолий Резников"}
{"url": "https://www.24chasa.bg/novini/article/6692251", "text": "Властите в Ирак заявиха, че процесът по унищожаването на всички химически оръжия на страната е приключил, предава ТАСС, като се позовава на информация от местни медии. Според думите на министъра на образованието и научните изследвания Абдел Разак ал-Иса, „ние заявяваме пред света, че Иран вече е държава без заплашващо човешкия живот химическо оръжие, след като нашето министерство“ приключи процеса по тяхното унищожаване. Министърът подчерта, че с упешно завършия процес, „Ирак изпълни своите международни ангажименти\", що се отнася до химическите оръжия, предава \"Фокус\".", "date": "2018.01.31", "title": "Ирак: Приключихме с унищожаването на всички наши химически оръжия"}
{"url": "https://www.24chasa.bg/novini/article/6692267", "text": "Остра полемика между Ливан и Израел избухна днес във връзка с обявения от Ливан търг за проучване за петрол и газ в спорна зона покрай морската граница между двете страни, предаде Ройтерс. \"Ливан ще използва всички начини, с които разполага, за да даде отпор на израелската агресия, обявена днес\", каза ливанският енергиен министър Сезар Абу Халил. Ливанският премиер Саад Харири, цитиран от ТАСС, нарече \"въпиеща провокация\" изявлението на израелския военен министър Авигдор Либерман днес по повод незаконното издаване от Бейрут на лиценз за разработка на находище на петрол и газ в шелфа в Източното Средиземноморие, предава БТА. \"Израелските претенции за газовото находище в тази зона в териториалните води на Ливан нямат никакви основания\", каза Харири, който в момента е на посещение в Турция. Той добави, че Ливан ще се обърне към \"съответните международни институции да потвърдят правото му да се разпорежда в своите териториални води\". Ливанският президент Мишел Аун нарече казаното от Либерман \"пряка заплаха за националния суверенитет\". Израел нарече \"много провокационно\" обявяването от Ливан на търг за проучване за петрол и газ в спорната зона между двете страни и призова международните фирми да не участват в него. \"Когато те обявяват търг за блок 9, който според всички норми е наш, това е много, много предизвикателно и провокационно поведение\", каза Либерман. Авторитетни фирми, които биха участвали в търга, \"биха направили голяма грешка\", добави той в слово пред конференция по сигурността в Тел Авив по-рано днес. През декември Ливан одобри офертата на консорциум от френския енергиен гигант \"Тотал\", италианската компания ЕНИ и руската \"Новатек\" за два от петте блока, обявени на търг след дълги отлагания на офшорните лицензи от Бейрут, посочва Ройтерс. Блок 9 граничи с израелски води. Двете страни имат неразрешен спор за триъгълен участък с площ от около 860 кв. км по морската си граница.", "date": "2018.01.31", "title": "Остри взаимни обвинения между Ливан и Израел за офшорна зона"}
{"url": "https://www.24chasa.bg/novini/article/6692273", "text": "Учени започнаха да търсят с радари скрити камери в гробницата на Тутанкамон в Долината на царете край Луксор в Египет, съобщи ДПА, цитирана от БТА.  Изследването цели да бъде проверено дали наистина има празни пространства или коридори зад стените на погребалната камера. Британският египтолог Никълъс Рийвс твърди, че анализът на снимки и резултати от сканиране на северната стена на гробницата показват, че там е скрит вход към някаква камера. Според него в нея може да е гробницата на Нефертити, съпругата на бащата на Тутанкамон, фараон Ехнатон. Ако тази теория бъде доказана, \"ще е като да спечелим от лотария\", каза ръководителят на изследването проф. Франко Порчели от Политехническия университет в Торино. Екипът, в който участват също египетски и британски специалисти, вече идентифицира \"две празни пространства, едното доста голямо, а другото не толкова\". Сканирането на гробницата ще продължи до 6 февруари. Така ще бъде установено с 99 процента сигурност наличието на скрити структури в археологическия обект, който е съседен на гробницата на Тутанкамон. Данните, получени през май, показват наличие на кухини в скалата на няколко метра от гробницата. Гробницата на Тутанкамон е открита през 1922 г. Тя е уникална по своето богатство в Долината на царете край Луксор.", "date": "2018.01.31", "title": "Учени започнаха да търсят скрити камери в гробницата на Тутанкамон"}
{"url": "https://www.24chasa.bg/novini/article/6692281", "text": "Македонските граждани предпочитат Владимир Путин пред Доналд Тръмп за лидер на Македония, но мнозинството от тях не искат нито единия, нито другия да води държавата им, показват резултати от проучването \"Глобално лидерство\" на Галъп интернешънъл, предаде агенция МИА. На въпрос кой от двамата биха избрали за свой лидер, 29 процента от анкетираните македонци са посочили руския президент, 18 - американския, а 46 процента са отхвърлили и двамата, предаде БТА. От страните в региона Путин е предпочитан в Гърция /59 процента/, Сърбия /56 процента/, Босна и Херцеговина и Турция /по 50 процента/, Хърватия /36 процента/ и България /26 процента/. Предпочитания към Тръмп са заявили албанците /58 процента/ и гражданите на Косово /41 процента/. На въпроса коя страна трябва да бъде световен лидер, 26 процента от македонците са посочили \"САЩ и Русия заедно\", 22 процента са предпочели САЩ, а 44 са казали, че не желаят нито една от двете страни за световен лидер. Анкетата на Галъп е направена през декември. В Македония са анкетирани 1210 души.", "date": "2018.01.31", "title": "\"Галъп\": Македонците не искат нито Путин, нито Тръмп за свой лидер"}
{"url": "https://www.24chasa.bg/novini/article/6692310", "text": "Патриотични сдружения протестират днес пред македонския парламент против промяна на името на Македония, съобщава македонският сайт фактор. Посредникът на ООН в спора за името с Гърция Матю Нимиц пристигна в Скопие, където утре ще разговаря с държавното ръководство. Гражданите пред Собранието носят македонски знамена и плакати, на които пише, че са против промяна на името, предава БТА. Демонстрантите казаха, че вместо \"добре дошъл\" на Нимиц, ще му припомнят негово изявление от 2013 г., направено в Ню Йорк, че \"има нарушаване на човешките права\". \"Как да приемем някакво решение за нещо, за което самият посредник каза, че е нарушение на човешките права. Защо се води този спор през всичките тези години? Защо политиците в Македония водят този спор? Значи някой не е честен, не е искрен\", питаха участници в протеста. Организаторите казаха, че ще изпратят директно послание до Матю Нимиц да се оттегли от позицията посредник в спора, който оценяват като наложен, крайно асиметричен и абсурден проблем.", "date": "2018.01.31", "title": "Протест пред македонския парламент \nпротив промяна на името на страната"}
{"url": "https://www.24chasa.bg/novini/article/6692132", "text": "Депутати от дяснонационалистическата партия Алтернатива за Германия (АзГ) оглавиха три парламентарни комисии в новоизбрания Бундестаг, включително бюджетната, след като спечелиха гласуване без ентусиазъм по настояване на опоненти, предаде Асошиейтед прес. Петер Бьорингер бе избран за шеф на влиятелната бюджетна комисия с гласовете само на своята партия и на бизнес ориентираната Свободна демократическа партия. Опозиционната Лява партия гласува против, а останалите се въздържаха. Председателите на комисиите обикновено се определят без гласуване, но опонентите на Бьорингер се възпротивиха на тази практика, като се позоваха на предишни негови изказвания с критики срещу еврото, предава БТА. По същите причини се стигна до гласуване и за председателството на комисиите по правосъдието и туризма. Сега те се оглавяват съответно от депутатите на АзГ Щефан Бранднер и Себастиан Мунценмайер. АзГ спечели 12,5 процента от гласовете в парламентарните избори в Германия през септември м.г. и не само влезе за първи път в Бундестага, но стана и третата по големина партия. След очакваното създаване на новата управляваща коалиция между консервативния блок ХДС/ХСС и левоцентристката Германска социалдемократическа партия, АзГ ще бъде и най-голямата опозиционна партия в парламента.", "date": "2018.01.31", "title": "Крайната десница в Бундестага оглави три парламентарни комисии, сред които и бюджетната"}
{"url": "https://www.24chasa.bg/novini/article/6692129", "text": "На 1 февруари се очаква повишение на нивата на фини прахови частици във въздуха. При норма от 50 mg/m3 за 24 часа очакваното превишение ще е в границите 51-100mg/m3. Това съобщиха от пресцентъра на Столична община, цитирани от \"Фокус\". За намаляване на замърсяването от общината призовават жителите и гостите на София да ограничат движението на собствените си автомобили и да използват градски транспорт. При ходене пеша да се избере маршрут, който не е покрай големите градски булеварди. Призовават се домакинствата, които се отопляват на дърва и въглища, при възможност, да използват електрически уреди за отопление или друго екологично отопление. Поради очакваните подходящи метеорологични условия Столична община възложи извънредно допълнително машинно метене и миене на улици.", "date": "2018.01.31", "title": "Утре се очаква повишение на нивата на фини прахови частици в София"}
{"url": "https://www.24chasa.bg/novini/article/6692136", "text": "Окръжна прокуратура – Монтана е внесла в съда обвинителен акт срещу А. Димитров за убийство и незаконно притежание на оръжие. Обвиняемият Димитров ,на 63 години, от монтанското село Крива бара често имал пререкания с бившия си зет – С.Б., чиято къща се намирала в съседство. По повод скандалите им в РУ МВР – Лом и РП-Лом имало сигнали, образувани преписки и досъдебно производство. Сутринта на 3-ти юни 2017 г. Димитров отишъл с колелото си на полето извън селото. По същото време на това място бил с коня и каруцата си и С.Б. Не след дълго двамата се върнали в селото, където отново се срещнали пред дома на обвиняемия. Между тях възникнал спор и последвало сборичкване заради ливади и купа сено. Минаващ с автомобила си свидетел сигнализирал за инцидента. В този момент тъстът извадил от джоба си пистолет, насочил го към С.Б. и произвел няколко изстрела. Пострадалият мъж паднал, а обвиняемият се обадил на телефон за спешни случаи 112, за да съобщи за случилото се. Изстрелите били чути и от съседите. На място дошъл кварталния полицай, на когото Димитров разказал за случилото се и предал пистолета си. Междувременно пострадалият С.Б. бил откаран в болницата в гр. Лом, където медицинския екип констатирал смъртта му. Непосредствената причина за фаталния изход е остра вътрешна кръвозагуба, развила се на базата на пронизващото огнестрелно нараняване с разкъсване на белите дробове и сърцето. Разпитан на досъдебното производство обвиняемият Димитров не се признава за виновен, като твърди, че бил нападнат от бившия си зет с брадва и се отбранявал от него. По тази причина стрелял с пистолета, който намерил предния ден в кошарата си. Тези обяснения не се подкрепят от събраните по делото доказателства и водят до извод, че са защитна позиция на обвиняемия с цел да се избегне наказателно преследване. Предстои насрочване на делото от съда.", "date": "2018.01.31", "title": "Изправят пред Темида мъж, убил зетя си с четири куршума"}
{"url": "https://www.24chasa.bg/novini/article/6692137", "text": "Съвместен проект на Главна дирекция \"Пожарна безопасност и гражданска защита\" - България и Генерална дирекция \"Бедствия и и реакции при извънредни ситуации в Одрин\" е посветен на развитието на сътрудничеството и общи действия при наводнения, съобщи БТА. Проектът се реализира по програмата на ЕС за трансгранично сдътрудничество България -Турция и се финансира от европейски фонд на стойност 589 хиляди евро. Целта е да се предотвратят щетите, които се причиняват от наводненията в пограничните области Хасково и Одрин. А също да се активизира и укрепи сътрудничеството между отговорните български и турски институции по тези проблеми. Общата стойност на проекта е 589 хилядиевро. 382 500 евро ще бъдат реализирани от одринската дирекция за бедствия и реакции, останалите 260 500 евро - от българска страна. Стартът на проекта бе даден на съвместна среща на български и турски отговорни представители, която се състоя в Одрин с участието на ръководителя на турската дирекция Кемал Шен и на координатора на проекта от българска страна Спиридон Александров от главна дирекция \"Пожарна безопасност и гражданска защита\". Проектът ще се реализира в продължение на две години.", "date": "2018.01.31", "title": "ЕС финансира българо-турски проект срещу наводненията"}
{"url": "https://www.24chasa.bg/novini/article/6692142", "text": "Петър Курумбашев, член на Делегацията на българските социалисти в Европейския парламент, е номиниран в две категории на ежегодните награди \"MEP Awards\". Една година след встъпването му в длъжност, българският евродепутат е отличен за работата си в категории \"Нови технологии\" и \"Транспорт\". Наградите MEP Awards, инициатива на The Parliament Magazine, се връчват ежегодно от 2005 г. насам. Категориите тази година са общо 18, като във всяка една от тях се състезават по трима души, предаде БТА. Номинацията е в резултат на отличителен принос на дадения евродепутат в съответната сфера по отношение на законодателната, бюджетна или супервизираща роля на Европейския парламент. През последните месеци Курумбашев, който е член на Комисията по транспорт и туризъм в Европейския парламент (TRAN), работи активно за стимулирането на прехода на транспорния сектор към чиста енергия чрез насърчаването на електрическата мобилност и използването на горивни клетки и водород. В няколко от докладите си той поставя акцент именно върху транспортния сектор и по-специално - върху финансиране на иновациите за развитие на инфраструктурата, решенията за присъединяване и съхранение на енергия за водородни и електрически превозни средства. Петър Курумбашев, който е член и на Комисията по промишленост, изследвания и енергетика (ITRE), е номиниран и в категория \"Нови технологии\". През изминалата година българският евродепутат започна работа по ключови доклади в сферата на защитата на личните данни, онлайн търговията и киберсигурността. Припомняме, че наскоро комисията ITRE прие важни предложения на Курумбашев, касаещи стратегията за цифрова търговия, сред които са дигитализиране и опростяване на митническите процедури, използването на универсален баркод на пратките и цифровизацията на европейската промишленост чрез развитие на инфраструктурата в труднодостъпни области. През октомври месец комисията ITRE прие и направените от Курумбашев предложения в сферата на защитата на личните данни. Сред тях бяха възможността потребителят да избира между три нива на проследяване с \"бисквитки\" (cookies), което да позволи по-лесно приемане или отказ от следене, както и да не се налага изрично съгласие за проследяването на локация чрез GPRS в случай на изчезнало дете или спешно обаждане на 112 (системата AMBER Alert Europe). Българският евродепутат използва фразата \"Моето устройство е моята крепост\", за да илюстрира притесненията на гражданите относно тяхната конфиденциалност в интернет. В последните месеци Курумбашев е активно ангажиран и в дебата по темата \"Киберсигурност\" и как публичният и частният сектор могат със съвместни усилия да се справят с предизвикателствата, пред които са изправени. Българският евродепутат счита, че на Европейската агенция за мрежова и информационна сигурност (ENISA) трябва да бъдат възложени по-сериозни правомощия, така че тя да се превърне в една реално и успешно действаща структура в рамките на ЕС.", "date": "2018.01.31", "title": "Номинираха Петър Курумбашев за евродепутат на годината"}
{"url": "https://www.24chasa.bg/novini/article/6692153", "text": "Испанският вицепремиер Сорая Саенс де Сантамария поиска от председателя на каталунския парламент законодателният орган да оттегли подкрепата си за Карлес Пучдемон и да започне консултации за намиране на нов кандидат за лидер на областта, предаде Франс прес. Сваленият в края на октомври миналата година от Мадрид каталунски премиер, избягал в Белгия и издирван от испанското правосъдие, сега е единственият кандидат. Утвърждаването на Пучдемон от доминирания от сепаратистите регионален парламент трябва да стане след дебати, които трябваше да започнат вчера, но бяха отложени от председателя на парламента Роже Торен поради съдебни пречки пред кандидатурата на бившия лидер, предава БТА. Сега \"Торен трябва да започне консултации (с политическите партии), за да се излезе от ситуацията, създадена от Пучдемон\", заяви във Валенсия Сорая Саенс де Сантамария, която отговаря за каталунския въпрос в правителството на консерватора Мариано Рахой. \"Не мога да повярвам, че сред повече от сто депутати в парламента няма никой, който да е способен да се върне към диалога и консенсуса\", заяви Саенс де Сантамария. Пучдемон днес призна, че е имал съмнения за кандидатурата си за премиер на Каталуня, след като испанска телевизия разпространи негово съобщение с частен характер, в което той се отказва. Предаване на частна телевизия \"Телесинко\" публикува поредица съобщения, изпратени снощи от Пучдемон до Тони Комин, бивш член на сваленото каталунско правителство, който също е в Белгия. В тях Пучдемон коментира отлагането на вчерашното заседание за утвърждаването му и казва, че е бил \"пожертван\" по план на правителството в Мадрид. Телевизията се е сдобила със съобщенията, снимайки екрана на телефона на Тони Комин, докато бил на събрание на фламандската националистическа партия Нов фламандски алианс. Пучдемон му пише, че всичко е свършено и че смята да се посвети на защитата на репутацията си. Във видеоизявление, публикувано по същото време вчера, Пучдемон обаче уверяваше, че е единственият възможен кандидат. \"Аз съм човек и също имам мигове на съмнения, но няма да направя крачка назад - от уважение, чувство на признателност и ангажимент към гражданите на страната\", заяви той в Туитър след разпространяването на съобщенията.", "date": "2018.01.31", "title": "Испанското правителство иска Каталуня да се откаже от Пучдемон и да предложи друг кандидат"}
{"url": "https://www.24chasa.bg/novini/article/6692171", "text": "Скандалът около германския автомобилен концерн „Фолксваген” заради разкритието, че са използвали хора и маймуни при тестове за вредата от автомобилните газове, се разраства. Концернът вече седмици наред се опитва да скрие реалните резултати от тестовете, тъй като според медии, те не се харесват на ръководството. „Фолксваген” е използвал 10 маймуни и 25 души при експерименти, за да докаже, че отделянията от дизелови двигатели азотен двуокис не нанася вреда на организма. Всъщност резултатите от експеримента така и не са публикувани официално, а концернът ги крие, което навежда на мисълта журналистите в Германия и САЩ, че резултатът от тях показва точно обратното – газовете не са безвредни. „Фолксваген” е наел адвокати, които да възпрепятстват показването на резултатите в евентуален процес в САЩ, който най-вероятно ще последва разкритието за експериментите върху маймуни. Те са извършвани в Америка през 2015 г. в Ню Мексико.10 маймуни са били подложени на многочасово обгазяване с азотен диоксид, след което многократно им е взимана кръв и проба през носа и устата от бронхите. Това ги е стресирало и им е причинявало болка, смятат специалисти. В друг експеримент 10 души са дишали 4 часа азотен диоксид и после са дали кръв. И двата теста са напълно неетични, обявиха германските власти Шефът на ”Фолксваген” Мюлер се извини и заяви, че той не е знаел за провеждането им. Според разследващи медии обаче няма начин подобни експерименти да се извършват без знанието на някой от най-висшето ръководство на концерна. Засега само един от борда на директорите е пратен в неплатен отпуск.", "date": "2018.01.31", "title": "„Фолксваген” скри резултатите от теста с хора и маймуни"}
{"url": "https://www.24chasa.bg/novini/article/6692177", "text": "Ивайло Борисов-Ториното на 34 г., Здравка Стефанова на 35 г. , Мартин Марков на 43 г. и Георги Джамбазов на 37 г., са обвинени като помагачи за отвличането на Адриан Златков, съобщиха от Софийската градска прокуратура и  В рамките на утрешния ден СГП ще внесе в Софийски градски съд /СГС/ искане за налагане спрямо обвиняемите на най-тежката мярка за неотклонение „задържане под стража“. Процесуално-следствените действия продължават с разпити на свидетели, претърсвания, изземвания и други. С оглед етапа на досъдебното производството и събраните до момента доказателства кръгът на обвиняемите лица не се изчерпва само с изброените по-горе. Значителна част от доказателствения материал е събран с активното сътрудничество на органите на МВР на Р Сърбия, както на сръбската прокуратура. Към настоящия момент интересите на разследването не позволяват разкриването на каквато и да е допълнителна информация, извън тази в настоящето прессъобщение. При събиране на нови доказателства, обосноваващи евентуални действия, насочени към реализиране на наказателна отговорност и по отношение на други лица, след разрешение от екипа наблюдаващи прокурори, ПРБ и МВР ще предоставят допълнителна информация чрез пресслужбите си.", "date": "2018.01.31", "title": "Прокуратурата: Ториното и хората му са помагачи за отвличането, ще има още обвиняеми"}
{"url": "https://www.24chasa.bg/novini/article/6692186", "text": "\"За да се върнат българите от чужбина в България, трябва да се европеизираме. Къде отидоха онези милиони българи? На Запад, където повечето страни вече са приели Истанбулската конвенция. Това ще се случи, когато има добре платени работни места и нашите институции работят\". Това заяви бившият президент на България Росен Плевнелиев пред  . \"Истанбулската конвенция не е за трети пол, не е и за да си упражняваме популизма. Аз съм сигурен, че тя ще бъде приета. Но ако не я приемем, ние отиваме в редиците на държави от третия свят\", каза още той. \"Президентът вместо да отлага дебата, да излезе и да си каже позицията\", заяви Плевнелиев за действията на Румен Радев относно спора за Истанбулската конвенция. \"Президентската институция е важна, но тя е важна и за това, когато има проблем, да излезе с позиция\". \"Премиерът също е институция сам по себе си. Но институциите в България страдат. Имаме институциаонален проблем\", добави бившият президент. \"Трябва да направим така, че парламентарната република да не бъде поставяна под въпрос. Моят съвет към президента Радев е да бъде по-внимателен. Президентската република не е добра за България и за нашата демокрация\", коментира той.  \"Пожелавам успех на президента Румен Радев, но имам моята гражданска позиция и се притеснявам, че в някои негови действия видях двоен стандарт. Управляващите стоят стабилно, вършат нелоша работа. Надявам се да бъдат още по-успешни и не виждам по-добра алтернатива в момента за друго управление\", каза Плевнелиев. \"Аз заварих службите без какъвто и да било закон и нормативна уредба. Те работеха на тъмно в продължение на 25 години\", коментира бившият президент. \"Аз съм щастлив тук в България и оставам тук като гражданин. Не искам постове, а получих много предложения\", завърши той.", "date": "2018.01.31", "title": "Плевнелиев: Истанбулската конвенция не е за трети пол"}
{"url": "https://www.24chasa.bg/novini/article/6692209", "text": " съобщи днес говорителката на руското външно министерство Мария Захарова, цитирана от ТАСС. Той ще участва в основните тържества по случай 140-годишнината от освобождението на България от османско робство в руско-турската война от 1877-1878 г., посочи Захарова и добави, че в момента програмата на посещението се уточнява, предаде БТА.  Русия и България \"като цяло активно осъществяват контакти по линия на парламентите, църквите и различни ведомства\", каза Захарова. \"Плодотворно се развива сътрудничеството на регионално равнище, има напредък и в търговско-икономическите връзки\", отбеляза тя. Празничните мероприятия, посветени на 140-годишнината от освобождението на България, започнаха от 2017 г., а кулминацията им ще бъде на 3 март - деня на подписването на Санстефанския мирен договор, който върна страната на картата на света, като окончателно я освободи от турско робство, отбелязва ТАСС.", "date": "2018.01.31", "title": "Руският патриарх ще участва в тържествата по случай 3-ти март"}
{"url": "https://www.24chasa.bg/novini/article/6692316", "text": "Окръжна прокуратура – Враца е внесла обвинителен акт срещу А. Цветанов (на 27 години) за извършено от него убийство, съобщиха от пресцентъра на Апелативна прокуратура – София. Обвиняемият Цветанов живял в с. Гложене в апартамент, закупен от него през м. май 2016 г. Няколко месеца по-късно той го продал, като новият собственик му разрешил да продължава да го обитава, помагал му с пари за храна и цигари и съдействал за намиране на работа. През януари 2017 г. Цветанов, след лечение в Психодиспансера в гр. Враца, се запознал с Хр. Гервазов, който наскоро бил се нанесъл в един от апартаментите на същия адрес. Двамата се сприятелили, като обвиняемият често идвал при него на кафе. Вечерта на 09.02.2017 г. Цветанов отново гостувал на Гервазов, който докато разговаряли му споделил, че иска да продаде апартамента и да замине за София. Това ядосало обвиняемия, той взел от раклата нож и порязал Гервазов по китката на лявата ръка. Пострадалият се стреснал, започнал да го псува и да отправя обидни думи. Тогава Цветанов го порязал по врата вдясно, след което му нанесъл удари с юмрук в областта на главата и бъбреците и спрял, след като видял, че от раната на шията обилно тече кръв. Тогава той отишъл в банята, налял кофа с вода и полял Гервазов на местата, където имало много кръв, докато пострадалия лежал на леглото. Цветанов измил ножа, взел нотариалния акт на апартамента му и удостоверението за наследници, прибрал се и легнал да спи. На сутринта обвиняемият решил да види какво прави приятелят му. Когато влязъл в апартамента на Гервазов, видял, че той е мъртъв. Цветанов почистил кръвта и преместил тялото напряко върху двете легла. Той отново измил ножа и го оставил до главата на пострадалия, след което излязъл от апартамента. Посъветван от негов познат, на когото казал, че намерил Гервазов починал в апартамента, обвиняемият отишъл при семеен лекар, когото завел до дома на пострадалия. След като видял раните по тялото на починалия и кръв в леглото, лекарят съобщил на кмета на селото, след което били уведомени органите на МВР. Пред тях Цветанов признал вината си и разказал за случилото. От изготвената по делото химическа експертиза на кръвта и урината на Хр. Гервазов е установено наличие на етилов алкохол в концентрация 2,45 промила и морфин – 157 нг, което потвърждава данните, че той е бил наркозависим. Смъртта му е настъпила от остра масивна кръвозагуба и остра анемия на вътрешните органи и е в пряка причинна връзка с прорезните наранявания в областта на шията и лявата китка. От заключението на комплексната съдебно-психиатрична и психологична експертиза е видно, че обвиняемият Цветанов страда от ограничено разстройство на личността, дължащо се на мозъчно заболяване. Не е констатирано нарушение на интелекта или на психичните качества, които да го лишават от годността да участва в наказателно производство срещу него. Предстои насрочване на делото от съда.", "date": "2018.01.31", "title": "Съдят обвиняем за убийството на свой приятел в с. Гложене"}
{"url": "https://www.24chasa.bg/novini/article/6692337", "text": "Самолет на компанията “Azur air”, летящ от Русия за Куба, извърши принудително кацане в Атлантик сити, съобщава РИА Новости, като се позовава на информация от директора на авиокомпанията. Съгласно разпространените данни, причината за аварийното приземяване е рязкото повишаване на количеството използвано гориво, предава \"Фокус\". След като машината е получила разрешение за кацане, е било постигнато споразумение за оставането на пътниците в съоръжението и осигуряването на храна. Разглежда се също така възможността те да бъдат настанени в хотел, тъй като причината за техническата неизправност на самолета все още не е отстранена. Към момента е в ход работата по установяване и поправяне на повредата, в която участват и американски техници.", "date": "2018.01.31", "title": "Самолет, летящ от Русия за Куба, кацна принудително в САЩ"}
{"url": "https://www.24chasa.bg/novini/article/6692107", "text": "Окръжна прокуратура – Ямбол предаде на съд Десислав Д., Иван П. и Иван Т., подсъдими за причиняване на смърт по непредпазливост и телесни повреди при нерегламентирано унищожаване на боеприпаси, в района на пътен възел Петолъчката. Това съобщиха от пресцентъра на Окръжната прокуратура. Инцидентът в складовете за боеприпаси край Петолъчката стана в началото на юни 2012 г. Взривовете отнеха живота на трима души и нанесоха материални щети за десетки милиони левове. Десислав Д. (на 52 г., от гр. София) е подсъдим за това, че като едноличен собственик и управител на търговско дружество, при изпълняван от дружеството договор между него (изпълнител) и министерството на отбраната на Република България (възложител), като държал и работил с взривни вещества, съставни на и съдържащи се в боеприпаси за зенитно управляеми ракети, не взел необходимите мерки за сигурност за тяхното унищожаване, предвидени в законовите разпоредби, като вместо тяхното унищожаване чрез взривяване, в изпълнение на „Технология за цялостен процес на унищожаване на бойна част“ разработена от Иван Т., съгласувана с Иван П. и утвърдена от него, както и на Технологична инструкция за работа с установка за термична обработка на бойна част на ракета и Технологична инструкция за работа с установка за механична обработка на бойна част на ракета, организирал, утвърдил, ръководил и допуснал извършването на опасен и недопустим поради това производствен процес за необратимо преобразуване чрез разснарядяване на бойните части на отделни техни съставни елементи – отпадъчни взривни вещества, в цех № 1 на базата, в резултат прилагането на който производствен процес на 05.06.2012 г. в цех № 1 последвал взрив и причиняване на смъртта на трима души и средни телесни повреди на други трима души, като не е искал и не е допускал това и деянието съставлява особено тежък случай. Иван П. (на 55 г., от гр. София) е подсъдим за това, че като началник производство в базата, при изпълняван договор между министерството на отбраната  (възложител) и търговско дружество (изпълнител), като държал и работил с взривни вещества, съставни на и съдържащи се в бойни части за зенитно управляеми, не взел необходимите мерки за сигурност за тяхното унищожаване, предвидени в законовите разпоредби и като вместо тяхното унищожаване чрез взривяване, в изпълнение на „Технология за цялостен процес на унищожаване на бойна част“ разработена от Иван Т., съгласувана с него и утвърдена от Десислав Д., на Технологична инструкция за работа с установка за термична обработка на бойна част на ракета и на Технологична инструкция за работа с установка за механична обработка на бойна част на ракета, организирал, ръководил и допуснал извършването на опасен и недопустим поради това производствен процес за необратимо преобразуване чрез разснарядяване на боеприпасите на отделни техни съставни елементи – отпадъчни взривни вещества, в цех № 1 на базата, в резултат прилагането на който производствен процес на 05.06.2012 г. в цех № 1 последвал взрив и причиняване на смъртта и средни телесни повреди на горепосочените пострадали, като не е искал и не е допускал това и деянието съставлява особено тежък случай. Иван Т. (на 56 г., от гр. София) е подсъдим за това, че в качеството си на проектант на взривни работи в търговско дружество във времето след 20.12.2011 г. до 02.04.2012 г. в производствено-складова база за боеприпаси, в землището на с. Лозенец, общ. Стралджа, обл. Ямбол, в района на пътен възел „Петолъчката”, стопанисвана от търговското дружество, като държал и работил с взривни вещества, съставни на и съдържащи се в бойни части за зенитно управляеми ракети, за изпълнение на договор между министерството на отбраната (възложител) и търговското дружество (изпълнител), разработил „Технология за цялостен процес на унищожаване на бойна част“, Технологична инструкция за работа с установка за термична обработка на бойна част на ракета и Технологична инструкция за работа с установка за механична обработка на бойна част на ракета, като не взел необходимите мерки за сигурност за унищожаване на взривните вещества, съдържащи се в бойните части и на тях самите, предвидени в законовите разпоредби, като вместо унищожаване на взривните вещества, съдържащи се в бойните части и на тях самите, чрез взривяване, с технологията и двете технологични инструкции, проектирал и разработил извършването на опасен и недопустим поради това производствен процес за необратимо преобразуване чрез разснарядяване на бойните части на отделни техни съставни елементи – отпадъчни взривни вещества, в цех № 1 на базата, в резултат прилагането на който производствен процес, на 05.06.2012 г., в цех № 1 на базата последвал взрив и причиняване на смъртта и средни телесни повреди на горепосочените пострадали, като не е искал и не е допускал това и деянието съставлява особено тежък случай . Районен съд – Ямбол е насрочил заседанието си за 1 февруари 2018 г.", "date": "2018.01.31", "title": "Трима отиват на съд за взривовете край Петолъчката през 2012 г."}
{"url": "https://www.24chasa.bg/novini/article/6692038", "text": "Председателят на Европейската комисия Жан-Клод Юнкер предупреди днес Румъния, че ако одобри спорното законодателство в областта на правосъдието, не би продължил подкрепата си за приемането на страната в Шенген и за отпадането на механизма за наблюдение. Ако спорните законопроекти се превърнат в закони, въпросът за прекратяването на механизма и за Шенген ще стои по друг начин, каза той. Имам пълно доверие в правосъдната система на Румъния и в това, че ще се намери решение. Нямам никакво намерение да предлагам задействането на чл. 7 от договора за ЕС (лишаване от право на глас - бел. кор.), ние сме приятели, добави той на обща пресконференция с румънския президент Клаус Йоханис, предава БТА. Румъния напредна в установяването на върховенство на закона и не може да има път назад, правосъдната система работи, а това не може да се каже за всички страни в ЕС. Въпрос на национално достойнство е, румънците не заслужават отношение като към втора ръка европейски граждани. Уверих президента за намерението да приключим с механизма до средата на следващата година, допълни Юнкер. Румъния е проевропейска страна и ще остане такава, заяви Йоханис. Лично съм убеден, че разговорите за промените в законодателството ще завършат с приемането на подобрени, приложими закони. Независимостта на правосъдната система е най-важна. Ще бъда изцяло съпричастен, ще направя всичко във възможностите на държавния глава, посочи той. Има проблем със законите за правосъдието, трябва да го решим сами и да не чакаме външна намеса. Необходимо е законодателно решение в рамките на европейските ценности. Оптимист съм за изхода. Очаквам накрая законите да отчитат решенията на Конституционния съд, като подсилват и улесняват правораздаването, отбеляза президентът. Той съобщи, че е готов да пише при необходимост до парламента и до конституционните съдии.", "date": "2018.01.31", "title": "Юнкер с предупреждение към Румъния заради спорно законодателство"}
{"url": "https://www.24chasa.bg/novini/article/6692040", "text": "Конференция на началниците на отбраната от държавите в Централна Европа се проведе от 29 до 30 януари 2018 г. в Братислава, Словакия. Форумът се организира от Европейското командване на САЩ и Въоръжените сили на Словакия и цели засилване на взаимното сътрудничество в областта на отбраната, укрепване на взаимодействието и единството на усилията в борбата с настоящите и бъдещите предизвикателства пред сигурността. Това съобщиха от пресцентъра на Министерството на отбраната. Началникът на отбраната генерал-лейтенант Андрей Боцев и неговите колегите от Словакия, Чехия, Полша, Унгария, Словения, Хърватия и Румъния обсъдиха средата за сигурност в Европа. Участниците в конференцията дискутираха по ключови теми, свързани с основите на интегрирането на въздушната и противоракетна отбрана, единството на НАТО, военните учения за регионална сигурност и стратегията за военна мобилност. По време на конференцията се проведе и работна среща на главните сержанти на армиите на държавите-участници във форума. В конференцията взеха участие и представители на ръководството на Националната гвардия на САЩ.", "date": "2018.01.31", "title": "Началниците на отбраната от държавите в Централна Европа обсъдиха сигурността в региона"}
{"url": "https://www.24chasa.bg/novini/article/6692057", "text": "Говорителят на Министерството на външните работи на Русия Мария Захарова заяви, че отказът на сирийската опозиция да участва на конференцията в Сочи е политическа грешка, предава ТАСС. „Ние сме убедени, че това е политическа грешка, но въпреки техния отказа, конференцията за сирийския национален диалог в Сочи не бе помрачена“, заяви Захарова. Говорителят отбеляза още, че „безспорно, ние съжаляваме за решението на тези сирийските опозиционери, които по една или друга причина, в това число и под влиянието на външни сили, решиха в последния момент да не участват в разговорите“, предаде \"Фокус\". По думите на Захарова, Москва се е опитала да ги разубеди, но без резултат.", "date": "2018.01.31", "title": "Москва: Отказът на сирийската опозиция да участва на конференцията в Сочи е грешка"}
{"url": "https://www.24chasa.bg/novini/article/6691611", "text": "Кризата за работна ръка засегна и животновъдството. Асоциацията на овцевъдите и козевъдите е отправила искане до Министерството на труда и социалната политика за разрешение за внос на поне 1000 пастири от българските общности и от бившите съветски републики. Искането на фермерите за внос на пастири е подкрепено от Търговско-промишлената палата като една от големите работодателски организации, посочи съпредседателят на Асоциацията на овцевъдите и козевъдите Симеон Караколев. \"Чакаме сега официалното решение на министерството. То е, защото ние предлагаме това да бъдат не само българи от Молдова и от Украйна, бесарабски българи, но и евентуално такива от бившите съветски републики\", допълни той. Овчари ще се търсят и от държави с развито овцевъдство като Киргизстан, Азербайджан, Казахстан, Грузия, Узбекистан. Чистата заплата на гледач и пастир в овцевъдните ферми у нас е около 700 лева, за семейство – 1400 лева, поясни Симеон Караколев. \"Те вземат и бонуси. Голяма част от колегите дават 10 стотинки на литър като премия на дояча. Дава се бонус за отгледани агнета. Плаче си там за работна ръка, ама на никой не му се работи. Проблемът е трудоемкостта и неефективността\", допълни Караколев. Проблемите на сектора ще бъдат разисквани и по време на Седмия национален събор на овцевъдите, който ще се проведе от 11 до 13 май край Петропавловския манастир до Лясковец.", "date": "2018.01.31", "title": "Криза за овчари: Внасяме 1000 пастири"}
{"url": "https://www.24chasa.bg/novini/article/6691730", "text": "Еврокомисарите Мария Габриел и Вера Йоурова направиха съвместно изявление относно Конвенция на Съвета на Европа за превенция и борба с насилието над жени и домашното насилие, съобщиха от Представителството на Европейската комисия в България, предаде \"Фокус\". Насилието над жени все още е сериозен проблем в Европейския съюз. От петнадесетгодишна възраст, в целия ЕС една от всеки три жени е била жертва на физическо насилие, на сексуално насилие или и на двете. Това все още е проблем и в България: 38% от българските жени са посочили, че са претърпели такова насилие от бивш партньор. Очевидно е, че мащабът на насилието над жени засяга дълбоко нашите общества: от децата, растящи в разбити семейства, където те често са странична жертва на такова насилие, до огромната икономическа цена, която плащаме. Разходите за здравни и правни грижи, както и икономическите загуби от това, че жените не могат да работят, се изчисляват за ЕС на повече от 225 милиарда евро. Ние наистина вярваме, че Истанбулската конвенция е един от инструментите, които могат да помогнат това да се промени. Чухме някои митове за Конвенцията, които се разпространяват в България. Днес бихме искали да разсеем тези неистински твърдения. За какво всъщност става дума в Истанбулската конвенция? Преди всичко за предотвратяване на насилието над жени, включително домашно насилие, и за по-добра защита на жертвите от насилие. Конвенцията задължава държавата да се ангажира с насилието над жени във всички негови форми и да преследва извършителите. Ние трябва да направим всичко по силите ни, за да спрем това насилие и да подкрепим жертвите. Ратифицирането на Конвенцията е важна стъпка в тази посока. Нека бъдем ясни: против основите на едно семейство е, когато съпруг пребива или изнасилва съпругата си. Искаме да разсеем погрешната информация, която се разпространява в България относно Конвенцията. Не става дума за инструмент за оформяне възприятието на пола или за идеологии, нито се изисква от страните да разрешат еднополови бракове. Всъщност не се споменава никъде за правно признаване на еднополовите бракове – тази тема е извън обхвата на Конвенцията. Накрая, тя също така не задължава страните да провеждат уроци в училищата за сексуалната ориентация или за половата идентичност. Вместо това Конвенцията ще гарантира важна подкрепа на жертвите от насилие - като убежища, психологически и правни консултации или подкрепа с подслон. Ще осигури на жертвите на изнасилвания достъп до специализирани кризисни центрове, където ще могат да получат медицински преглед и юридически консултации, както и подкрепа за преодоляване на травмата. Благодарение на тази конвенция, полицаите и лекарите ще получат подходящо обучение, за да могат да подкрепят жертвите по най-добрия възможен начин – като например се улесни явяването на свидетели по делата за насилие, и ще се гарантира, че децата, станали свидетели на такова насилие ще получат защита и подкрепа. Прекратяване на насилието над жени и подкрепата за жертвите трябва да бъде приоритет за всички нас. 47 държави вече са я ратифицирали. Ние насърчаваме и искрено се надяваме, че скоро ще последва България. Няма време за губене.", "date": "2018.01.31", "title": "Мария Габриел: Конвенцията ще гарантира важна подкрепа на жертвите от насилие"}
{"url": "https://www.24chasa.bg/novini/article/6691746", "text": "Интерпол разпространи списък на 50 предполагаеми бойци на терористичната групировка „Ислямска държава”, пристигнали в Италия, за да се прехвърлят оттам в други европейски държави, съобщи британският в. „Гардиън”, цитиран от БГНЕС. По данни на изданието, всички 50 души са граждани на Тунис.Те са пристигнали на италианска територия с лодка. В списъка са имената и фамилиите на бойци от ИДИЛ с рождените им дати. Данните са били предадени на вътрешното министерство на Италия на 29 ноември миналата година, а оттам са споделени с антитерористични звена на други европейски държави. „Гардиън” пише, че по оценки на ООН, 5 500 тунизийци – най-много в сравнение с всяка друга страна, са заминали за Ирак и Сирия, за да се присъединят към джихадистите. Като се позовава на италианските власти британският вестник съобщава, че от юли 2017 г. над 3000 мигранти от Тунис живеят в района на югозападния сицилиански град Агридженто. Полицията е задържала и е установила самоличността на около 400 души.", "date": "2018.01.31", "title": "Интерпол: 50 бойци на ИДИЛ са пристигнали в Италия"}
{"url": "https://www.24chasa.bg/novini/article/6691732", "text": "Няколкостотин души, включително цивилни, са били убити по време на турската военна операция в района на сирийския град Африн. Това заяви днес говорителката на руското външно министерство Мария Захарова, цитирана от Интерфакс. Ситуацията в Северна Сирия предизвиква сериозно безпокойство у Москва и Русия призовава страните към сдържаност. През първите десет дни на бойните действия броят на убитите достигна няколкостотин души, включително мирни жители, каза Захарова на брифинг, предава БТА.  Тя напомни, че турските власти заявяват, че военната операция в района на Африн се извършва в съответствие с включеното в Хартата на ООН право на държавата за самоотбрана и е насочена към ликвидирането на терористични формации. Офанзивата на турската армия \"Маслинова клонка\" в Северна Сирия стартира на 20 януари. Операцията е насочена срещу сирийските кюрдски Сили за защита народа (СЗН) и Партията на демократичния съюз (ПДС).", "date": "2018.01.31", "title": "Захарова: Има стотици убити при операцията \"Маслинова клонка\" в Африн"}
{"url": "https://www.24chasa.bg/novini/article/6691767", "text": "Турският външен министър Мевлют Чавушоглу разговаря днес по телефона с държавния секретар на САЩ Рекс Тилърсън, съобщи турската телевизия НТВ. Двамата са обсъдили редица въпроси, сред които Конгресът за сирийски национален диалог в Сочи, както и развитията в Сирия, в частност операцията на турската армия в района на Африн, предаде БТА. Чавушоглу и Тилърсън са дискутирали и развитията в Ирак, информира телевизионният канал.", "date": "2018.01.31", "title": "Чавушоглу обсъди по телефона с Тилърсън събитията в Сирия"}
{"url": "https://www.24chasa.bg/novini/article/6691761", "text": "Актьорът Марк Салинг, който миналата година се призна за виновен в притежание на детска порнография, е открит мъртъв, съобщава TMZ. По първоначална информация той се е самоубил. Тялото на 35-годишния актьор, който стана популярен с участието си в известния сериал \"Клуб Веселие\", е открито вчера в Лос Анджелис, близо до мястото, където е живял. Очакваше се присъдата на Салинг да бъде произнесена през март, а по обвинения в притежание на детска порнография законът предвижда от четири до седем години затвор.", "date": "2018.01.31", "title": "Самоуби се американски актьор, обвинен в педофилия"}
{"url": "https://www.24chasa.bg/novini/article/6691795", "text": "Списък на професиите, за които има недостиг на висококвалифицирани специалисти на българския пазар на труда, е актуализиран с три нови единични групи професии, съобщи министърът на труда и социалната политика Бисер Петков след заседанието на Националния съвет за тристранно сътрудничество. Новите професии са инженер в промишленото производство, инженер-химик и електроинженер. Списъкът се актуализира ежегодно от социалния министър до 31 януари, припомня БТА. Актуализирането е на база на обсъждане в Националния съвет по трудова миграция и трудова мобилност и предложения на работодателите. За професиите в списъка работодателите не са задължени да правят т.нар пазарен тест - присъствието в списъка означава ползване на т.нар \"бърза писта\" . Присъствието в списъка означава признат недостиг на кадри в тази професия.", "date": "2018.01.31", "title": "Обновиха списъка на професиите с недостиг на специалисти с 3 нови"}
{"url": "https://www.24chasa.bg/novini/article/6691869", "text": "Израелският поет и писател Хаим Гури почина на 94-годишна възраст, съобщиха Асошиейтед прес и АФП. Президентът Реувен Ривлин изрази съболезнованията си, като нарече Хаим Гури \"националният поет на нашето време\" и \"учител за живота\". Гури е издал над 20 книги, повечето с поезия. Носител е на няколко престижни отличия, включително и на Израелската награда, предаде БТА.", "date": "2018.01.31", "title": "Почина израелският поет и писател Хаим Гури"}
{"url": "https://www.24chasa.bg/novini/article/6691889", "text": "Френската полиция задържа видния ислямски теолог Тарик Рамадан заради отправени срещу него твърдения за изнасилване, предадоха световните агенции, като се позоваха на източник от съдебната система. Роденият в Швейцария Рамадан, който е преподавател по ислямски науки в Оксфордския университет във Великобритания, е бил задържан за разпит в Париж във връзка с подадени срещу него жалби за изнасилване, предава БТА. Парижката прокуратура е започнала разследване, след като миналата година две жени са го обвинили в изнасилване. Рамадан си е взел отпуск от преподавателската позиция в Оксфорд след подадените оплаквания срещу него във Франция. Той отхвърля обвиненията и е подал жалба за клевета срещу Хенда Аяри - една от обвиняващите го жени. Рамадан е известна фигура в Близкия изток, автор на множество книги за вярата и интеграцията на мюсюлманите в Европа. Той е внук на основателя на движението \"Мюсюлмански братя\" в Египет Хасан ал Бана.", "date": "2018.01.31", "title": "Задържаха ислямски теолог в Париж заради жалби срещу него за изнасилване"}
{"url": "https://www.24chasa.bg/novini/article/6691925", "text": "Германската полиция арестува днес трима заподозрени, единият от които е български гражданин, при акция срещу трафиканти на бежанци. Тримата арестувани са вкарали нелегално в Германия най-малко 160 мигранти. В същото време германски съд забрани експулсирането на бежанци обратно в бъгария заради нехуманни условия в приемните центрове у нас. Операцията срещу трафикантите беше проведена в четири германски провинции. Двама заподозрени бяха арестувани в Берлин, а един - в Бад Мускау, до полската граница. Те са граждани на България, Полша и Турция и се предполага, че са част от група, прекарвала нелегално мигранти от Чехия и Полша, главно с камиони. Арестуваните са се занимавали с трафик на хора от август миналата година, като са ги прекарвали през Балканите, а после през Чехия и Полша към Германия. Контрабандистите са искали от всеки мигрант по 8000 евро. В същото време германски съд забрани експулсирането на бежанци обратно в България заради лоши условия и нарушаване на човешките права. Съдът в Долна Саксония потвърди забрана за връщане на бежанци в страната ни, дори и ако са се регистрирали първо на българска територия. Повод за забраната е случаят на сирийски бежанец, който е пристигнал в Германия от България през 2014 година. Съдът призна аргументите на адвокатите му, че в България няма условия за бежанци. Върнатите обратно от Германия бежанци няма къде да живеят, а адресната регистрация е задължителна за започване на работа и получаване на социални помощи. Така рискът от това експулсираните да се окажат бездомни и без средства за прехрана, е твърде голям, което нарушава член трети от Европейската ковенция за човешките права.", "date": "2018.01.31", "title": "Арестуваха българин за трафик на бежанци в Берлин"}
{"url": "https://www.24chasa.bg/novini/article/6690140", "text": "              Частната болница “Вива Медика” действа под един покрив с държавната МБАЛ “Христо Ботев” във Враца и краде пациентите ѝ. Лекари и медицински сестри работят и на двете места. Вместо да плащат наем за ползваните помещения, частниците само ремонтират помещенията. И така от 10 години. В края на миналата седмица прокуратурата обяви, че е повдигнала обвинение на бившия зам.-министър на здравеопазването Михаил Зортев. Според магистратите бившият заместник на министър Стефан Константинов от първия кабинет “Борисов” е нарушил служебните си задължения, като е издал разрешение на “Вива Медика” да извършва медицински дейности под един покрив с държавната болница във Враца. Частната болница получила правото да работи в 4 направления - анестезиология и интензивно лечение, вътрешни болести, хирургия, ортопедия и травматология, въпреки че същите дейности се извършват и от държавното лечебно заведение. Според прокуратурата вредата от действията на Зортев е за близо 13 млн. лв., платени от здравната каса на частното дружество за извършени дублетни медицински дейности. Според обвинението д-р Зортев е подписал разрешението за дейност на “Вива Медика” на 30 декември 2010 г. 16 дни преди това е обнародвана поправката в Закона за лечебните заведения, че “на територията на държавни и общински болници не могат да се разкриват лечебни заведения, които дублират дейности, извършвани от държавните и общински болници”. Обвиненият д-р Зортев твърди, че с неговия подпис само е дадено предложение за разрешение за дейността на частната болница, която “Всички разрешения бяха предварително съгласувани с цяла група експерти на министерството, а преди това мнението си е дала и РЗИ, и здравната каса във Враца - казва Михаил Зортев. - Разрешението не означава договор със здравната каса, то само казва дали здравното заведение отговаря на стандартите в медицината.” Договорът всъщност е подписан на 20 октомври 2008 г., влиза в сила в средата на юли 2009 г., а частната болница започва да работи през 2011 г., сочат документите. Решението е взето от борда на директорите. Тогава шеф на борда е представителят на Министерството на здравеопазването Снежана Динева, членове са д-р Владислав Иванов, директор на държавната болница, и д-р Жана Станева, шеф на отделение в нея. Двуетажна постройка е предоставена на “Вива Медика” за срок от 15 г. срещу 4500 лева месечно с ДДС. В договора е записано обаче, че наемът ще се приспада от средствата, вложени за ремонт, но не повече от 700 000 лв. Простата сметка показва, че “24 часа” не откри за коментар хората, взели решението. Преди време обаче д-р Владислав Иванов твърди, че отдадената под наем сграда е била празна и в окаяно състояние. Очакваните капиталовложения не били по силите на държавното здравно заведение. Любопитно обаче е друго. Според съдебния регистър и сайта на МБАЛ “Вива Медика” управител на частната болница е Антоанета Георгиева. Още през 2009 г. във Враца се заговори, че тя е подставено лице, а истинските собственици са зам.-директорката на държавното здравно заведение и бивша шефка на регионалната здравна каса д-р Соня Съботинова и бившият областен управител Антонио Георгиев. От септември 2010 г. до февруари 2011 г. д-р Съботинова е и директор на държавната врачанска болница. Оттогава досега е медицински управител именно на “Вива Медика”. “Като един от собствениците и управител на “Вива Медика” за наем на сграда от МБАЛ “Хр. Ботев” заедно с нейния директор тогава д-р Владислав Иванов. Не желая обаче да споделям никакви подробности около този договор. Това мога да направя едва когато прокуратурата изясни всички неща, които засягат “Вива Медика” или държавната болница”, каза вчера пред “24 часа” Антоанета Георгиева. Тя категорично отказа да отговори на въпроса дали сред другите съсобственици е д-р Соня Съботинова. Сегашният шеф на МБАЛ “Христо Ботев” Орлин Цветков разказва: “Когато станах директор през ноември 2009 г., общинската управа на Враца, която е съакционер на болницата заедно с държавата, реагира. Тогава временният кмет Светлана Кръстева сигнализира за договора с “Вива Медика” прокуратурата. След тяхна проверка бе дадено предписание, че договорът Едва след това “Вива Медика” получиха разрешение от Министерството на здравеопазването.” При следващия директор на държавната болница Светозар Луканов през 2013 г. договорът с “Вива Медика” е продължен с още 5 г. Когато отново Цветков става управител на МБАЛ “Христо Ботев” през март 2015 г., той уведомява частната болница за решението на борда на директорите, че удължаването на срока е неправомерно - остава 10 г. Медицинският управител на “Вива Медика” д-р Соня Съботинова разказа, че спорният договор е бил проверяван многократно. Тя напомни, че “Вива Медика” е започнала медицинската си дейност едва в началото на 2011 г. “Вива Медика” получи разрешение за дейност на дейност, твърди д-р Съботинова. - Стартирахме с четири отделения   анестезиология, вътрешни болести, ортопедия и хирургия. Промяната в закона излезе в края на 2010 г. и вече нямахме право да дублираме дейности на територията на държавната болница. Така че, докато този закон съществува, нямаме право да развиваме нови дейности.” Д-р Съботинова, която знае на пръсти историята на създаването на “Вива Медика”, твърди, че няма нищо общо със собствениците, а е самомедицински управител на трудов договор. През октомври 2017 г. агенти на във Враца, в проверката се включи и прокуратурата. Иззети бяха от РЗОК и двете здравни заведения всички документи, които засягат взаимоотношенията им. Преди проверката на ДАНС пък на заседание на парламентарната комисия по здравеопазване тогавашният здравен министър Николай Петров обяви, че според проверката врачанската областна болница е ръководена зле, а пациентите са били филтрирани към частни болници на територията на държавното здравно заведение. В деня, в който софийската градска прокуратура повдигна обвининие на д-р Зортев, във Враца бе зам.-министърът на здравеопазването Жени Начева. За да не фалира държавната болница, тя предлага на ръководството план за оздравяване на закъсалото здравно заведение. Оздравителните действия включват основно обединяване на отделения. От работещите в болницата сега около 500 души обаче трябва да бъдат съкратени 150, а леглата от 315 да се свият на 270. Според разчетите на здравното министерство и РЗОК врачанската болница може да реализира от дейностите си близо 977 000 лв. на месец. Дали в този план влиза и прекратяването на договора с “Вива Медика” обаче не стана ясно.", "date": "2018.01.31", "title": "10 години частна болница във Враца точи държавната - не плаща наем и краде пациентите ѝ"}
{"url": "https://www.24chasa.bg/novini/article/6691929", "text": "Мащабна полицейска операция блокира Варна за няколко часа. На всички входове и изходи на града, както и по централните кръстовища на морската столица бяха организирани заградителни мероприятия и всички преминаващи автомобили бяха наблюдавани внимателно. По данни на полицията акцията е заради група за въоръжени грабежи, тормозила известно време морската столица. \"По време на акцията са задържани четирима мъже за серия въоръжени грабежи, които до момента не са били известни на органите на реда и нямат криминални регистрации. Тъй като разследването все още е в съвсем начална фаза, в интерес на следстстието е на този етап повече информация да не се изнася\", коментира за \"24 часа\" пресаташето на ОДП Варна Ивана Милева. Засега се знае само, че всички грабежи са извършени през януари тази година. Разследващите попаднали в следите на грабители и успели да ги заловят. Тепърва предстоят разпитите с тях, както и на свидетели. Работата по документиране и доказвани на извършените престъпления продължава. Материалите са докладвани на прокурор от Районна прокуратура – Варна. Четиримата мъже са задържани за 24 часа, но най-вероятно предварителният им арест ще бъде удължен до 72 часа преди да бъде внесено искане за мерките им за неотклонение.", "date": "2018.01.31", "title": "Блокираха Варна заради група за въоръжени грабежи"}
{"url": "https://www.24chasa.bg/novini/article/6691903", "text": "Турската полиция задържа днес член на групировката \"Ислямска държава\" (ИД), издирван с червена бюлетина, при операция в окръг Коджаели, Северозападна Турция, съобщи турската телевизия НТВ, като цитира изявление на валийството на окръга. Полицията е задържала в град Кьорфез лицето М. С., след като било установено, че той е с фалшиви документи, предаде БТА. При предприетото впоследствие разследване станало ясно, че истинското име на задържания е друго (с инициали С. С.) и той е член на \"Ислямска държава\", издирван с червена бюлетина.", "date": "2018.01.31", "title": "Задържаха член на \"Ислямска държава\", издирван с червена бюлетина в Турция"}
{"url": "https://www.24chasa.bg/novini/article/6691934", "text": "Деветима тийнейджъри бяха арестувани днес във връзка с един от най-бруталните случаи на улично насилие, разтърсили южния италиански град Неапол през последните седмици, предаде ДПА. Без видима причина някои части на Неапол станаха арена на десетки инциденти на нападения срещу деца от т.нар. \"бебешки банди\". Днешните арести са свързани с нападение, станало на 12 януари, когато 15-годишният Гаетано бе така жестоко пребит край метростанция в покрайнините на града, че далакът му трябваше да бъде отстранен в болница чрез операция, предава БТА. Извършителите са \"юноши без криминални досиета\", действащи \"без мотив\", каза пред радио РАИ полицаят Бруно Мандато, който води разследването. Нападателите са обвинени в нанасяне на \"тежка телесна повреда\". Осем от тях са настанени в превъзпитателни центрове, а един е оставен при семейството си, съобщиха от полицията. Неапол - третият по големина италиански град и средище на мафиотската групировка Камора, се отличава с висока престъпност, високо равнище на младежка безработица и на бягство от училищата, отбелязва ДПА.", "date": "2018.01.31", "title": "В Неапол арестуваха 9-ма тийнейджъри за жесток побой над дете"}
{"url": "https://www.24chasa.bg/novini/article/6691940", "text": "Министър-председателят Бойко Борисов ще бъде в Брюксел на 1 февруари, четвъртък, за официалния концерт по повод откриването на Българското председателство на Съвета на ЕС, съобщиха от пресцентъра на Министерски съвет.  На събитието, което ще се проведе в Центъра за изящни изкуства „Бозар“, премиерът ще изнесе реч в чест на първото председателство, което България поема. Празничният концерт в зала Henry le Boeuf Theatre е от 20.00 ч. Програмата съчетава значими произведения от българската класика и фолклор и от европейската музика. Те ще бъдат представени от Софийската филхармония с диригент Найден Тодоров, хор \"Ваня Монева\" с диригент Ваня Монева и със специалното участие на сопраното Соня Йончева и пианиста Людмил Ангелов. Гостите ще чуят \"Увертюра\" на Веселин Стоянов, \"Корени\" на Александър Текелиев, четири арии от знакови опери на Верди, един от най-красивите концерти за пиано и оркестър в европейската класика - номер 2 от Фредерик Шопен, и българските народни песни \"Полегнала е Тудора\" и \"Бре, Петрунко\", информират от МК. Центърът за изкуства \"Бозар\" е най-престижното пространство за изкуство в Брюксел. Той е създаден след Първата световна война и е разположен на площ от 33 000 кв.м. Концертната му зала с 2200 места е дом на Националния симфоничен оркестър на Белгия и е сред най-известните музикални пространства в света, се припомня в съобщението. При посещението си в Брюксел, министър-председателят ще участва в конференция „Нова роля за Балканите: Решения за повече сигурност и по-добро управление на миграцията“, организирана от фондация „Ханс Зайдел“. В програмата му са предвидени и работни срещи, свързани с теми от европейския дневен ред. ", "date": "2018.01.31", "title": "Борисов на официалното откриване на Европредседателството в Брюксел утре"}
{"url": "https://www.24chasa.bg/novini/article/6691979", "text": "58-годишна жена е загинала след срутване на тухли в санданското село Склаве. Това съобщиха  „Фокус“ от Спешен център - Благоевград. Сигналът за инцидента е подаден около 12,30 часа днес. Жената е починала на място. Екип на Спешния център само е констатирал смъртта й. На място са пристигнали полицаи, които са започнали разследване на случая.                                                                                                                                                                                                                                                                                                                       ", "date": "2018.01.31", "title": "Жена загина след срутване на стена в село край Сандански"}
{"url": "https://www.24chasa.bg/novini/article/6691363", "text": "Надзиратели от поправителния дом в Бойчиновци се вдигнаха днес на протест пред Съдебната палата в Монтана. Те настояват за 20 процента повишение на заплатите, за изравняване на социалните привилегии със служителите на МВР и за увеличение на щатния състав. В затвора за момчета непълнолетни престъпници работата е тежка, всеки ден рискуваме живота си, заплащането е унизително, казаха недоволните. В протеста им ги подкрепиха и служителите от съдебната охрана в Монтана. Те издигнаха лозунги „Европа и за нас!“ и „До кога... следващият бюджет?“. Мирният протест се организира от сдружението на служителите в затворите в България“. Полицаите и всички останали служители на МВР ще получат повишение на заплатите от 1 март. Това предлага вътрешният министър Валентин Радев с промени в наредбата за основните възнаграждения в системата. Новото увеличение ще е с обещаните от премиера Бойко Борисов 100 млн. лв., след като полицейските синдикати организираха протести при откриването на българското председателство на Съвета на ЕС преди седмица. За новото увеличение от 1 март са нужни 97 млн. лв., става ясно от финансовата обосновка на министър Валентин Радев. Най-ниската основна заплата за униформен със средно образование, вече ще е 798 лв. В момента тя е 722 лв., или увеличението ще е с близо 10%. В края на миналата година униформените получиха за първи път от години насам коледни бонуси към заплатите си. А от 1 януари възнагражденията им вече бяха увеличени веднъж диференцирано. Миналата година в бюджета на ведомството бяха заделени 55 млн. лв. за полицаите, които работят на терен. През лятото на 2017-та на полицаите бяха изплатени и парите за униформи за пет години назад.", "date": "2018.01.31", "title": "Надзиратели от поправителния дом в Бойчиновци се вдигнаха на протест"}
{"url": "https://www.24chasa.bg/novini/article/6691371", "text": "Нямам никаква информация от МВР за арестите, научих за това снощи от сайтовете. Това заяви пред   бащата на отвлечения в края на август Адриан Златков - Тони Златков. \"Виждал съм Ториното един или два пъти. Нямам бизнес дела с него. Срещали сме се в автокъщата, идвал е да оглежда коли\", коментира Златков. Според него мотивът е изцяло финансов. \"Адриан се чувства добре, всичко е нормално засега\", коментира състоянието на Адриан баща му. ", "date": "2018.01.31", "title": "Тони Златков: Ториното е идвал да оглежда коли в автокъщата, нямаме бизнес дела"}
{"url": "https://www.24chasa.bg/novini/article/6691397", "text": "Силистренският окръжен съд наложи днес присъда от 12 години лишаване от свобода на 50-годишния Ахмед Юмер от силистренското село Окорш за това, че е блудствал с дъщеря си. Сигналът е подаден от момичето през пролетта на миналата година, когато е била 13 –годишна. Няколко месеца по-късно Ахмед е задържан и обвинен за това, че е извършил действия с цел да възбуди или удовлетвори полово желание без съвкупление. Още при задържането той е признал, че няма спомени за случилото се, тъй като употребил голямо количество алкохол, но приел да е извършил престъплението, след като дъщеря му твърдяла това. Силистренския окръжен съд присъедини към настоящото ефективно наказание и неизтърпяна присъда от 2 месеца и 10 дни. Уважен в размер на 5000 лева е бил и гражданският иск. Сегашното му престъпление се води като тежко умишлено и се отличава с висока степен на опасност, тъй като жертвата се е намирала в родствени отношения и състояние на зависимост от него. Наказанието, което предвижда законът, е от 5 до 20 години лишаване от свобода. Обвинението държеше Ахмед да получи максимална присъда, но тъй като делото срещу него се гледа при условията на съкратено съдебно следствие и наказанието му е редуцирано с една трета. Осъденият изтърпявал присъда във варненския затвор за измама. От 13 май до 18 май 2017 г. бил пуснат в отпуск от затворническото общежитие във варненското село Разделна. Заедно с дъщеря си от втория си брак – пострадалото момиче, отишли на гости в дома на първата му съпруга, от която имал други деца. 50-годишният мъж поискал родната му дъщеря да отиде в неговата стая и тогава блудствал с нея. В разпита си детето посочило, че сексуалното насилие на баща му е започнало отпреди две години чрез използване на положението на зависимост и надзор над дъщеря си. Близки до семейството коментират, че другите му две дъщери са побързали млади да се оженят, за да избягат от мераците на баща си. В момента най-малката е настанена в приемно семейство – това на леля си /сестра на бащата/ . По непотвърдена информация обаче има опити от страна на свакото за сексуално посегателство над момичето. Ако това бъде доказано, социалните служби ще преместят детето и отново ще се завърти правосъдната машина.", "date": "2018.01.31", "title": "Осъдиха баща, блудствал с дъщеря си, на 12 години затвор"}
{"url": "https://www.24chasa.bg/novini/article/6691423", "text": "33-годишният Ивайло Борисов-Ториното е сочен за приближен на Златомир Иванов-Баретата. Двамата бяха подсъдими по делото \"Фирмата\". По него Иванов бе осъден като лидер на наркобанда, но се оказа, че не само е излежал, но дори е надлежал присъдата си. Ториното пък бе оправдан. Двамата са подсъдими и по друго дело за наркобанда, което е висящо пред Върховния касационен съд. Преди процесът да стигне дотам, Ториното и Баретата бяха оправндани на две инстации. Името на Борисов нашумя преди 2 години. Тогава негови приближени пребиха с палки семейство спортисти на околовръстното, а видео от побоя бе пуснато във фейсбук. Тогава Борисов не е бил с тях. 2 седмици по-късно той бе задържан за няколко часа в столичното 6-о РУ и пуснат, след като подписа предупредителен протокол, че няма да нарушава обществения ред.", "date": "2018.01.31", "title": "Кой е Ивайло Борисов-Ториното"}
{"url": "https://www.24chasa.bg/novini/article/6691395", "text": "Fibank (Първа инвестиционна банка) и Националният гаранционен фонд (НГФ) сключиха споразумение за финансиране на предприятия по гаранционната схема „COSME 2017“, съобщиха от банката. В сградата на Централно управление на Fibank на булевард „България“ споразумението между двете институции беше подписано от г-н Неделчо Неделчев - главен изпълнителен директор на Fibank, г-жа Надя Кошинска - член на Управителния съвет и г-н Самуил Шидеров - изпълнителен директор на Националния гаранционен фонд, Александър Георгиев - член на Съвета на директорите. Целта на гаранционната схема „COSME 2017“ е да улесни достъпа на малки и средни предприятия (МСП) до финансиране, както и да подпомогне прилагането на продуктивни инвестиции в Европейския съюз. 50% от гаранцията се поема от НГФ. От схемата ще се възползват 330 малки и средни фирми. Гаранцията позволява облекчаване на условията към обезпеченията, така че кредитоискателите да получат желаното финансиране в пълен размер. За кредити по схемата „COSME 2017“ могат да кандидатстват регистрирани в България фирми. Ще бъдат предоставяни кредити за инвестиционни или оборотни цели. Максималният размер е до 1,5 млн. евро, а срокът може да бъде до 10 години. Кредитните специалисти на Fibank разработват индивидуална оферта за кредит, гарантиран от НГФ по схемата „COSME 2017“, на фирмите, отговарящи на условията за включване.", "date": "2018.01.31", "title": "Fibank подписа ново споразумение с Националния гаранционен фонд"}
{"url": "https://www.24chasa.bg/novini/article/6691454", "text": "Европейската комисия съобщи, че от днес въвежда нови правила за поведение на еврокомисарите, съобщи БТА. Комисията уточнява, че целта е постигането на по-голяма прозрачност. Въвежда се удължаване на \"срока на охлаждане\" за еврокомисарите от 18 месеца, както бе досега, на две години. В този срок бившите еврокомисари трябва да съобщават на ЕК, преди да започнат нова работа, като подлежат на ограничения по отношение на някои дейности, като например лобирането. За бившите председатели на комисията този срок става три години. За първи път се дава определение на понятието \"конфликт на интереси\" и се въвежда принцип, че еврокомисарите не само следва да избягват конфликт на интереси, но и поведение, което може да бъде възприето като конфликт на интереси. Ако бивши еврокомисари възнамеряват да работят в области, свързани с предишната им дейност, първо трябва да се допитат до Етичната комисия на ЕК. Занапред решенията на ЕК и становищата на Етичната комисия по тези въпроси ще бъдат оповестявани. Въвеждат се по-строги правила за финансовите интереси на еврокомисарите и те ще трябва да заявяват инвестициите, които надвишават 10 000 евро, независимо дали е възможен конфликт на интереси. В случай на конфликт на интереси покрай дадено имущество на някой еврокомисар, председателят на ЕК ще има възможност да поиска освобождаването от това имущество или прехвърлянето му под доверително управление. Еврокомисарите следва да променят своите заявления в началото на всяка година. Еврокомисарите трябва да пътуват по най-евтиния начин. На всеки два месеца ще бъдат представяни данни за разходите за пътуване на всеки еврокомисар. За първи път подобни данни ще бъдат разпространени следващия месец. Прилагането на новите правила ще бъде подпомагано от новата независима етична комисия, която ще може да предоставя съвети и да отправя препоръки. В случай на нарушаване на правилата, което не изисква отнасянето на въпроса до Съда на ЕС, ЕК може да наложи порицание и да го оповести. Занапред еврокомисарите ще могат да участват в изборите за Европейски парламент, без да се налага да излизат в отпуск. Комисията ще представя годишни доклади за прилагането на тези правила.", "date": "2018.01.31", "title": "ЕК въведе промени в правилата за поведение на еврокомисарите"}
{"url": "https://www.24chasa.bg/novini/article/6691481", "text": "Европейският съюз признава напредъка, който Сърбия постига в усилията си за членство в Общността, и признава ролята й като мост към другите държави в региона. Това заяви председателят на Европейския парламент Антонио Таяни, който пристигна на посещение в западната ни съседка в сряда, предава Radio-televizija Srbije (RTS), цитирана от Фокус. В Белград италианският политик се срещна с председателя на Скупщината Мая Гойкович, с която обсъди напредъка на Сърбия по пътя на интеграцията й в ЕС. Таяни подчерта, че е важно в страна като Сърбия именно парламентът да бъде „главен герой в тези действия“. „Мисля, че сме на прав път\", заяви Таяни, добавяйки, че Сърбия е голяма европейска държава по отношение на култура, традиции и идентичност. Председателят на ЕП посочи, че в ситуацията, в която се намира регионът, ролята на Белград е изключително важна, защото – съгласно думите на италианеца, стабилни Балкани означават също и стабилен ЕС. Той увери, че шестмесечното председателство на България на Съвета на ЕС дава възможност на Брюксел за по- нататъшно подобряване на отношенията с балканските страни. „Имаме проблем с чуждестранни бойци, тероризма и нелегалната миграция\", припомни Таяни, добавяйки, че е необходимо да се обърне особено внимание на тези въпроси. ЕС гледа на Сърбия като значима страна от гледна точка на икономическото сътрудничество, увери Таяни, и изрази надежда, че Белград ще получи съдействие за справяне с проблема с безработицата, особено сред младите хора. На свой ред каза Гойкович заяви, че посещението на председателя на ЕП е от голямо значение за Сърбия, за регион, за страните, които са в процес на присъединяване към ЕС.", "date": "2018.01.31", "title": "Таяни: ЕС признава напредъка на Сърбия"}
{"url": "https://www.24chasa.bg/novini/article/6691495", "text": "НАТО ще изпрати покана за членство на Република Македония в Северноатлантическия пакт след постигане на решение за спора за името в рамките на ООН. Това каза генералният секретар на НАТО Йенс Столтенберг пред белградското издание \"Политика\", цитирано от  \"Много се радвам, че посетих Скопие този месец. Продължаваме да подкрепяме страната по пътя на нейното присъединяване към НАТО. Ние искаме тя да успее. Това е съгласно решението от срещата на върха в Букурещ от 2008-ма година. Това решение бе препотвърдено с декларации от Уелс и Варшава. Съюзниците са съгласни, че НАТО ще изпрати покана за членството в Алианса след постигането на общо решение за спора за името в рамките на ООН. Съвсем наскоро видяхме положителен импулс по този въпрос\", казва още Столтенберг. \" След сформирането на новото правителство миналата година видяхме възстановени усилия за извършването на реформите. По време на визитата ми аз окуражих правителството да продължи с реформите, които ще укрепят съдебната власт и демократичните институции. Подкрепих всички политически партии и всички останали да се включат в открити и конструктивен диалог\", каза Столтенберг. Според него \"Балканите са от стратегическо значение за НАТО\". \"Оставаме напълно ангажирани, а това нещо подпомага стабилността в региона. Ние виждаме бъдещето на този регион в евроатлантическото сътрудничество и интеграцията на тези, които искат това нещо. Всеки народ има правото сам да решава за бъдещето си и сам да избира политическите мерки и мерките за сигурност. Това е основен принцип на европейската сигурност - този принцип бе подписан и от самата Русия и тя трябва да го зачита. Разширяването на НАТО не е срещу Русия\", казва още Столтенберг. Генералният секретар пояснява, че две страни от Западните Балкани искат да се присъединят към пакта. \"НАТО подкрепя тези аспирации и си партнира с приятелите в Скопие и Сараево, за да им помогне по пътя им към членството в НАТО\". \"Северноатлантическият пакт е изправен пред най-сложната и непредвидима ситуация в областта на сигурността... Нестабилността в Близкия изток, в Северна Африка, както и Русия, която нарушава международното право и ядрената програма на Северна Корея и развитието на междуконтиненталните балистични ракети са основна заплаха за глобалната сигурност и стабилност. Предизвикателствата като тероризъм и кибератаките нямат граници и подкопават нашата сигурност\", казва още генералният секретар на НАТО.", "date": "2018.01.31", "title": "Столтенберг: Македония влиза в НАТО веднага след решаване на спора за името"}
{"url": "https://www.24chasa.bg/novini/article/6691499", "text": "Художествено обработена карта на Витоша ще замени фонтана на едноименния булевард в София. Проектът за \"зеленото сърце на София\" може да бъде видян на сайта на общината. Авторът му професор Боян Добрев от катедра \"Стенопис\" на Националната художествена академия сподели пред  : \"Публичното изкуство е неделима част от културата. Обичам да казвам на моите студенти, че културата е системният софтуер на едно общество. Ролята на публичното изкуство и да осмисля важни неща за нас, да ги прави ясни и да търси консенсус между всеки един от нас като не прави по-лесно да живеем заедно и да сме по-щастливи. В този смисъл, безспорно на това място трябваше да има нещо, което е свързано с Витоша. Витоша е много важен компонент от нашия град и наистина е нашето \"зелено сърце\". Опитах се да намеря пресечната точка между множеството възможни подходи, които живеят във всеки един от нас на тема изкуство. Потърсих една карта като изказ за ролята на Витоша в София. Това е географска карта на художественото изображение на Витоша. Размерите ѝ са 7.50 на 7.50 метра. Тя би дала възможност на хората да се разхождат по нея и да усетят по различен начин всяко едно от тези места, които знаем от поколения.", "date": "2018.01.31", "title": "Карта на Витоша от камък и гранитогрес заменя фонтана на \"Витошка\""}
{"url": "https://www.24chasa.bg/novini/article/6691516", "text": "Изложба с 16 портрета на известни личности откри в парламента художникът Георги Андонов. Сред тях са ликовете Христо Ботев, Иван Вазов, Васил Левски, Георги Раковски, Захари Стоянов, царете Фердинанд, Борис III и Симеон II и други. Андонов е от Бургас, но първата си галерия открива през 1996 г. в Бейрут, където е живял по това време. Работи с галерии в САЩ и Дубай, а негово платно, изобразяващо чадъри от плажа на къмпинг \"Градина\" е в офиса на световна компания в Калифорния. Това е второто от поредица събития под знака на културен Бургас, инициирани от депутати от региона, обясни Диана Саватева от ГЕРБ. Изложбата откриха председателят на НС Цвета Караянчева и Вежди Рашидов, шеф на комисията по култура.", "date": "2018.01.31", "title": "Вазов, Ботев и Левски гледат как работят депутатите"}
{"url": "https://www.24chasa.bg/novini/article/6691071", "text": "Unicef Все повече момичета от държавите в Южна Африка, сключват брак в ранна, детска възраст. Невръстните момичета са изгубили рано един от двамата си родителя и са принудени сами да се справят с живота и да работят. Именно заради това прибягват до брак, съобщи Би Би Си. Благотворителната организация Unicef се стреми да задържи момичетата в училище и вярва, че образованието е по-важно от брака в тази крехка възраст. Едва 8% от започналите основно образование момичета успяват да завършат средно, съобщават от Unicef. Бащата на Глория е починал, когато е била на 12 години и майка й е трябвало да се грижи за всичките й 10 братя и сестри. Живеят в една от най-бедните провинции на Замбия, където няма големи възможности. Глория се омъжила по принуда и забременяла, но след 6-месечно съжителство мъжът й починал и тя се омъжила за собствения си брат, но била подложена на домашен тормоз. Сега Глория е на 17 години и се готви отново да се върне в училище. Друго момиче - Ангелин, на което родителите не са имали възможността да го изпратят в средно училище, въпреки, че имало най-добрите резултати сред връстниците си, разказва за нищетата, на която е била подложена: \"Спомням си, че носех скъсана рокля в основното училище, нямах обувки. Чувствах се виновна, когато моите родители трябваше да помагат на персонала в училище, миейки приборите в стола.\" Сега, с помощта на Unicef, Ангелин ще може да завърши средно образование.", "date": "2018.01.31", "title": "Все повече момичета в южните страни сключват брак на детска възраст, заради загуба на родител"}
{"url": "https://www.24chasa.bg/novini/article/6691523", "text": "Франция мисли погрешно, няма окупация. С тези думи турският министър-председател Бинали Йълдъръм отговори на коментар на френския президент Еманюел Макрон, който предупреди Турция, че операцията срещу кюрдските милиции в Северна Сирия не трябва да се превръща в извинение за нахлуване в страната, съобщава турската частна телевизия НТВ. Йълдъръм каза това на пресконференция с ливанския си колега Саад Харири, с когото разговаря преди това за около час в Анкара при закрити врата, предаде БТА.  \"Франция мисли погрешно, няма окупация. Целият свят знае, трябва да знае, че Турция в никакъв случай не действа, водена от окупаторски манталитет. Ако погледнем операция \"Ефратски щит\", то тя е потвърждение на това\", каза турският министър-председател, напомняйки за предишната операция на Турция в Сирия. Йълдъръм подчерта, че Анкара уважава териториалната цялост на Сирия и че именно запазването й е цел на Турция. \"Това, което ние целим, е да бъдат прекратени ракетните нападения срещу нашата територия. А също и да прочистим терористичните организации ПКК, ПДС и ДАЕШ, които са се установили в района на Африн\", каза той. Турция разглежда Кюрдската работническа партия (ПКК) и сирийските кюрдски Сили за защита на народа (СЗН)/Партия на демократичния съюз (ПДС) като свързани помежду си разклонения на една и съща терористична организация. При ракетен обстрел днес от района на Африн, контролиран от кюрдските бойци, бе убито 17-годишно момиче в Турция, а друг човек бе ранен. Забележките на турския министър-председател бяха направени след интервю на Макрон за \"Фигаро\". \"Ако излезе, че тази операция вземе обрат, различен от това да се пребори с потенциална терористична заплаха за турската граница, и се превърне в операция за нахлуване, тогава това се превръща в реален проблем за нас\", заяви френският президент.", "date": "2018.01.31", "title": "Йълдъръм: Франция мисли погрешно, няма окупация"}
{"url": "https://www.24chasa.bg/novini/article/6691541", "text": "Германската полиция арестува днес трима заподозрени при операция срещу група, за която се предполага, че е вкарала нелегално най-малко 160 мигранти в Германия през последните месеци, предаде Асошиейтед прес. Операцията беше проведена в четири германски провинции. Двама заподозрени бяха арестувани в Берлин, а един - в Бад Мускау, до полската граница. Претърсени бяха седем имота, предаде БТА. Предполага се, че заподозрените са част от група, прекарвала нелегално мигранти от Чехия и Полша, главно с камиони, в някои случаи, като ги скривала зад стоки и палети. Арестуваните хора са граждани на Турция, Полша и България. Предполагаемата контрабанда на мигранти е била извършвана от август. Мигрантите са били транспортирани главно през Балканите, а после през Чехия и Полша към Германия. Контрабандистите са искали от всеки мигрант по 8000 евро.", "date": "2018.01.31", "title": "Арестуваха трима, сред които и българин, за контрабанда на мигранти в Германия"}
{"url": "https://www.24chasa.bg/novini/article/6691547", "text": "Заради разпространение на контрабандни цигари врачанин влиза в затвора за две години при строг режим на изтърпяване. Присъдата му бе наложена от районния съд във Враца. Шофьорът от областната дирекция по безопасност на храните Тодор Тодоров държал цигари без български акцизен бандерол в лек автомобил, паркиран в служебния гараж на дирекцията във Враца. При полицейски обиск били намерени 339 кутии цигари различни търговски марки на обща стойност 2542 лв. Дължимият акциз за това количество пък бил изчислен в размер на 1440 лв.", "date": "2018.01.31", "title": "Врачанин отива за две години в затвора заради контрабандни цигари"}
{"url": "https://www.24chasa.bg/novini/article/6691521", "text": "Върховният административен съд прекрати окончателно мандата на кмета на септемврийското село Семчиново Пламен Темелков, заради отсъствие от работа в продължение на 4 месеца. Темелков бе задържан през юни, м.г., заедно с още 8 лица от региона, по обвинение на съда в Марбея за трафик и сексуална експлоатация на жени и впоследствие екстрадиран в Испания. През септември 2017г. общинската избирателна комисия в Септември прекрати мандата му, заради системно неявяване на работа. Изненадващо Темелков се върна в Семчиново, след като е бил пуснат под гаранция от испански съд. Той оспори в съда решението за отстраняването си с мотив, че е бил в платен и неплатен отпуск. Първоначално административния съд в Пазарджик, а в последствие и ВАС решиха мандата на Пламен Темелков да бъде окончателно прекратен. Очаква се президентът Румен Радев да издаде указ за насрочване на частични избори за кмет на Семчиново.", "date": "2018.01.31", "title": "ВАС прекрати мандата на кмета на Семчиново, обвинен за трафик на проститутки в Испания"}
{"url": "https://www.24chasa.bg/novini/article/6691556", "text": "Американският актьор Марк Салинг, известен от сериала \"Клуб Веселие\", е намерен рано сутринта мъртъв близо до дома си в Лос Анджелис, потвърди адвокатът му пред Би Би Си. Салинг е бил арестуван през 2015 г., когато отрекъл, че притежава детска порнография, но полицията е открила на компютъра му хиляди файлове с неприлично съдържание на деца. След признанието си за притежание на детска порнография, през март тази година е трябвало да влезе в затвора с присъда от четири до седем години. Снимки в американски медии показват, че тялото на бившата телевизионна звезда е намерено в гора, близо до дома му. Адвокатът на Салинг казва в изявление пред Би Би Си: \"Марк беше добър човек, въпреки нещата, които е правил. Той правеше всичко възможно да бъде порядъчен човек.\"", "date": "2018.01.31", "title": "Марк Салинг от \"Клуб Веселие\" намерен мъртъв до дома му в Лос Анджелис"}
{"url": "https://www.24chasa.bg/novini/article/6690905", "text": "Шефът на Националната служба за охрана генерал Ангел Антонов е подал оставка, научи \"24 часа\". Антонов ще стане консул на България в руския град Санкт Петербург. Преди две седмици срещу ген. Антонов  .                                                                                                                                                                                                                                                                                                                       ", "date": "2018.01.31", "title": "Шефът на НСО подаде оставка, пращат го консул в Русия"}
{"url": "https://www.24chasa.bg/novini/article/6690904", "text": "Момиче на 17 години е загинало, след като ракета, изстреляна от контролиран от кюрдските бойци район в Сирия, е паднала в къща в турския град Рейханлъ, предаде турската частна агенция ИХА. Ракетният обстрел е бил извършен от територията на Африн, който се намира под контрола на сирийските кюрдски Сили за защита на народа (СЗН)/Партия на демократичния съюз (ПДС). Една от ракетите е улучила къща в град Рейханлъ, окръг Хатай, при което било убито 17-годишно момиче, а един човек е ранен в крака, предаде БТА. Други две ракети са паднали на празна площ на турска територия.", "date": "2018.01.31", "title": "Ракета, изстреляна от Африн, порази къща в Турция, има загинали и ранени"}
{"url": "https://www.24chasa.bg/novini/article/6690943", "text": "Жител на Варна на 41-годишна възраст е задържан при опит за измама на територията на Хасково в хода на полицейска операция по противодействие на престъпността и опазването на обществения ред, съобщи пресцентърът на ОД на МВР. По схемата \"съдействие на полицията\" мъж се е опитал да отнеме наличните 6800 лева на семейство възрастни хора на по 81 години, живеещи на улица \"Екзарх Йосиф\". Мнимият полицай уплашил по телефона набелязаните жертви, че са били набелязани от престъпници и разпоредил на жената да хвърли парите през терасата на жилището. У нея обаче се прокраднало съмнение, че това може да е измама и тя напъхала в плика вместо пари найлонови торби. Преди това обаче сигнализирала и в полицейското управление. Образуваната мигновено оперативна група е задържала \"мулето\" в момент на вземането на \"плячката\". Задържаният е направил самопризнания. В процес на издирване е и друг негов помагач от Варна. Продължава изясняването и на други извършени от тях измами.", "date": "2018.01.31", "title": "Варненец опита да измами възрастни хора с 6800 лева, задържаха го"}
{"url": "https://www.24chasa.bg/novini/article/6690938", "text": "Обявен за издирване 36-годишен жител на Хасково е бил задържан при инцидент, в който служител на полицията е бил наранен при проверка на лек автомобил, съобщи ОД на МВР. Случаят е станал на улица \"Искър\" в областния град, когато патрул е дал знак със стоп - палка знак за осъществяване на контрол над \"Фолксваген Поло\". Водачът, на 36 години, е направил опит да осуети проверката, като е потеглил и е блъснал 44-годишен полицай. След намесата на колегите му, колата е била спряна. Тогава е станало и ясно, че в нея се вози още един 36-годишен мъж, обявен за общодържавно издирване с европейска заповед за арест с разпореждане на окръжен съд \"задържане под стража\". По случая е било образувано досъдебно производство, а пострадалият полицай е с контузия на лявата ръка.", "date": "2018.01.31", "title": "Задържаха издирван в Европа при проверка в Хасково"}
{"url": "https://www.24chasa.bg/novini/article/6690988", "text": "Листовка за министрите на заседанието на Министерски съвет е разпространила коалиция \"Да остане природа в България\". Това съобщи министърът на околната среда Нено Димов след заседанието. В една от точките зелените искат отмяна на решението на МС от 28 декември 2017 г., с което те смятат, че се позволява строителството на 48% от територията на природен парк \"Пирин\". Решението на кабинета е за промяна на плана за управление на парка и разрешава водохващане в 48% от територията. Нено Димов заяви, че 48% са 200 кв. км и това е общо територията на Пловдив, Варна и Бургас взети заедно. \"Абсурдно е да се мисли че някой ще застрои трите града в Пирин\". Той каза още, че в закона е предвидено водохващането в националните паркове да е само за питейни нужди. Той нарече политическа опорка твърденията на коалиция \"Да остане природа в България\".", "date": "2018.01.31", "title": "Нено Димов: Политическа опорка е твърдението за застрояване на 48% от Пирин"}
{"url": "https://www.24chasa.bg/novini/article/6690985", "text": "Голяма авария остави курорта Боровец без вода. Свличане на земна маса вчера е скъсало водопровод над село Бели Искър. От ВиК София област обясниха за  , че аварийни екипи цяла нощ са работили за отстраняването на проблема, към 6 ч. сутринта течът е оправен, но водопроводът се е пробил на ново място. И в момента се работи по отстраняване на аварията. Очакванията са това да се случи най-рано следобед.", "date": "2018.01.31", "title": "Авария остави Боровец без вода"}
{"url": "https://www.24chasa.bg/novini/article/6691012", "text": "Личният състав на съюзническите и/или чуждите въоръжени сили и цивилният компонент при влизане и при напускане на България се освобождават от гранични проверки в информационните фондове на МВР, от такси, визови процедури и от процедурите по регистрация и контрол на чужденците. Това реши окончателно парламентът с приетите промени в Закона за преминаването през и пребиваването на територията на Република България на съюзнически и на чужди въоръжени сили, съ общава БТА. Славчо Велков от БСП се обяви срещу освобождаването на цивилните от проверки в информационните фондове. Нашите контингенти, вкл. военнослужещите са подлежали винаги дори на гранични проверки, а медицинският персонал е военизиран т.е. няма равнопоставеност, изтъкна депутатът. Председателят на комисията по отбрана Константин Попов обясни, че контролът е изключително строг, знае се предварително за какво става въпрос, сведенията се проверяват и съгласуват, отговорност носи изпращащата държава, докладват се инциденти, извършени престъпления. И ние имаме цивилни служители навън, те работят добре, не влизат в информационни файлове зад граница, например във Франция, отбеляза още Попов. На пребиваващите у нас военнослужещи и членове на цивилния компонент на структура на НАТО, както и на техните зависими лица/семейства/ се издава карта, съгласно разпоредба от Закона за българските лични документи, със срок на валидност срокът на службата в структурата на алианса на територията на нашата страна. Личният номер за чужденец идентифицира еднозначно продължително, постоянно и дългосрочно пребиваващите, както и военнослужещите и членовете на цивилния компонент на структура на НАТО и техните зависими лица. Начинът на неговото формиране се определя от Министерския съвет. Според разпоредбите тези лица, за да получат карта, трябва да попълнят редица данни в т.ч. и за пол, което провокира Славчо Велков да попита, ако ратифицираме Истанбулската конвенция, дали ще трябва да се преправя законът, тъй като в момента има само мъжки и женски пол. Преминаването и пребиваването на територията на България на съюзническите и/или на чуждите въоръжени сили се координира между компетентните структури на Министерството на отбраната и Българската армия, на Министерството на транспорта и МВР, записаха депутатите.", "date": "2018.01.31", "title": "Военни от съюзнически армии се освобождават от гранични проверки"}
{"url": "https://www.24chasa.bg/novini/article/6691033", "text": "Най-малко двама души са задържани вчера при сблъсъци между демонстранти и служители на реда по време на протест в парка Сютаделя, където се намира регионалният парламент на Каталуня. Това съобщи днес за ТАСС полицията на испанската област, предаде агенцията. Протестиращите пробиха полицейския кордон, за да влязат в парка, където проведоха митинг с искане бившият каталунски лидер Карлес Пучдемон отново да оглави региона, се казва в съобщението. Агенция ЕФЕ информира за 24 полицаи, получили в сблъсъците контузии и леки травми. Медицинска помощ е била предоставена и на трима демонстранти, предава БТА. Днес Пучдемон разпространи видеозапис, в който призовава привържениците си в Каталуня да останат единни за преизбирането му, въпреки че се намира в Белгия като беглец. Така той реагира на вчерашното решение на каталунския парламент да отложи за неопределен срок изборите за нов регионален лидер. Мадрид отстрани Пучдемон от поста през октомври заради стремежите за независимост на областта. Прокуратурата го обвини в бунт и злоупотреби, напомня ТАСС. Председателят на каталунския парламент Роже Торен отправи сигнал, че няма да предлага друг човек за лидер на региона. Той определи Пучдемон като единствения жизнеспособен кандидат. Във вчерашната акция в подкрепа на Пучдемон участваха близо 1200 недоволни от решението на регионалния парламент за отлагане на вота, сочат данни на полицията.", "date": "2018.01.31", "title": "Най-малко двама са задържани вчера по време на протест в парк на Каталуня (Снимки)"}
{"url": "https://www.24chasa.bg/novini/article/6691042", "text": "Правителството прие оперативната и законодателната си програми за първото полугодие на 2018 г. Програмите осигуряват планиране на актовете, които Министерският съвет ще разгледа и приеме през периода, както и планиране на процеса по извършването на оценка на въздействието. Те дават също така информация за основните положения на предлаганата уредба и последиците от предлагането й, цели, основания за приемане на актовете и сроковете за подготовката, съгласуването и приемането им. Оперативната и законодателната програми дават възможност за повишаване на прозрачността на процеса по приемане на нормативни актове и за по-широко гражданско участие в обществените консултации по проектите в тях. Включването на проекти на актове в оперативната и в законодателната програми става след извършена частична предварителна оценка на въздействието. Оперативната програма предвижда да бъдат разгледани 20 проекта на нормативни актове от компетентността на Министерския съвет. В законодателната програма са включени 27 предложения за законопроекти, като четири от тях са проекти на нови закони, за които ще бъде извършена цялостна предварителна оценка на въздействието. Съгласно разпоредбите на Закона за нормативните актове и Устройствения правилник на Министерския съвет и на неговата администрация, програмите ще бъдат публикувани заедно с извършените частични предварителни оценки на въздействието на Портала за обществени консултации www.strategy.bg. Правителството предлага на Президента на Република България да издаде указ за назначаването на полк. Венцислав Мутафчийски за началник на Военномедицинска академия и главен лекар на въоръжените сили. Предлага се той да бъде удостоен и със званието „бригаден генерал“. Полк. проф. д-р Мутафчийски, д.м.н., е заместник-началник на ВМА. С президентски указ от 3 май 2017 г. е назначен за временно изпълняващ длъжността началник на Военномедицинската академия. Правителството предлага на Президента на Република България да издаде указ за награждаване на акад. проф. д-р Петър Червеняков, д.м.н., с орден „Стара планина“ – първа степен, за изключително големите му заслуги за медицинската наука и практика и за съществените му постижения в областта на гръдната и сърдечно-съдовата хирургия. Акад. проф. д-р Петър Червеняков е гръден хирург с дългогодишен опит и уважаван преподавател, който в продължение на 35 години е бил републикански консултант по коремна и гръдна хирургия. Член е на Научното хирургично дружество, на Българската асоциация по гръдна, сърдечна и съдова хирургия, на Съюза на учените в България. Той е първият български професор, поканен за учредител на Европейската асоциация по сърдечно-гръдна хирургия. Като преподавател и учен акад. проф. д-р Петър Червеняков се ползва с голям научен авторитет. Участвал е в редица международни конгреси в Германия, Великобритания и Русия. Автор е на 310 публикации, три монографии, две изобретения, 12 рационализации, 40 нови внедрени оперативни метода. Разработва в експеримент и внедрява в клинична обстановка нови съвременни методи за хирургично лечение на белодробните и медиастиналните заболявания. Консултирал и оперирал е в 52 лечебни заведения в България, Русия, Либия, където е бил главен хирург-консултант в продължение на 12 години, Чехословакия и Република Македония. Извършил е над 30 000 операции и асистенции. Въпреки навършените 92 години, акад. проф. д-р Петър Червеняков продьлжава и до днес своята активна дейност в хирургично отделение. Носител е на орден „Св. Св. Кирил и Методий“ – първа степен, медал „За заслуга“ и други отличия и награди. Основно предизвикателство за здравето на гражданите и приоритет за бъдещи активни интервенции са хроничните незаразни болести, които са основни причини за смърт и намалена работоспособност. Това е един от изводите в одобрения от правителството годишен доклад за състоянието на здравето на гражданите. Посочва се, че най-голям негативен дял имат болестите на органите на кръвообръщението, в т.ч. мозъчно-съдовата болест и злокачествените заболявания. Те формират и най-големия дял от т. нар. предотвратима смъртност, която ежегодно отнема живота на над 20 000 души у нас. В доклада се отбелязва, че прилагането на целенасочени политики по отношение на тези основни групи заболявания може да доведе до значителни подобрения на индивидуалното и общественото здраве, още повече, че тяхна основна характеристика е пряката им обвързаност и повлияност от факторите на външната среда и начина на живот. Докладът анализира здравното състояние на гражданите през 2016 г., извършените дейности и разходваните средства за изпълнение на основните цели и задачи в областта на здравеопазването. Направен е анализ на основните показатели за здравното състояние на населението и факторите, произтичащи от демографското състояние, социално-икономическите условия, околната и трудова среда, както и начина на живот. Документът разглежда изпълнението на Националната здравна стратегия 2020 за 2016 г. Подробно е представено въвеждането на Национална здравна карта със задължителен характер и свързания с нея механизъм за селективен подбор от страна на НЗОК на лечебни заведения, с които публичният фонд сключва договори. Анализирано е преструктурирането на основния пакет здравни дейности, заплащан от бюджета на НЗОК, с разширяването на дейностите в областта на промоцията и профилактиката на заболяванията, извеждане на болнични дейности за извършване в амбулаторни условия, създаване на условия за развитие на дейности по продължително лечение и въвеждане на изисквания за осигуряване на комплексна диагностика, лечение, рехабилитация и наблюдение на определени категории заболявания. Разгледани са още регламентирането на интегрираните здравно-социални услуги за деца и възрастни, които да се осъществяват от лечебни заведения, както и промените в регулацията на лекарствения сектор, които доведоха до подобрено ценообразуване, договаряне на отстъпки и въвеждане на оценка на здравните технологии. Според доклада, данните за здравното състояние на населението като цяло показват трайни подобрения, свързани с намаляване на смъртността и заболеваемостта, особено в младите възрастови групи. Макар че страната ни все още изостава в сравнителен план по много от средноевропейските показатели, се установяват обективно отчетени тенденции за динамичното подобрение на показателите. Прави се извод, че резултатите от дейностите по Националната здравна стратегия 2020 през първата година от нейното действие са положителни, а поставените цели и формулираните приоритети и политики съответстват на идентифицираните предизвикателства пред здравето на гражданите. Правителството прие 10-годишна Стратегия и петгодишен Национален план за действие за намаляване риска от облъчване oт радон. Радонът е естествен източник на йонизиращо лъчение и има най-голям принос за вътрешното облъчване на населението в световен мащаб. Това облъчване води до повишен риск за развитие на рак на белите дробове, като рискът е пропорционален на средната концентрация на радон и на времето на облъчване. Световната здравна организация определя радона за втори по значимост фактор, предизвикващ рак на белия дроб след тютюнопушенето и фактор номер едно за хора, които никога не са пушили. Основна цел на Стратегията е намаляването на колективния и индивидуалния риск за българското населението от облъчване от радон в сгради. Мерките в двата документа предвиждат да бъдат прецизирани видовете работни места под земната повърхност, както и в райони, където се изискват измервания въз основа на оценка на риска. Ще се установява степента на облъчване от радон в сгради с обществен достъп, училища, детски градини, болници и т. н. Предстои да бъдат разработени насоки относно методите и инструментите за извършване на измервания и за предприемане на мерки. Ще бъдат утвърдени подходите и критериите, които да се използват за определяне на зони за места с потенциално високо облъчване от радон. Въвеждат се и правила за прилагането на превантивни мерки при строеж на нови сгради, както и коригиращи мерки – за сградите в експлоатация. Предвидено е и разработването на комуникационна стратегия за повишаване на обществената осведоменост и за информиране на работодателите и служителите за рисковете от облъчване от радон. Правителството прие отчет за изпълнение на общинските програми за овладяване на популацията на безстопанствените кучета на територията на България за 2016 г. Общият брой на безстопанствените кучета, получен при събиране на данните от всички общини, е 25 861. През 2013 г. те са били 35 383. За 2016 г. се отчита незначително повишаване на броя им – с 0,97% или 733 повече, от този през 2015 г. През 2016 г. се отчита увеличаване на броя на регистрираните приюти в страната – 44, в сравнение с 2015 г., когато са с три по-малко. Наблюдава се трайна тенденция на увеличаване броя на регистрираните и въведени в интегрираната информационна системата ВетИС домашни кучета през 2016 г. – 33 882. През 2015 г. техният брой е бил 29 215. Правителството одобри мерки за намаляване на корупционния риск при налагане на административните наказания, най-разпространени от които са глобите и имуществените санкции. Мерките са предложени от Междуведомствената работна група, създадена със заповед на министър-председателя. В шестмесечен срок министрите и председателите на държавните агенции ще трябва да изготвят анализ на административно-наказателните разпоредби на законите, за чието изпълнение отговарят пряко или чрез второстепенните си разпоредители. Въз основа на него ще се подготвят предложения за законодателни промени. До независимите комисии и еднолични органи, създадени със закон, ще бъде отправена покана също да направят такъв анализ. Идентифицираните принципни слабости в нормативната уредба ще бъдат изпратени и на общинските съвети, за да ги подпомогнат при приемането на наредби, които уреждат административните нарушения и наказания. Като слаби места в законодателството може да бъдат определени, например, съществуването на няколко контролни органа за едно и също нарушение, без ясни или с припокриващи се пълномощия; неясни текстове, които позволяват различни преценки дали е извършено нарушение; необосновано широки диапазони между минималния и максималния размер на санкциите, които дават възможности за субективизъм при определяне на наказанието и т. н. Работна група, създадена от вицепремиера по правосъдната реформа, ще трябва да изготви предложения за промени в Закона за административните нарушения и наказания след широки предварителни консултации със заинтересованите институции. Промените ще бъдат насочени към въвеждане на определения за основни понятия в Закона като „маловажен случай“, „повторно нарушение“, „системно нарушение“, с цел недопускане на противоречиво прилагане, както и към уреждане на възможност за контрол върху незаконосъобразните резолюции за прекратяване на административнонаказателни производства, въпреки безспорно извършено нарушение. Ще се обсъди и възможността да се ускори производството по административното наказание и изпълнението на наложените мерки, когато нарушението бъде признато от извършителя и не се оспорва пред съда, чрез сключване на споразумение и налагане на санкция в по-малък размер, точно определена със закон. За да се защити общественият интерес и да не се допуска използването на нормативната уредба за корупционни практики, критериите за сключване на такова споразумение ще са ясно и изчерпателно изброени. Ще бъдат обсъдени и забрани за сключването му – например в случаите, когато са застрашени животът или здравето на хората или е увредена околната среда; когато на нарушителя са били налагани наказания или санкции за същия вид нарушение за определен период; когато спрямо нарушителя са прилагани принудителни административни мерки за последната година; когато спрямо нарушението има обществено възмущение. В тримесечен срок следва да се разпише и концепция за създаването на централизиран регистър на административнонаказателните производства, включително съдържанието, поддържането, вписването на постановления в него. Правителството прие План за действие за 2018 г. с мерките, произтичащи от членството на България в Европейския съюз. В него са включени 189 мерки, свързани с изготвянето на нормативни актове, въвеждащи изискванията на директиви на ЕС със срок на транспониране през настоящата година и до края на април 2019 г. Разписани са също все още невъведени директиви и рамкови решения. Планът съдържа и мерки, свързани с подготовката на българските позиции за 96 заседания на Съвета на ЕС. Приет беше и доклад за изпълнението на Плана за действие за 2017 г. От съдържащите се в него 217 мерки са изпълнени 150, в плана за 2018 г. се прехвърлят 59, а за осем мерки е преценена отпаднала необходимост от изпълнение. От неизпълнените мерки 20 са свързани със стартирали процедури за нарушения. Правителството възложи на съответните министри да предприемат действия за преодоляване на закъсненията и подобряване на координацията между отделните ведомства с цел своевременно въвеждане на директивите и недопускане стартирането на нови процедури за нарушения срещу страната ни. Планът за действие, който Министерският съвет приема в началото на всяка година, е важен инструмент за проследяване на навременното изпълнение на задълженията на България, произтичащи от действащото законодателство на ЕС, и за предотвратяване на евентуални процедури за нарушение. Изпълнението му се отчита ежемесечно в рамките на Съвета по европейските въпроси и на всеки три месеца – пред Министерския съвет. Правителството прие постановление за откриване на филиал на Националната художествена академия в Бургас. Решението е взето по предложение на ръководството на висшето училище и въз основа на положително оценен от Националната агенция за оценяване и акредитация проект. Във филиала на академията ще може да се обучават 300 студенти по специалности от професионално направление „Изобразително изкуство“ за придобиване на висше образование на степените „бакалавър“ и „магистър“. Откриването филиала е обосновано от изразената обществена потребност от творчески кадри в община като Бургас – културно средище с много млади хора, с динамично развиващи се туризъм, производство и услуги. Наличието на структура на висшето училище ще допринесе за задоволяване на нуждите от кадри с творчески професии – специалисти в областта на изящните и приложните изкуства, дизайна, консервацията, реставрацията и изкуствознанието. Правителството одобри промени в начина на определяне на диференцирани нормативи за издръжка на обучението за един студент по професионални направления. Необходимостта от корекция на съотношенията в нормативите между отделните професионални направления възниква от създадения към момента дисбаланс във държавното финансиране. При сегашните коефициенти се формират излишъци на средства при финансирането на определени професионални направления като „Медицина“, „Стоматология“ и „Фармация“ и се наблюдават съществени дефицити на средства в определени области на висшето образование (педагогически, хуманитарни, технически и изкуства). Освен това, те не изразяват себестойността на образователния процес на обучаващите се. Натрупването на огромни финансови ресурси само в определени области на висше образование е показател за нецелесъобразно и неефективно разпределение на средства, което води до явен дисбаланс в системата. Намаляването на диференцираните нормативи за обучение някои професионални направления няма да доведе до липса на средства в нито един аспект на тяхната дейност. Сред мотивите за промяна е и уеднаквяването на образователната инфраструктура в страната с европейската практика по отношение на държавното финансиране. В изследването на Националния център за информация и документация „Модели на публично финансиране на висшето образование. Нова програма на ЕС за развитие на висшето образование“ е направен анализ на финансирането на висшето образование в редица европейски държави. От него е видна голямата диференциация на финансиране, най-вече на база постигнати резултати в областта на стимулиране на иновациите. Различните области на висше образование също биват финансирани с различни коефициенти и тежести, като отношението между най-силно финансираните професионални направления и най-слабо финансираните не е по-голямо от 5 към 1. При сега действащите в България разпоредби се наблюдава наличие на големи диспропорции между отделните професионални направления. Например, за професионални направления „Медицина“, „Стоматология“ и „Фармация“ диференцираният норматив е с коефициент 9,40, докато при „Икономика“, „Администрация и управление“ и „Туризъм“ е 1,00. Предложените промени са израз на усилията, които Министерството на образованието и науката полага за повишаване ефективността на публичните разходи в системата на висшето образование. Правителството издаде държавна гаранция до 50 млн. лв. по Закона за кредитиране на студентите и докторантите за 2018 г. за новите отпуснати кредити през бюджетната година. Финансовата подкрепа се изразява в гарантиране на главницата и лихвите по кредитните задължения. Въз основа на решението министърът на образованието и науката подписва от името на правителството споразуменията за издаване на държавна гаранция за отпускане на кредити по ЗКСД през 2018 г. с петте банки, подписали типовия договор – „Банка ДСК“ ЕАД, „Райфайзенбанк (България)“ ЕАД, „Алианц Банк България“ АД, „Юробанк България“ АД и „Първа инвестиционна банка“ АД. Договорените кредити по реда на ЗКСД през предходните години са гарантирани от държавата до тяхното пълно погасяване. Правителството утвърди годишните разчети на сметката за средствата от Европейския съюз на Националния фонд за 2018 г. Така се осигурява финансов ресурс за приключване на предприсъединителните инструменти ФАР и САПАРД, на Преходния финансов инструмент, на Кохезионния фонд (Регламент (ЕО) 1164/94), както и за ефективното и ефикасното изпълнение на оперативните програми, съфинансирани от Европейския фонд за регионално развитие, Европейския социален фонд, Кохезионния фонд на ЕС за финансовата рамка 2014-2020 г., на програмите за трансгранично сътрудничество по външни граници на ЕС и на другите инструменти за финансова помощ. Решението е прието в изпълнение на разпоредбата на чл. 80, ал. 1 от Закона за държавния бюджет на Република България за 2018 година. Чрез него се гарантира прозрачността при разходването на публични средства. Правителството прие постановление за определяне на второстепенните разпоредители с бюджет към министъра на образованието и науката. Промените са в следствие на въведените със Закона за предучилищното и училищното образование нови институции, както и на преобразуваните в системата на висшето образование. Със заключителните разпоредби на постановлението се правят изменения в Устройствения правилник на МОН. Те са в изпълнение на отправени от Европейската комисия препоръки за ясно разграничаване между функциите на звената, изпълняващи административни дейности за подпомагане на министъра, от една страна, и на конкретния бенефициент по проекти, финансирани от ОП НОИР, от друга. За целта е обособена самостоятелна дирекция, която да осигурява дейностите по изпълнение и управление на проекти или програми, финансирани със средства от европейските структурни и инвестиционни фондове или от други международни финансови институции, по които министърът на образованието и науката или министерството са бенефициенти. Друга промяна в правилника на МОН е разделянето на досегашната дирекция „Политики за стратегическо развитие и информационно осигуряване“ на две дирекции поради големия обем функции и задължения в областта на информационни и комуникационни технологии в министерството. Структурните промени в МОН са направени в съответствие с разпоредбите на Закона за администрацията, предвиждащ възможност за извършване на компенсирани промени в рамките на числеността на персонала на администрацията на изпълнителната власт. Правителството одобри допълнителни разходи в общ размер на 2 085 хил. лв. Средствата са предназначени за дължими плащания към бенефициенти по влезли в сила съдебни решения за отменени финансови корекции от програмен период 2007-2013 г. Предвиждат се промени по бюджетите на Министерството на икономиката в размер на 237 хил. лв., на Министерството на околната среда и водите – 1 626 хил. лв. и на Министерството на транспорта, информационните технологии и съобщенията – 222 хил. лв. Средствата се предоставят за сметка на преструктуриране на разходи и/или трансфери по централния бюджет за 2018 г. Правителството одобри допълнителни разходи и трансфери в размер на 49 007 600 за обезпечаване на Българското председателство на Съвета на Европейския съюз през 2018 г. Средствата са предвидени в централния бюджет. От одобрените разходи 48 728,6 хил. лв. са разпределени по бюджетите на първостепенните разпоредители за дейности по провеждането на Българското председателство, а 279 000 – по бюджетите на общини за одобрените им проекти за инициативи, свързани с регионалното измерение на Председателството. Основната част от дейностите са свързани с осигуряването на събитията от календара на Българското председателство, които ще се проведат в страната, както и за организиране на събития зад граница, за културната програма, за осигуряване на медийно покритие, публикации и реклама на събитията, за плащания по вече сключените през 2017 г. договори с изпълнители за осигуряване на отделните направления на подготовката – хотелско настаняване, храна, транспорт, превод, дейност на доброволците, функциониране на акредитационната система и др. Правителството одобри промени в списъците на републиканските и общинските пътища. От държавна в общинска се променя собствеността на участъците Средногорци - Мадан - Златоград - Бенковски - Подкова - (Момчилград - Маказа) с дължина 5,395 км и (Бенковски - Подкова) - Кирково с обща дължина 1,921 км. Промените са по предложение на община Кирково, на чиято територия се намират пътищата. Третокласният републикански път №508 се преименува на (Кърджали - Маказа) - Джебел - Рогозче - Фотиново - Домище - Подкова, а наименованието на третокласния републикански път №867 става Средногорци - Мадан - Златоград - Бенковски - (Кърджали - Маказа). С промените в списъка на общинските пътища дължината им на територията на община Кирково се увеличава на 181,686 км. Промените ще спомогнат за постигане на по-безопасна, комфортна, добре поддържана общинска пътна инфраструктура на територията на общината, което е важно за създаването на условия за икономически растеж в региона. Правителството прие решения за отчуждаване на имоти и части от имоти за изграждането на пътна инфраструктура. За модернизацията на участък от път І-1 (Е 79) Мездра – Ботевград се отчуждават имоти в землищата на селата Люти дол, Типченица, Ребърково, Дърманци и Крета и на гр. Мездра, община Мездра, както и в землищата на Ботевград и ботевградските села Скравена, Новачене и Рашково. Финансирането на процедурата по отчуждаване се осигурява от Агенция „Пътна инфраструктура“. За изграждането на ж. п. линия София - Пловдив в участъка Ихтиман – Септември се отчуждават части от имоти в землището на гр. Септември, област Пазарджик. Средствата за обезщетяване на собствениците или правоимащите лица са за сметка на Национална компания „Железопътна инфраструктура“. Решенията може да бъдат обжалвани пред Върховния административен съд в 14-дневен срок от съобщаването им на заинтересованите лица. Правителството прехвърли в собственост на общините Долни чифлик и Велинград имотите, ползвани от професионалните гимназии по селско стопанство „Ив. Мичурин“ и по дървообработване „Иван Вазов“. Преди преобразуването на учебните заведения в общински, имотите са били в управление на Министерството на земеделието, храните и горите. На Икономическия университет във Варна беше прехвърлено правото на управление върху имот – публична държавна собственост. Сградите на ул. „Д-р Борис Божков“ №1 във Варна са с отпаднала необходимост за Департамента за информация, квалификация и продължаващо образование на Шуменския университет „Епископ Константин Преславски“. В подкрепа на промяната има решения на ръководствата на двете висши училища. Министерството на земеделието, храните и горите получава управлението върху две помещения и гараж на ул. „Христо Ботев“ №1 в Търговище. Те ще се ползват за нуждите на областната дирекция „Земеделие“. В същата административна сграда са разположени и други структури на земеделското ведомство, което ще допринесе за по-доброто административно обслужване на гражданите. Управляван от Държавната агенция „Държавен резерв и военновременни запаси“ имот – частна държавна собственост, е обявен за публична държавна собственост. Това е терен с площ 655 кв. м край Батак, който е свързан функционално с склад за съхранение на държавен резерв и военновременни запаси. От публична в частна държавна собственост беше променен статутът на два поземлени имота, управлявани от Национална компания „Железопътна инфраструктура“. Те се намират в Свиленград и нямат функционално и технологично значение за сигурността и осъществяването на железопътните превози. Решението ще позволи на компанията да извърши разпоредителни действия с имотите и така да реализира необходими за подобряване на финансовото й състояние приходи. Правителството разреши да бъде извършена продажба на недвижими имоти, собственост на „Напоителни системи“ ЕАД. За продажба ще бъдат обявени поземлен имот в землището на с. Старчево, община Петрич, с площ 7,655 дка, заедно с построените в него административна сграда и кантон; поземлен имот в землището на с. Софрониево, община Мизия, с площ 2,837 дка, заедно с построената в него сграда; поземлен имот в Стара Загора с площ 2,6 дка, заедно с построената в него сграда; две сгради със застроена площ 45 кв. м и 83 кв. м в Пещера. Продажбата на недвижимия имот в община Петрич ще се осъществи чрез пряко договаряне с общината, а на останалите имоти – чрез търг, при начална цена не по-ниска от пазарната стойност, определена от независим оценител. Правителството предлага на Народното събрание да ратифицира Международната конвенция за контрол и управление на корабните баластни води и седименти. Документът бе приет от Дипломатическата конференция в Лондон през 2004 г. и е в сила от 8 септември 2017 г. С въвеждането на правилата в националното законодателство се цели да се сведе до минимум пренасянето на вредни водни организми и патогени чрез контрол и управление на корабните баластни води и седименти. Чрез тях се изпълняват препоръки в областта на околната среда от доклад на Икономическата комисия за Европа на ООН, както и изискванията на Регламент (ЕС) 1143/2014. Правителството утвърди Меморандума за разбирателство със Сърбия за намаляване на международните тарифи за роуминг. Документът беше подписан на 9 декември 2017 г. в Белград от министрите на транспорта, информационните технологии и съобщенията на България и на търговията, туризма и телекомуникациите на Сърбия. Споразумението предвижда страните да насърчават мобилните оператори да постигнат конкретни споразумения помежду си, които да доведат до трайното намаляване на международните тарифи на роуминг услугите. В момента те са едни от най-високите в Европа – между 2,99 лв. и 6,99 лв. на минута и около 25 лв. на мегабайт. Отпадането на роуминга на страните от Западните Балкани е сред приоритетите на българското правителство и е част от мерките за подобряване на свързаността на всички равнища в региона, което пряко ще се отрази на контактите между гражданите и фирмите. Правителството одобри позицията на България за неформалното заседание на министрите на Европейския съюз, отговарящи за конкурентоспособността. Заседанието ще се проведе в периода 31 януари – 2 февруари в София във формати „Индустрия“ и „Научни изследвания“. В рамките на пленарната сесия в частта „Индустрия“ министрите ще дискутират бъдещето на европейската индустриална политика, като обсъдят въпросите за ключовите фактори, които ще оформят индустрията до 2030 г. на глобално и на европейско равнище. Ще бъдат коментирани и общите цели и приоритети на новата индустриална стратегия, за да се гарантира, че европейската индустрия ще бъде конкурентна в съвременните условия. Българското председателство ще работи в посока разработване на ясна дългосрочна визия, която да доведе до повече иновации в производството, цифровизация на индустрията, създаването на работни места, подобряването на достъпа до финансиране за предприятията, въвеждане на устойчиви технологии. Одобрени бяха и резултатите от участието на българската делегация в заседание на съвета на Европейския съюз „Външни работи/Търговия“ във връзка с ХІ Министерска конференция на Световната търговска организация. То се проведе в периода 10-13 декември м. г. в Буенос Айрес. На заседанието бяха обсъдени позицията на ЕС по въпроси, свързани със селското стопанство, вътрешното регулиране на услугите, електронната търговия и др. Министерската конференция на СТО приключи с приемането на решения за преговорите по субсидиите за рибарството, работната програма за електронна търговия, продължаване на мораториума върху митата върху предоставяните по електронен път услуги и др. Правителството одобри годишния доклад за 2016 г. на комисията за контрол по предоставена концесия за добив на блатно кокиче при условията на опазване и регулирано ползване от защитена местност „Блатото”. Теренът се намира в землището на с. Палаузово, община Стралджа. Концесионният договор е сключен през октомври 2012 г. с „Фито Палаузово” АД и е за срок от 20 г. Текущият контрол по изпълнението му показва, че се изпълняват условията на концесията и основните задължения по нея. Разрешението за търсене и проучване на нефт и природен газ в „Блок 1-12 Кнежа“ ще бъде удължено с две години, реши правителството. Проучваната площ е разположена на територията на областите Враца, Плевен, Ловеч, Габрово и Велико Търново. В нея „Проучване и добив на нефт и газ“ АД извършва дейност от 2010 г. В резултат на проведените досега геолого-проучвателни дейности е регистрирано търговско откритие и e получена концесия за добив на природен газ и кондензат от находище „Искър-запад“ – част от „Блок 1-12 Кнежа“. От „Проучване и добив на нефт и газ“ считат, че площта има потенциал, който заслужава да бъде допълнително изследван и детайлно изучен. Поради това титулярът на разрешението е поискал двугодишно продължение на срока му. С друго решение на Министерския съвет се дава право на „България Алфа” ЕАД да търси и проучва метални полезни изкопаеми в площта „Песнопой“, разположена на територията на община Ардино. Разрешението се предоставя за срок от 3 години. За този период дружеството ще вложи минимум 1 244 365 лв. в търсещи и проучвателни дейности, които ще се осъществяват при спазване на ограниченията на законодателството. За срока на договора титулярът ще заплати съответната такса за площта, а за обезпечаване на задълженията по опазване на околната среда и земите ще представи банкова гаранция, валидна за целия срок на договора. Правителството разреши „Пирин БМК“ ЕООД да поеме изцяло правата и задълженията по концесионния договор за добив на кафяви въглища от находище „Ораново“. Промяната е поискана от досегашния концесионер - „Балкан МК“ ЕООД, договорът с когото е сключен през април 2005 г. за 35-годишен срок. Условията по концесионния договор остават без промяна. Правителството одобри проекта на споразумение между българската Агенция за ядрено регулиране и Комисията за ядрено регулиране на САЩ за обмен на техническа информация и сътрудничество в областта на ядрената безопасност. Подписването му се налага поради изтичане на срока на действащото споразумение. Проектът не се различава по същество от досегашния документ. Той предвижда предоставяне на информация между страните в областта на ядрената безопасност, радиационната защита, управлението на радиоактивни отпадъци, решенията, свързани с безопасността и въздействието върху околната среда, експлоатационния опит, включително инциденти в ядрени съоръжения. Правителството одобри проект на Двугодишно споразумение за сътрудничество между Министерството на здравеопазването и Регионалния офис за Европа на Световната здравна организация. То обхваща периода 2018-2019 г. и е с общ бюджет 183 330 щатски долара. Включените в проекта средства са отпуснати от СЗО. Програмните области на сътрудничество са определени в съответствие със стратегическата оценка на потребностите на България, както и с глобалните и регионалните приоритети на СЗО. Това са: „Заразни болести“, които включват ХИВ и хепатит, туберкулоза, ваксинопредотвратими заболявания и антимикробна резистентност; „Незаразни болести“ – незаразни болести, психично здраве и злоупотреба в вещества, хранене; „Подобряване на здравето през целия жизнен цикъл“ – репродуктивно здраве, майки, новородени, деца и юноши, социални детерминанти на здравето, равенство между половете и човешки права; „Здравни системи“ – национални здравни политики, стратегии и планове, интегрирани и ориентирани към хората здравни услуги, информация и сведения за здравните системи; „Извънредни ситуации“ – подготвеност на държавата при здравни извънредни ситуации, оценка на информацията и риска при здравни извънредни ситуации. Планираните дейности за сътрудничество със СЗО са функция от политиките на организацията в глобален и регионален план и приложението им на национално равнище в съответствие с националните здравни приоритети на България. Правителството одобри на Актуализирана стратегия за устойчиво развитие на туризма в България до 2030 г. и план за действие към нея за периода 2017-2020 г. Целта на стратегията е да осигури трайна конкурентоспособност на България като туристическа дестинация. Тя представлява детайлизиран модел за развитие на туристическата индустрия, както и нужните управленски и административни действия на пазара, които да осигурят устойчиво развитие на сектора в краткосрочен, средносрочен и дългосрочен план. Актуализираната стратегия за устойчиво развитие на туризма е обезпечена с план за реализирането й до 2020 г. с конкретни времеви параметри за изпълнение. Планът за действие позволява предприемане на конкретни действия и мерки за стимулиране на устойчивия ръст в туризма. Като резултат от прилагането на Актуализираната национална стратегия през 2030 г. отличителните характеристики на България като туристическа дестинация ще бъдат: - туристическа дестилация с висококачествен туристически продукт, удовлетворяващ целевите потребители, с конкурентоспособно съотношение между качество и цена; - популярна туристическа дестинация за пътувания в четирите сезона, с добър имидж на туристическия пазар, разпознаваема и предпочитана от българските и чуждестранните туристи; - дестинация за устойчив туризъм – туризмът в България ще бъде сред водещите (структуро-определящи) сектори на националната икономика, който използва ефективно ресурсите на страната за създаване на нарастващ национален доход и добре платена трудова заетост, създава ресурси и условия за опазване и защита на околната среда и културно-историческото наследство, за социално благополучие на местните общности. Министерският съвет прие решение за бюджетната процедура за 2019 г. в срока, определен от Закона за публичните финанси. С решението се създава необходимата организация и координация между отделните разпоредители с бюджет в процеса на бюджетно планиране и съставяне на средносрочната бюджетна прогноза за периода 2019-2021 г. и на проекта на държавния бюджет за 2019 година. В решението са включени етапите, сроковете, разпределението на отговорностите и изискванията към разпоредителите с бюджет по съставянето на средносрочната бюджетна прогноза за периода 2019-2021 г. и проекта на държавния бюджет за 2019 година. Определят се основните правила, които следва да се спазват в рамките на бюджетния процес. Базата за разработване и актуализиране на средносрочната бюджетна прогноза за периода 2019-2021 г. и за съставяне на законопроекта за държавния бюджет на България за 2019 г. също са определени с акта. С бюджетната процедура за 2019 г. се определят сроковете и отговорностите на изпълнителната власт във връзка с функциите на Фискалния съвет в рамките на процеса по съставяне на бюджета. Бюджетната процедура е съобразена със сроковете по прилагането на механизмите и мерките, заложени в основните етапи на Европейския семестър за координация на икономическите политики през 2018 г. с цел укрепване на икономическото управление и осъществяване на наблюдение на макроикономическите дисбаланси. Спазването на процедурата създава условия за прозрачност и е елемент на доброто управление на публичните финанси. Тя обхваща всички бюджетни организации и юридически лица, контролирани от държавата и/или от общините, които не са част от консолидираната фискална програма, но попадат в обхвата на сектор „Държавно управление“. Осиновителите на дете до 5-годишна възраст ще имат право на 365 дни отпуск. Той ще може да се ползва от деня на предаването на детето за осиновяване, но не по-късно от навършване на 5-годишната му възраст. Това предвиждат промени в Кодекса на труда, които бяха одобрени от правителството. Те ще бъдат предложени за приемане от Народното събрание. Промените имат за цел да се гарантират равни права на осиновителите, да се осигури необходимата родителска грижа и семейна среда за отглеждане на децата и повишаване на мотивацията за осиновяване. С промените в Кодекса на труда се правят изменения и в разпоредбите на Кодекса за социално осигуряване, които регламентират обезщетенията при ползване на този вид отпуск. Размерът му ще е 90% от среднодневното брутно трудово възнаграждение или среднодневния осигурителен доход на лицето, върху който са внесени или дължими осигурителни вноски за периода от 24 календарни месеца, предхождащи месеца на настъпване на осигурителния риск. Когато осиновителката на дете до 5-годишна възраст или осиновителят, който сам е осиновил дете, не ползва отпуск за осиновяване, ще се изплаща парично обезщетение в размер на 50 на сто от обезщетението, на което са имали право. Ако след изтичане на отпуска в размер на 365 дни детето не е навършило 2-годишна възраст, осиновителката има право на допълнителен отпуск при отглеждане на дете до 2-годишна възраст, каквото право на отпуск има и рождената майка на детето. По време на този отпуск ще се изплаща обезщетение в размер, определен със Закона за бюджета на държавното обществено осигуряване за съответната година. Когато допълнителният отпуск не се ползва, осиновителката ще има право на обезщетение в размер 50 на сто от обезщетението, което се изплаща, ако се ползва отпускът. Предвид необходимостта да бъде променена подзаконовата нормативна уредба, която урежда редът, условията и необходимите документи за ползване на отпуските при осиновяване и за изплащане на обезщетения по време на ползването им, се предлага промените в Кодекса на труда да влязат в сила от 1 юли 2018 г. Министерският съвет прие решение, с което допълни одобрения през миналата година модел за централизирано персонализиране на български лични документи (БЛД) с децентрализирано административно обслужване. Допълнението предвижда в дейностите по реализиране на Централизираната система за персонализация на БЛД да бъде включено проектирането и изграждането на Централизирана система за електронна идентификация (ЦСЕИ). Това е необходимо поради изискването за наличие на записани данни за електронна идентификация в БЛД. Към датата на одобрение на модела за централизирано персонализиране на БЛД с децентрализирано административно обслужване ЦСЕИ е била част от обхвата на обществена поръчка, поради което изграждането й не е включено в модела. Към момента обаче процедурата за възлагане на обществената поръчка е прекратена. За да се осигури изпълнение на законовото изискване БЛД да бъдат носители на удостоверение за електронна идентичност, е необходимо двете системи – за електронна идентификация и за персонализация на БЛД, да бъдат изградени едновременно и в необходимата логическа съвместимост. Това ще предотврати забавяне или блокиране на производствения процес на БЛД. Министерският съвет одобри позицията на България за участие в Световния градски форум, който ще се проведе в Куала Лумпур, Малайзия, между 7 и 13 февруари 2018 г. В рамките на форума, за първи път след конференцията в Кито от октомври 2016 г., ще бъде обсъдено на високо ниво изпълнението на Новия градски дневен ред на ООН. Темата на събитието е „Градовете 2030, градове за всички: изпълнение на Новия градски дневен ред на ООН“. Форумът ще постави фокус върху Новия градски дневен ред на ООН като инструмент и ускорител за постигане на Дневния ред за устойчиво развитие 2030 и целите за устойчивото развитие. Позицията на България гласи, че Новият градски дневен ред на ООН отбелязва общата визия и политически ангажимент за устойчиво градско развитие и призовава за конкретни действия на глобално, национално и местно ниво. Страната ни ще отбележи, че е важно да се полагат повече усилия за балансирано териториално развитие, като се спомогне и финансирането на по-малките населени места с цел намаляване на негативните демографски тенденции. Новият градски дневен ред на ООН има надежден партньор за постигане на целите си – Градският дневен ред на ЕС, който предоставя рамка, ориентирана към резултатите, като определя 12 партньорства за сътрудничество. България подкрепя изпълнението на Новия дневен ред за градовете и ще продължи да предприема действия за прилагането му на национално ниво. Правителството дава съгласието си за освобождаването на началника на НСО Министерският съвет дава съгласието си генерал-лейтенант Ангел Антонов да бъде освободен от длъжността началник на Националната служба за охрана. Ген. Антонов е депозирал пред Президента на Република България писмо, с което желае да бъде освободен от поста. Решението на Министерския съвет във връзка със съгласувателно писмо от администрацията на Президента, каквото е изискването на Закона за НСО. Приходи в размер на 470 млн. лв. ще бъдат събрани във фонд „Сигурност на електроенергийната система“ през 2018 г. Това е предвидено в бюджета на фонда, одобрен от Министерския съвет. Близо половината от тези приходи – 220 млн. лв., се очаква да бъдат от продажба на квоти въглеродни емисии. Със събраните средства ще бъдат покривани разходите на Националната електрическа компания, включително и за минали регулаторни периоди, произтичащи от статута й на обществен доставчик според Закона за енергетиката. Фонд „Сигурност на електроенергийната система“ бе създаден през м. юли 2015 г. с цел покриване на разходите на обществения доставчик, произтичащи от задълженията му за изкупуване на електроенергия по преференциални цени. По закон във фонда се събират по 5% от месечните приходи от продажба на електроенергия на производителите и вносителите в страната, от таксите за достъп и пренос на електрическа енергия и природен газ, както и от достъп и съхраняване на природен газ. Във фонда постъпват и приходите от продажба на квоти емисии парникови газове.", "date": "2018.01.31", "title": "Вижте какво реши Министерският съвет днес"}
{"url": "https://www.24chasa.bg/novini/article/6691058", "text": "Катастрофа между две коли на бул. \"Васил Левски\" и улица \"Искър\" до Математическата гимназия в София предизвика задръстване.                                                                                                                                                                                                                                                                                                                                                                                                                                                                                                                                                                                                                                              ", "date": "2018.01.31", "title": "Катастрофа между две коли предизвика задръстване в София (Снимки)"}
{"url": "https://www.24chasa.bg/novini/article/6691067", "text": "Четирима души са обвинени във връзка с отвличането на Адриан Златков. Един от тях е Ивайло Борисов, известен с прякора Ториното. Другите са двама негови приятели и гаджето на единия от тях, научи \"24 часа\". Очаква се по-късно прокуратурата и МВР да съобщят повече за повдигнатите обвинения. Адриан Златков беше отвлечен в края на август, а на 11 септември беше пуснат на свобода, след като родителите му платиха откуп.", "date": "2018.01.31", "title": "Ториното, 2-ма мъже и жена обвинени във връзка с отвличането на Адриан Златков"}
{"url": "https://www.24chasa.bg/novini/article/6691069", "text": "„Във връзка с горещия дебат “за” и “против” ратификацията на Истанбулската конвенция, г-н Цветан Цветанов лъже, че по време на заседание на съвета на ПЕС в Лисабон съм подкрепила конвенцията. На нито един международен форум не съм гласувала за нея. ГЕРБ, очевидно ползвайки вътрешна информация от ПЕС, подвеждат българските граждани. Те показват списък с регистриралите се за участие във форума, представяйки го като списък на гласувалите\". Това написа лидерът на БСП Корнелия Нинова във фейсбук. Позицията ми е последователна и ще остане такава отначало и докрай. И като политик, и като жена, винаги ще се боря за правата на жените. Но също така, винаги ще се боря против това- жените да бъдат употребявани като знаме за налагане, насила, на българското общество на джендър идеологията и т.нар.социален,а по същество- трети пол, както и срещу въвеждането им в българските училища. Да пазим децата!” - завърши Нинова. ", "date": "2018.01.31", "title": "Нинова: Цветанов лъже, че съм подкрепила Истанбулската конвенция"}
{"url": "https://www.24chasa.bg/novini/article/6691081", "text": "Валутният курс на десетте най-популярни криптовалути постепенно пада на борсата CoinMarketCap. Регистриран бе спад до 13%. Основната световна криптовалута поевтиня най-много – само за едно денонощие курсът на биткойна спадна с около $1000 и за кратко време бе под $10 000, предава  . Борсата Bitfinex фиксира курс на биткойна на ниво $9 900, а в другата популярна борса Bitstamp, 1 BTC падна до $9 731. Сега курсът на биткойна е на нивото от месец ноември 2017 година. Ethereum курсът спадна с 6% до $1 121 и това е рекордно ниска цена за месец януари, която е на нивото от края на декември миналата година. Ripple поевтиня само с $0,1. Но поради големия брой цифрови монети на тази криптовалута, нейната капитализация спадна с $5 милиарда. Една от причините за толкова рязкото падане курса на всички криптовалути е хакването на японската криптоборса Койнчек (Coincheck), от която неизвестни засега лица откраднаха криптовалути за $500 милиона. Създателите на борсата обещаха да върнат 90% от тези средства, но правителството на Япония вече се зае с анализа на ситуацията и това оказва влияние на криптопазара. Да си припомним, че само преди три месеца биткойнът струваше $6000. Аналитиците на криптопазара считат, че ако няма други подобни негативни събития, през месец март можем да очакваме нов ръст в цените на цифровите валути и напомнят, че едновременният масов спад на цената на всички криптовалути може да се използва от някои хора за много изгодни покупки и сделки.", "date": "2018.01.31", "title": "След хакването на Койнчек, курсът на биткойна падна под 10 000 долара"}
{"url": "https://www.24chasa.bg/novini/article/6691114", "text": "Грипна ваканция ще бъде обявена в Пловдив от следващата седмица. Това съобщи градоначалникът Иван Тотев, предаде „Фокус”. Тотев е изготвил предложение за ваканцията до Регионалното управление на образованието, което ще внесе днес. Той предлага в дните 7, 8 и 9 февруари учениците да бъдат в грипна ваканция. Така тя ще се слее с междусрочната ваканция. „По този начин учениците ще имат цяла седмица, през която с родителите си ще могат да се организират и да отидат на планина, за да се лекуват на по-чист въздух”, каза Тотев. По думите му предстои предложението да се обсъжда.", "date": "2018.01.31", "title": "Обявяват грипна ваканция в Пловдив от следващата седмица"}
{"url": "https://www.24chasa.bg/novini/article/6691102", "text": "Правителството одобри проекта на споразумение между българската Агенция за ядрено регулиране и Комисията за ядрено регулиране на САЩ за обмен на техническа информация и сътрудничество в областта на ядрената безопасност, съобщи пресслужбата на кабинета. Подписването му се налага поради изтичане на срока на действащото споразумение. Проектът не се различава по същество от досегашния документ. Той предвижда предоставяне на информация между страните в областта на ядрената безопасност, радиационната защита, управлението на радиоактивни отпадъци, решенията, свързани с безопасността и въздействието върху околната среда, експлоатационния опит, включително инциденти в ядрени съоръжения.", "date": "2018.01.31", "title": "България и САЩ продължават общата си работа в областта на ядрената безопасност"}
{"url": "https://www.24chasa.bg/novini/article/6691121", "text": "Осиновителите на дете до 5-годишна възраст ще имат право на 365 дни отпуск. Той ще може да се ползва от деня на предаването на детето за осиновяване, но не по-късно от навършване на 5-годишната му възраст. Това предвиждат промени в Кодекса на труда, които бяха одобрени от правителството. Те ще бъдат предложени за приемане от Народното събрание. Промените имат за цел да се гарантират равни права на осиновителите, да се осигури необходимата родителска грижа и семейна среда за отглеждане на децата и повишаване на мотивацията за осиновяване. С промените в Кодекса на труда се правят изменения и в разпоредбите на Кодекса за социално осигуряване, които регламентират обезщетенията при ползване на този вид отпуск. Размерът му ще е 90% от среднодневното брутно трудово възнаграждение или среднодневния осигурителен доход на лицето, върху който са внесени или дължими осигурителни вноски за периода от 24 календарни месеца, предхождащи месеца на настъпване на осигурителния риск. Когато осиновителката на дете до 5-годишна възраст или осиновителят, който сам е осиновил дете, не ползва отпуск за осиновяване, ще се изплаща парично обезщетение в размер на 50 на сто от обезщетението, на което са имали право. Ако след изтичане на отпуска в размер на 365 дни детето не е навършило 2-годишна възраст, осиновителката има право на допълнителен отпуск при отглеждане на дете до 2-годишна възраст, каквото право на отпуск има и рождената майка на детето. По време на този отпуск ще се изплаща обезщетение в размер, определен със Закона за бюджета на държавното обществено осигуряване за съответната година. Когато допълнителният отпуск не се ползва, осиновителката ще има право на обезщетение в размер 50 на сто от обезщетението, което се изплаща, ако се ползва отпускът. Предвид необходимостта да бъде променена подзаконовата нормативна уредба, която урежда редът, условията и необходимите документи за ползване на отпуските при осиновяване и за изплащане на обезщетения по време на ползването им, се предлага промените в Кодекса на труда да влязат в сила от 1 юли 2018 г.", "date": "2018.01.31", "title": "Осиновителите на дете до 5-годишна възраст\nще могат да ползват 365 дни отпуск"}
{"url": "https://www.24chasa.bg/novini/article/6691149", "text": "Правителството одобри мерки за намаляване на корупционния риск при налагане на административните наказания, най-разпространени от които са глобите и имуществените санкции, съобщи пресслужбата на кабинета. Мерките са предложени от Междуведомствената работна група, създадена със заповед на министър-председателя. В шестмесечен срок министрите и председателите на държавните агенции ще трябва да изготвят анализ на административно-наказателните разпоредби на законите, за чието изпълнение отговарят пряко или чрез второстепенните си разпоредители. Въз основа на него ще се подготвят предложения за законодателни промени. До независимите комисии и еднолични органи, създадени със закон, ще бъде отправена покана също да направят такъв анализ. Идентифицираните принципни слабости в нормативната уредба ще бъдат изпратени и на общинските съвети, за да ги подпомогнат при приемането на наредби, които уреждат административните нарушения и наказания. Като слаби места в законодателството може да бъдат определени, например, съществуването на няколко контролни органа за едно и също нарушение, без ясни или с припокриващи се пълномощия; неясни текстове, които позволяват различни преценки дали е извършено нарушение; необосновано широки диапазони между минималния и максималния размер на санкциите, които дават възможности за субективизъм при определяне на наказанието и т. н. Работна група, създадена от вицепремиера по правосъдната реформа, ще трябва да изготви предложения за промени в Закона за административните нарушения и наказания след широки предварителни консултации със заинтересованите институции. Промените ще бъдат насочени към въвеждане на определения за основни понятия в Закона като \"маловажен случай\", \"повторно нарушение\", \"системно нарушение\", с цел недопускане на противоречиво прилагане, както и към уреждане на възможност за контрол върху незаконосъобразните резолюции за прекратяване на административнонаказателни производства, въпреки безспорно извършено нарушение. Ще се обсъди и възможността да се ускори производството по административното наказание и изпълнението на наложените мерки, когато нарушението бъде признато от извършителя и не се оспорва пред съда, чрез сключване на споразумение и налагане на санкция в по-малък размер, точно определена със закон. За да се защити общественият интерес и да не се допуска използването на нормативната уредба за корупционни практики, критериите за сключване на такова споразумение ще са ясно и изчерпателно изброени. Ще бъдат обсъдени и забрани за сключването му - например в случаите, когато са застрашени животът или здравето на хората или е увредена околната среда; когато на нарушителя са били налагани наказания или санкции за същия вид нарушение за определен период; когато спрямо нарушителя са прилагани принудителни административни мерки за последната година; когато спрямо нарушението има обществено възмущение. В тримесечен срок следва да се разпише и концепция за създаването на централизиран регистър на административнонаказателните производства, включително съдържанието, поддържането, вписването на постановления в него, допълниха от МС.", "date": "2018.01.31", "title": "Кабинетът одобри мерки за намаляване на корупцията при налагане на глоби"}
{"url": "https://www.24chasa.bg/novini/article/6691172", "text": "Американска порно актриса отрече да е имала афера с Доналд Тръмп, по времето, когато той вече е бил женен за Мелания Тръмп, предаде Асошиейтед прес, цитирана от БТА.  Порнозвездата Стефани Клифорд, известна с творческия псевдоним Сторми Даниълс, отрече медийните спекулации в изявление, разпространено от адвоката й Кийт Дейвидсън. На 12 февруари в. \"Уолстрийт джърнъл\" написа, че по време на предизборната кампания на Тръмп е била платена сумата от 130 000 долара на Сторми Даниълс, за да премълчи, че е имала сексуални отношения с милиардера през 2006 година. Белият дом отрече тези твърдения на изданието, припомня Франс прес. След това Мелания Тръмп обаче не придружи Доналд Тръмп на Световния икономически форум в Давос и това породи спекулации за отношенията в първото американско семейство. В миналото Мелания защитаваше открито съпруга си срещу обвиненията за сексуален тормоз и посегателства, отправени към него. По повод спекулациите за отношенията между Мелания и Доналд Тръмп говорителката на първата дама Стефани Гришам ги определи като напълно неверни и каза, че Мелания се е концентрирала върху своята роля на първа дама и върху семейството си. Миналата седмица сп. \"Ин тъч\" публикува интервю на Сторми Даниълс от 2011 г., в което тя твърди, че е имала сексуални отношения с Тръмп през юли 2006 г. по време на турнир по голф близо до езерото Тахо. По това време Мелания Тръмп тъкмо била родила син на Тръмп. Вчера вечерта, докато американците слушаха речта на Тръмп в Конгреса и следяха какво ще е поведението на първата дама, порноактрисата участва в емисията на популярния телевизионен водещ Джими Кимел в телевизия Ей Би Си. Тя обаче отказа да отговаря на неудобни въпроси и се смееше смутено, когато такива й бяха зададени. Когато водещият Кимел й прочете пасаж от интервюто й за сп. \"Ин тъч\", актрисата възкликна: \"Мислех, че съм поканена в ток шоу, а не във филм на ужасите\". Междувременно след речта на Тръмп, в медиите бе коментирано, че усмивките на Мелания са се броили на пръсти по време на словото на съпруга й. Най-широката си усмивка тя отправи само при влизането си в залата. През повечето време Мелания Тръмп запази обичайното си сдържано изражение и това накара коментатори да се опитват да тълкуват избора на тоалета й. Тя беше избрала кремав костюм с панталон. Според анализатори така тя правела шеговита препратка към демократката Хилари Клинтън, която обича да носи костюми с панталон. Според други анализатори кремавото бяло е шеговита препратка към тоалетите, които демократките в Конгреса избраха да носят миналата година в знак на защита на правата на жените срещу новоизбрания президент, поканен тогава да говори пред двете камари на Конгреса.", "date": "2018.01.31", "title": "Американска порно актриса отрече да е имала афера с Доналд Тръмп"}
{"url": "https://www.24chasa.bg/novini/article/6691167", "text": "Първият украински космонавт Леонид Каденюк е починал скоропостижно на 67-годишна възраст, съобщи агенция УНН, цитирана от ТАСС. Каденюк се е споминал, докато е бил в киевския парк \"Царско село\" преди пристигането на екип на спешната помощ, предава БТА.  Той е роден на 28 януари 1951 година в с. Клишковци в Черновицка област. След завършване на висше военно авиационно училище той постъпва в Центъра за подготовка на космонавти \"Юрий Гагарин\". В космоса той полита през 1997 година, когато изкарва 15 денонощия на борда на космическата совалка \"Колумбия\" в качеството на специалист по полезния товар.", "date": "2018.01.31", "title": "На 67 години почина първият украински космонавт"}
{"url": "https://www.24chasa.bg/novini/article/6691184", "text": "Две жени от Габрово са били измамени с общо над 7000 лева. Сигналите са били подадени в полицията вчера. Това съобщиха днес от ОД на МВР, цитирани от БТА. И двете обаждания са били по сценария за \"оказване на съдействие при полицейска операция за залавяне на телефонни измамници\". Едната жена, на 64 години, била ощетена с 2840 лева, а другата жена, 74-годишна - с 4250 лева. По случаите са започнали досъдебни производства. Криминалистите отново припомниха, че полицията не иска пари от гражданите, за да си свърши работата, а институциите не събират пари на ръка. При всяко съмнително обаждане с искане на пари възрастните хора незабавно трябва да позвънят на тел. 112 и да се свържат с близките си.", "date": "2018.01.31", "title": "Измамиха жени от Габрово с над 7000 лева по схемата \"помощ на полицията\""}
{"url": "https://www.24chasa.bg/novini/article/6691192", "text": "На 1 февруари държавният глава Румен Радев ще бъде на работно посещение в Брюксел, съобщиха от прессекретариата на държавния глава. В рамките на визитата си президентът ще бъде приет от Негово Величество краля на белгийците Филип. Държавният глава Румен Радев ще разговаря и с представители на българската общност в Кралство Белгия. В срещата участие ще вземе и вицепрезидентът Илияна Йотова. Румен Радев и Илияна Йотова ще присъстват на тържествен концерт, с който в Брюксел се отбелязва официално откриването на Българското председателство на Съвета на ЕС. Държавният глава ще отправи приветствие към гостите на спектакъла, който ще се състои в Центъра за изящни изкуства BOZAR. При посещението си президентът ще бъде придружаван от съпругата си Десислава Радева.", "date": "2018.01.31", "title": "Президентът Румен Радев ще посети Брюксел"}
{"url": "https://www.24chasa.bg/novini/article/6691183", "text": "Бургаският апелативен съд е потвърдил наложения запор на имот в Созопол, собственост на бизнесмена Иво Прокопиев.  Решението на съда е от 30 януари, потвърдиха от пресофиса на институцията. С него апелативните магистрати потвърждават решението на Бургаския окръжен съд за запор на вила на Прокопиев, която се намира в местността \"Буджака\" в Созопол. Делото бе образувано по искане на Комисията за отнемане на незаконно придобито имущество (КОНПИ) след установено несъответствие между доходите и имуществото на Прокопиев.  Той обаче обжалва решението на Бургаския окръжен съд пред апелативния. Искането на КОНПИ е за обезпечаване на бъдещ иск в размер на 200 млн. лева, казаха от съда. ", "date": "2018.01.31", "title": "Потвърдиха запор на имот на Прокопиев, бъдещият иск за 200 млн. лева"}
{"url": "https://www.24chasa.bg/novini/article/6691239", "text": "\"Област Варна е получила европейско финансиране стойност 357 264 598.54 лева. Тези средства са сбор от средствата по проекти, средства от финансови посредници и средства, инвестирани чрез преки бенефициенти (например МОН). Най-много са реализираните проекти в област Варна - 415 за над 324 милн. лв. До момента от общата сума са усвоени 80 млн. лв., но повечето проекти са за 2-3 години и сумите се изплащат на траншове\". Това каза управителят на областния информационен център Варна Виктория Николова. За зимния семестър на текущата учелна година в област Варна са отпуснати стипендии на обща стойност 752 000 лв., като 282 са за специални постижения и 470 за отличен успех. Фирми на територията на областта са получили финансиране чрез Оперативна програма „Инициатива за малки и средни предприятия“ на стойност 29 689 223 лв. По обща стойност на реализираните проекти първенец е област Варна с 202,7 млн. лв., а на последно място е Бяла с близо 179 млн. лв. По думите на Виктория Николова обнадеждаващ е фактът, че вече всички общини в областта са активни и търсят реализация по европроекти.", "date": "2018.01.31", "title": "Варна реализира европроекти за над 350 млн. лв."}
{"url": "https://www.24chasa.bg/novini/article/6691251", "text": "Правителството прие отчет за свършената работа по общински програми за справяне с проблема с уличните кучета за 2016 г. Общият брой на уличните кучета от всички общини, е 25 861, съобщиха от пресслужбата на Министерския съвет. През 2013-та г. те са били 35 383. За 2016 година е отчетено незначително повишаване на броя им с едва 0,97 %. През същата година приютите в страната са се увеличили от 41 на 44. Според властите се наблюдава трайна тенденция на увеличаване броя на регистрираните и въведени в интегрираната информационна системата ВетИС домашни кучета през 2016 г. – 33 882. През 2015 г. техният брой е бил 29 215.", "date": "2018.01.31", "title": "Броят на уличните кучета е намалял значително"}
{"url": "https://www.24chasa.bg/novini/article/6691281", "text": "Три лунни явления ни очакват през днешния ден. Астрономическото шоу ще бъде наблюдавано от Северна и Южна Америка. Ако имаме късмет, над България ще видим неговия финал. НАСА излъчва явлението на живо в YouTube канала си.  Днешното лунно затъмнение съвпада с явлението, наричано „кървава” Луна. При него слънчевите лъчи минават през земната атмосфера и оцветяват Луната в червеникаво-оранжево. Освен това, естественият ни спътник е максимално близо до нас -имаме и Супер Луна, .т.е. се вижда максимално голяма. Няма нищо фатално в тези съвпадения, успокояват астрономите.", "date": "2018.01.31", "title": "НАСА излъчва на живо Кървавата Луна (Видео)"}
{"url": "https://www.24chasa.bg/novini/article/6691303", "text": "Посредникът на ООН в спора за името Матю Нимиц след визитата си в Атина днес пристигна в Скопие за двудневни разговори с македонското държавно ръководство, съобщи МИА. Нимиц сутринта бе в скопския хотел \"Холидей ин\" със своите сътрудници, но не даде изявление за медиите, предаде БТА. Очаква се Нимиц да бъде приет от президента Георге Иванов, премиера Зоран Заев, а ще има срещи и с министъра на външните работи Никола Димитров, с лидера на ВМРО-ДПМНЕ Християн Мицкоски и с председателя на Демократичния съюз за интеграция Али Ахмети.", "date": "2018.01.31", "title": "Посредникът на ООН в спора за името на Македония пристигна в Скопие"}
{"url": "https://www.24chasa.bg/novini/article/6691257", "text": "В сряда, 31 януари, Германия даде разрешение за строеж и експлоатация на планирания газопровод „Северен поток 2“ в свои териториални води, а също и полагането на тръби в сухопътния участък в района на Любмин в близост до Грайфсвалд, провинция Мекленбург-Предна Померания. Съответната информация е публикувана на официалната интернет страница на оператора Nord Stream 2 AG. От публикуваното съобщение става ясно, че издаденото одобрение е за участък от тръбопровода с приблизителна дължина от 55 километра. Разрешението е дадено в пълно съответствие със Закона за енергийната индустрия (EnWG), предава \"Фокус\".  „Това разрешение е важен крайъгълен камък в сложния процес за разрешаване на проекта като цяло\", увери Йенс Ланге, един от мениджърите на компанията. Експертът допълни, че при изготвянето на разрешителното са взети предвид интересите на всички заинтересовани страни, включително на представителите на туристическата индустрия. В началото на ноември 2017 г. \"Северен поток 2“ получи одобрението на минния орган на Щралзунд за разгръщане на строителни дейности в района на германския континентален шелф (еквивалентен на германската изключителна икономическа зона (ИИЗ)). Националните процедури за издаване на разрешителни в другите четири държави по маршрута - Русия, Финландия, Швеция и Дания - продължават по план. Операторът е изпълнил всички изисквания и очаква разрешенията да бъдат издадени навреме за планираното стартиране на строежа през 2018 г., се казва още в текста.", "date": "2018.01.31", "title": "Германия разреши строежа на \"Северен поток 2\" в свои териториални води"}
{"url": "https://www.24chasa.bg/novini/article/6691335", "text": "Полицията и прокуратурата в Пазарджик са започнали разследване за смъртта на бебе на 40 дни, което днес преди обяд е било закарано  мъртво в болницата в Пазарджик, съобщи за \"24 часа\" говорителят на полицията Мирослав Стоянов. Невръстното момченце е било докарано в спешното отделение от родителите си, роми от местното село Огняново. Според директора на областната болница д-р Васил Вълчев детето е било мъртво. Въпреки това лекарски екип е опитал да го реанимира, но безуспешно. Все още не е ясно каква е причината за смъртта на пеленачето, но лекари допускат че се касае за сериозен здравословен проблем. Назначена е аутопсия, която трябва да установи точните причини за смъртта на детето.", "date": "2018.01.31", "title": "Разследват смъртта на 40-дневно бебе, закарано мъртво в болницата в Пазарджик"}
{"url": "https://www.24chasa.bg/novini/article/6691548", "text": "Тридесет и пет годишният сомнамбул Ранди Фотисейн паднал от осмия етаж от апартамента си в Ню Йорк и като се събудил, разбрал че е само със счупен крак, съобщава в. \"Метро\". Късметлията прелетял покрай шест етажа, като се приземил на строително скеле. Там го открили спасителните екипи. Инцидентът станал в 5 часа сутринта, предава БТА.  Ранди се отървал само със счупен крак и наранявания на ребрата и гръбнака. По думите на майка му нюйоркчанинът бил лунатик и преди сън пиел сънотворни. \"Тревожа се за него, тъй като следващия път може и да не му провърви\", каза жената.", "date": "2018.01.31", "title": "Сомнамбул падна от 8-ия етаж на апартамент в Ню Йорк и оцеля"}
{"url": "https://www.24chasa.bg/novini/article/6691560", "text": "Правителството издаде държавна гаранция до 50 млн. лв. по Закона за кредитиране на студентите и докторантите за 2018 г. за новите отпуснати кредити през бюджетната година. Финансовата подкрепа се изразява в гарантиране на главницата и лихвите по кредитните задължения. Това съобщиха от правителствената информационна служба.  Въз основа на решението министърът на образованието и науката подписва от името на правителството споразуменията за издаване на държавна гаранция за отпускане на кредити по ЗКСД през 2018 г. с петте банки, подписали типовия договор – „Банка ДСК“ ЕАД, „Райфайзенбанк (България)“ ЕАД, „Алианц Банк България“ АД, „Юробанк България“ АД и „Първа инвестиционна банка“ АД. Договорените кредити по реда на ЗКСД през предходните години са гарантирани от държавата до тяхното пълно погасяване.", "date": "2018.01.31", "title": "Държавата гарантира до 50 млн. лева за кредитиране на студенти и докторанти"}
{"url": "https://www.24chasa.bg/novini/article/6691583", "text": "Гръцките банки ще продължат да подобряват своята ликвидност, но все още са далеч от пълното си възстановяване, смята международната рейтингова агенция Стандард енд Пуърс (Standard & Poor's). В доклад, цитиран от в. \"Катимерини\", агенцията изтъква, че 2018-а ще бъде важна година за Гърция и нейните банки, тъй като се очаква страната да се оттегли от спасителната програма през лятото. Във връзка с това се прави изводът, че щетите, нанесени на гръцките банки от необслужваните лоши кредити, ще останат на изключително високи нива в следващите 2-3 години и че финансово-кредитните институции ще продължат да носят тежестта от тях, предава БТА. Стандард енд Пуърс изнася данни, които показват, че през септември 2017 г. 51,6 на сто от заемите, предоставени от гръцките банки, са се натъкнали на проблеми и че те ще продължат да се борят, за да постигнат значително намаляване на ръста на необслужваните кредити. За да продължи подобряването в сектора, трябва да се подобрят още повече условията в икономическата и политическа среда и да се повиши доверието на вложителите и инвеститорите, преценяват от агенцията.", "date": "2018.01.31", "title": "Стандард енд Пуърс: Гръцките банки бележат напредък, но имат път да извървят"}
{"url": "https://www.24chasa.bg/novini/article/6691586", "text": "Работодатели поискаха отпадане или промяна на ограничението общият брой на граждани от трети държави, работещи за местния работодател, да не надвишава 10 на сто от средносписъчната численост на наетите по трудово правоотношение български граждани. Искането беше представено по време на заседание на Националния съвет за тристранно сътрудничество от председателя на АИКБ Васил Велев и от заместник-председателя на БСК Димитър Бранков, съобщи БТА. На заседанието се разглеждат предложения за промени в Закона за трудовата миграция и трудовата мобилност. Според Васил Велев е необходимо заложеното ограничение да отпадне или да се увеличи от 10 на сто до 30 на сто. От БСК подкрепят предложението на Велев, макар че имат по-скромни искания ограничението да се измени от 10 на 20 на сто от средносписъчния състав. Бизнесът аргументира предложенията с нуждите на пазара на труда. Поради неблагоприятните демографски тенденции, на сто напуснали пазара на труда, влизат едва шейсет и трима, а пет -шест заминават за чужбина. Потребностите растат във връзка с ръста на БВП и на индустрията, каза Васил Велев. Той заяви, че има огромен недостиг на човешки ресурси във всички сектори. По думите му вчера са изнесени данни, че БВП би бил с четири милиарда по-голям, ако нямаше този недостиг на човешки ресурси, а според данни на МВФ загубата или пропуснатата полза е още по-голяма- седем процента по-малък БВП или 7 милиарда лева. Работодателите посочиха, че в Румъния има цял завод с виетнамски работници. КТ \"Подкрепа\" е категорично против предложението на работодателите, което според тях е в посока осъществяване на трудов и социален дъмпинг и цели да се задържат заплатите в момент, в който има условия за повишаването им, каза Ваня Григорова, икономически съветник на КТ \"Подкрепа\". Синдикатите са и против предложението да бъде премахнат задължителният в момента характер на обсъждането със социалните партньори в случаите, в които местен работодател е изпратил искане за внос на работници от трети държави, когато броят им надвишава 10 на сто от средносписъчната численост на наетите по трудово правоотношение български граждани . Григорова заяви, че е крайно време да бъде проведен открит разговор, без мишкуване и с ясни аргументи и доказателства за фактите, базирани на официални данни, не с внушения и неистини - колко и какви са свободните работни места и защо работодателите осъществяват дългогодишен натиск върху управляващите за улесняване на вноса на работници от трети държави в ущърб на българския работник. Тя цитира данни на Агенцията по заетостта към 16 януари 2018 г. , които сочат, че са обявени едва 9511 свободни работни места. Регистрираните безработни към края на декември са над 232 хил. души. \"И преди някой за пореден път да обяви българския работник за търтей, напомняме, че в момента, в който той отиде в чужбина, работи и пълни бюджета на другата държава с данъци и осигуровки\", заявяват от КТ \"Подкрепа\" в становище по проектопромените. Предложенията за промени бяха представени от социалния министър Бисер Петков. Той уточни, че промените се правят поради необходимостта до 23 май 2018 г. България да въведе в националното си законодателство изискванията на европейска директива за условията за влизане и пребиваване на граждани на трети държави с цел провеждане на научно изследване, следване, стаж, доброволческа дейност, програми за ученически обмен или образователни проекти и работа по програми \"au pair\" . С директивата се цели да се увеличи привлекателността на ЕС като място за работа в областта на научните изследвания, за придобиване на висше образование и за други културни и социални програми за обмен, пише в мотивите към законопроекта. В тях се отбелязва още, че според изследване на ЕК от 2010 г. от общо 3,7 милиона международни студенти по целия свят, 1,2 милиона се обучават в ЕС. В сравнение с общия брой на студентите в ЕС делът на студентите от трети държави намалява и е малко над 5 процента. В същото време чуждестранните студенти съставляват над 10 на сто от студентите в Австралия, Нова Зеландия и Швейцария. Що се отнася до изследователите, според ЕК ще е необходим още 1 милион изследователи, за да се постигне целта на стратегията \"Европа 2020\" за увеличаване на инвестициите в научноизследователска и развойна дейност до 3 на сто от БВП. От синдикатите и от бизнеса нямат възражения към синхронизирането на законодателството с европейската директива.", "date": "2018.01.31", "title": "Бизнесът поиска още облекчения за наемането на работници от трети страни"}
{"url": "https://www.24chasa.bg/novini/article/6691588", "text": "В рамките на посещението си в сръбската столица председателят на Европейския парламент Антонио Таяни отбеляза, че шестмесечното ротационно председателство на Съвета на ЕС, което България пое в началото на годината, е възможност за Брюксел да продължи да подобрява отношенията си със страните от Балканския полуостров, отбелязва сръбското електронно издание „Политика“. В Белград италианският политик се срещна с председателя на парламента Мая Гойкович, с която обсъди усилията на Сърбия за членство в Общността и увери, че Брюксел признава напредъка, постигнат от страната, предаде \"Фокус\". Председателят на ЕП посочи, че в ситуацията, в която се намира регионът, ролята на Белград е изключително важна, защото – съгласно думите на италианеца, стабилни Балкани означават също и стабилен ЕС.", "date": "2018.01.31", "title": "Таяни: Българското председателство е възможност за по-добри отношения със Западните Балкани"}
{"url": "https://www.24chasa.bg/novini/article/6459518", "text": "През 51 онлайн канала се разпространява съдържанието от изданията на Медийна група България (МГБ) -  . По този начин то стига до над 2 милиона български потребители в страната и в чужбина. Най-много  медийни канали  има брандът „24 часа” – общо 10, между които десктоп и мобилни сайтове, фейсбук и туитър канали, както и други мултимедийни платформи.   Друг от сайтовете на МГБ – на  , е номер 1 в своя сегмент, показват данните на Gemius. Неговото съдържание се разпространява чрез 5 онлайн платформи. Всички останали сайтове от групата на МГБ имат ръст през 2017 г., като при повечето той е двуцифрен. 24  – десктоп сайт, над 100 000 уникални посетители на ден  – мобилен сайт,  над 120 000 уникални на ден „24 часа” – Instant Article новини с Facebook – над 40 000 уникални на ден „24 часа” – AMP новини с Google – над 25 000 уникални на ден Facebook  профил на 24  – над 1 500 000 reach, 188 000 абонати Facebook  профил на m.24  – над 20 000 reach, над 7000 абонати Tweeter профил -   – 17 000 абонати Viber профил -   - над 3100 абонати Приложение на „24 часа” за iOS Приложение на „24 часа” за Android  – над 20 000 уникални на ден  – над 5000 уникални на ден  – Instant Article новини с Facebook – над 5 000 уникални на ден Facebook  профил на Bgfermer.bg – близо 100 000 reach, 23 000 абонати В строеж:    – AMP новини с Google 168  – над  20 000 уникални на ден Facebook  профил на 168  – близо 100 000 reach, 17 000 абонати 168  – Instant Article новини с Facebook - 5000 уникални на ден 168  – AMP новини с Google - над 2000 уникални на ден  – над  10 000 уникални на ден  – 10 000 уникални на ден Facebook  профил на Bgdnes.bg – близо 20 000 reach,  над 6000 абонати Instant Article новини с Facebook - над 5000 уникални на ден В строеж: Bgdnes.bg – AMP новини с Google – около 20 000 уникални на ден Facebook  профил на   – близо 50 000 reach,  над 8500 абонати Viber профил -    - над 1000 абонати Instant Article новини с Facebook - над 5000 читатели на ден В строеж: AMP новини с Google  – над 15 000 уникални на ден Facebook  профил на Mama24.bg – над 100 000 reach,  над 8100 абонати Instant Article новини с Facebook В строеж: AMP новини с Google 24  – около 12 000 уникални на ден m.24zdrave – около 4000 на ден  Facebook  профил на 24  – над 8000 reach,  над 1000 абонати Instant Article новини с Facebook В строеж: AMP новини с Google  – около 4500 уникални на ден  - около 2000 уникални на ден Facebook  профил на   – 1256 reach,  над 500 абонати Instant Article новини с Facebook - около 2000 читатели на ден В строеж: AMP новини с Google  – около 8 500 уникални на ден   - над 5000 уникални на ден Facebook  профил на   – около 20 000 reach,  над 10 000 абонати Instant Article новини с Facebook - около 2000 читатели на ден В строеж: AMP новини с Google  – около 6000 уникални на ден Facebook  профил на MediaMall.bg – над  5300 reach,  над 3000 абонати", "date": "2018.01.31", "title": "10 онлайн канала със съдържание на \"24 часа\", 51 общо за Медийна група България"}
{"url": "https://www.24chasa.bg/novini/article/6691666", "text": "Прокурор от Районната прокуратура в Стара Загора подкрепи в съда мъж-ищец, който желае да бъде признат за жена. Предстои Районният съд да се произнесе по делото в законния 30-дневен срок въз основа на събраните доказателства и разпитите на свидетели. Последното заседание по делото се е провело във вторник, научи \"24 часа\". По него са приложени комплексна психолого-психиатрична експертиза, изготвена от столични специалисти, и медицински документи от изследвания, извършени в други страни на Европейския съюз. Напоследък съдебната практика е подобни молби да се уважават, коментират юристи. Ищецът К.Х. живее в чужбина, но постоянинят му адрес е в родния му град Стара Загора. Той е роден през 1990 г. Пред съда твърдял, че винаги се е чувствал жена, бил провел и хормонално лечение в тази посока. Но към операция за премахване на мъжките му първични полови белези щял да пристъпи чак когато съдът го признае официално за жена. Подобно дело, но с обратен знак, в Стара Загора нашумя през ноември 2015 г., защото се оказа първото в града на липите от такъв характер. Тогава жената Я.Т., на около 45 години, пожела да бъде призната за мъж, какъвто се чувствала от 11-годишна възраст. Тогава Районният съд в Стара Загора не призна родената като жена Я.Т. за мъж, но това направи по-късно Върховният касационен съд, където делото се гледа на трета инстанция.", "date": "2018.01.31", "title": "Прокурор подкрепи в съда в Стара Загора желанието на мъж да бъде признат за жена"}
{"url": "https://www.24chasa.bg/novini/article/6691572", "text": "Днес властите на Саудитска Арабия са освободили всички арабски милиардери, задържани в хотел \"Риц-Карлтън\" в Рияд, съобщи саудитски служител, цитиран от Ройтерс. Луксозният хотел служеше за затвор на благородници и бизнесмени повече от два месеца.  Преди няколко дни най-известният от задържаните Ал Уалид бин Талал посрещна и разведе из стаята си телевизионен екип на Ройтерс.  Вижте снимките на луксозния хотел-затвор в Рияд.", "date": "2018.01.31", "title": "Вижте как изглежда затворът за милиардери в Саудитска Арабия (Снимки)"}
{"url": "https://www.24chasa.bg/novini/article/6691668", "text": "Осемгодишно дете от еврейски произход е нападнато в предградието Сарсел на френската столица Париж, предава BBC. То е носело традиционната за евреите шапка „кипа“. Нападението е извършено от двама тийнейджъри, които са избягали, предаде \"Фокус\". Президентът на Франция Еманюел Макрон осъди нaсилието, катo го нарече „нападение срещу републиката“.", "date": "2018.01.31", "title": "Нападнаха 8-годишно дете в предградие на Париж"}
{"url": "https://www.24chasa.bg/novini/article/6691705", "text": "Броят на чуждестранните туристи в Словения е скочил с близо 17 процента миналата година и е достигнал 3,4 милиона души, съобщи словенският статистически институт, отбелязвайки, че цифрата се е увеличила благодарение на факта, че първата дама на САЩ Мелания Тръмп е родена в Словения, предаде Ройтерс. Словения се рекламира успешно и като сигурна и зелена дестинация в сърцето на Европа, предлагаща достъп до Адриатическо море и до планински местности, предава БТА. Миналата година беше четвъртата поредна успешна година с рекорден брой туристи. Най-много туристи идват от Италия, Германия и Австрия, като броят на гостите от Германия се се е увеличил с 26 процента в сравнение с предходната година. Броят на туристите от САЩ е нараснал с 24 процента през ноември.", "date": "2018.01.31", "title": "Мелания Тръмп - фактор за увеличаване на броя на туристите в Словения"}
{"url": "https://www.24chasa.bg/novini/article/6691604", "text": "Обезпечението е по по искане на Комисията за отнемане на незоконно придобито имущество (КОНПИ), съобщиха от пресофиса на съда в Бургас. \"Състав на Апелативен съд Бургас остави в сила определение на Окръжен съд, с което е уважено искането на КОНПИ, като е допуснато обезпечение на бъдещите й искове с обща цена 199 051 065,19 лв., срещу пет правни субекта, обжалвали налагането на мерките: \"възбрана\" върху недвижим имот,собственост на физически лица, в Созопол и запори върху банкови сметки, дружествени дялове и акции на посочените в искането за обезпечение бъдещи ответници\", се казва в прессъобщението. Делото пред Апелативен съд Бургас бе образувано по частната жалба на Прокопиев, в която се настоява искането за налагането на обезпечителни мерки, посочени от КОНПИ, да бъде отхвърлено като неоснователно. В писмен отговор КОНПИ оспорва всички оплаквания на жалбоподателите, включително и тези, които се отнасят към бъдещото разрешаване на спора по същество. Комисията заявява, че е започнала проверка за установяването на несъответствие в имуществото на Прокопиев за предвидения в закона 10-годишен период. Тя е по сигнал на Софийска градска прокуратура за привличането му като обвиняем за извършването на престъпление по служба /чл.283а,т.1 от НК/. Проверката за времето от 16.01.2007г. до 16.01.2017г., по отношение на лицето, семейството му и юридически лица, за които имало данни да са контролирани от него, сочи несъответствие в размер на 14 191 710, 64 лв, надхвърлящо визираната в закона сума от 250 000лв. за целия посочен период, допълват от комисията. Според КОНПИ тези констатации напълно покриват изискването на закона за допускане на поисканото обезпечение, поради наличието на достатъчно данни, от които да се направи обосновано предположение, че имуществото е незаконно придобито и подлежи на бъдещо отнемане от Държавата. Определението на Бургаския апелативен съд е окончателно.", "date": "2018.01.31", "title": "Съдът окончателно: 199 051 065, 19 лв. на Прокопиеви запорирани правилно"}
{"url": "https://www.24chasa.bg/novini/article/6691697", "text": "17 112 423 лв е бюджетът за 2018 г. на община Павликени. Разчетът за приходи и разходи беше гласуван на редовната сесия на общинския съвет . Основният документ за финансовата политика на общината през 2018 г. е свързан с предоставяне на услуги на гражданите в сферата на образованието, здравеопазването, социалните услуги, културата и спорта, документ който регулира отношенията по набирането на средства и тяхното изразходване на територията на общината. Държавните субсидии за общината са увеличени с 1 381 147 лв., или 13,39%. Този ръст е обвързан преди всичко с обезпечаване на промяната в размера на минималната работна заплата от 460 на 510 лв. и увеличените разходи за работни заплати във функция „Образование”. Общата изравнителна субсидия за общински дейности за 2017 г. е 1 551 300лв. „В проекта на „Бюджет 2018“ сме се постарали да се справим с предизвикателството да отговорим на очакванията да направим най–доброто във всички сектори на местното управление в съответствие с приоритетите и изискванията на местната общност“, каза по време са сесията кметът на община Павликени инж. Емануил Манолов. Той подчерта, че проектът за бюджет е балансиран и гарантиращ финансова обезпеченост и стабилност на община Павликени. Запазват се общинските програми „Местни инициативи“, „Граждански инициативи“ и „Ин витро“, като средствата за първата ще са с 5200 лв повече. Запазва се размерът на всички местни данъци на нивото от 2017 г.Планирано е минимално увеличение на размера на таксата за битови отпадъци, което е свързано с увеличението на минималната работна заплата на персонала, осъществяващ събирането и транспортирането на битовите отпадъци, и увеличението на средствата за отчисления на депонираното количество отпадъци на регионалното депо в с. Санадиново.", "date": "2018.01.31", "title": "Гласуваха 17,1 млн.лв. бюджет на община Павликени"}
{"url": "https://www.24chasa.bg/novini/article/6691976", "text": "Продължава миенето на основни улици в София, съобщава Столичната община, цитирана от БТА. Миенето се извършва през деня, затова е необходимо водачите на моторните превозни средства да имат предвид организацията по дейността, се посочва в съобщението. Миене се извършва в районите \"Надежда\" - ул. \"Хан Кубрат\", \"Сердика\" бул. \"Мария Луиза\", \"Илинден\" - бул. \"Тодор Александров\", \"Красна поляна\" - бул. \"Константин Величков\", \"Слатина\" - \"Площад на авиацията\", \"Триадица\" - ул. \"Костенски водопад\", бул. \"Витоша\" от бул. \"Патриарх Евтимий\" до Южния парк и бул. \"Тодор Каблешков\". Миенето ще продължи и утре. Целта е да се подобри качеството на атмосферния въздух и да се намали нивото на фини прахови частици, отбелязват от общината.", "date": "2018.01.31", "title": "Продължава миенето на основни улици в София заради мръсния въздух"}
{"url": "https://www.24chasa.bg/novini/article/6691999", "text": "Двама души са пострадали при катастрофа между два автомобила на пътя София-Перник край Владая. Това съобщиха за \"Фокус\" от МВР. Инцидентът е станал в 12.50 часа. Пострадалите са с леки наранявания и са откарани в болница за преглед.                                                                                                                                                                                                                                                                                                                                                                                                                                                                                                                                                                                                                                              ", "date": "2018.01.31", "title": "Двама пострадаха при катастрофа на пътя София-Перник край Владая"}
{"url": "https://www.24chasa.bg/novini/article/6692000", "text": "Гърция очаква \"да приключи начисто\" с официалните кредитори, когато международната й спасителна програма изтече през август, и няма причини да поиска предпазна кредитна линия, заяви финансовият министър Евклидис Цакалотос в интервю за Ройтерс. Вместо това страната изгражда свой собствен защитен буфер, който заедно с неизползваните европейски спасителни средства ще може да покрие нуждите на Гърция \"за повече от година\", ако е необходимо, посочи той. Цакалотос заяви, че в близките месеци страната ще подготви собствен план за периода след края на спасителната програма, който ще акцентира върху реформите, социалната политика и растежа, предава БТА. Министърът добави, че скоро ще започнат дискусии с кредиторите от еврозоната за облекчение на дълга, както и относно френско предложение за свързане на дълговото преструктуриране с икономическите рзултати. \"Чувстваме, че сме изградили доверие през последните три години\", изтъкна Цакалотос. Гърция е на път да излезе от дълговата криза, която вкара икономиката й в най-голямата депресия от десетилетия и заплаши с разрив еврозоната. Страната получи рекордните 260 милиарда евро в рамките на серия от спасители програми от 2010 г. насам. Атина обаче все още има дългово бреме от 178 процента от брутния вътрешен продукт и някои европейски лидери смятат, че няма да може да продължи напред сама без облекчение на дълга и без стендбай кредитна линия. Една предпазна кредитна линия обаче би била обвързана с допълнителни изисквания, затова Гърция подготвя свой собствен план, отбелязва агенцията. Според Цакалотос планът на Гърция за следспасителния период ще покаже на кредиторите и пазарите, че страната вече държи програмата за бъдещите реформи и стратегии за растеж в собствените си ръце. \"Смятаме до Великден да подготвим наш собствен план, за да покажем както на институциите, така и на пазарите, че това е нашата собствена програма ..., тя не ни е наложена, не е въпрос на компромис\", посочи Цакалотос. Министърът отбеляза, че икономиката излиза от затрудненото положение и страната е готова да се изправи на собствените си крака скоро. \"Ние превишаваме нашите фискални цели, икономиката се възстановява\", изтъкна той. Очаква се Гърция и нейните кредитори да обсъдят предложен от Франция механизъм, който беше представен през юни и свързва дългото облекчение с нивото на растеж на Гърция. Икономиката се очаква да нарасне с до 2,5 процента тази година и следващата.", "date": "2018.01.31", "title": "Гръцкият финансов министър: Подготвяме собствен план след края на спасителната програма"}
{"url": "https://www.24chasa.bg/novini/article/6692020", "text": "Ивайло Борисов-Ториното и негови близки са били обвинени за помагачи на неизвестни извършители, отвлекли Адриан Златков, съобщи за \"24 часа\" адвокатката им Мариана Тодорова. Борисов и Мартин Марков са с обвинения, че са предоставили на похитителите колата на отвличането - крадена шкода фабиа. Георги Джамбазов и приятелката му пък са подведени под отговорност, че са купили и дали на извършителите сръбски сим карти.  Мартин Марков бе задържан преди 2 години и за побоя над семейство на околовръсното в София, но бе пуснат, след като се оказа, че няма нищо общо с инцидента.", "date": "2018.01.31", "title": "Обрат: Ториното и негови близки обвинени за помагачи, други отвлекли Адриан"}
{"url": "https://www.24chasa.bg/novini/article/6692063", "text": "Полицията в сръбския град Зайчар е арестувала 45-годишен български гражданин за унищожаване на новогодишната декорация в града, предаде агенция Бета. Рано тази сутрин българинът А.С. насякъл с брадва част от новогодишната украса на площад Освобождение, като е причинил материални щети за около 4700 евро, предава БТА. Полицията съобщи, че благодарение на бързата намеса на нейни служители, които арестували заподозрения само след 15-ина минути, са предотвратени по-големи щети. По искане на прокуратурата на българина е определено задържане в ареста за 48 часа.", "date": "2018.01.31", "title": "Арестуваха българин в Сърбия, насякъл с брадва новогодишната украса в Зайчар"}
{"url": "https://www.24chasa.bg/novini/article/6692018", "text": "Апелативният съд в София отказа да пусне условно предсрочно от затвора известния наркотрафикант и сочен за жертва на Наглите Васил Маникатов, отменяйки решението на градския съд. Маникатов излежава 23-годишна присъда по 4 дела, осъден основно за наркотрафик Досега е изтърпял 15 години, 1 месец и 15 дни. Съдията от градския съд Вера Чочкова, която реши да пусне рецидивиста, прие, че казусът му отговаря на законовите изисквания. Тя раздели присъдите му, въпреки че те са минавали през кумулация, и прецени, че наркобосът е излежавал наказанието си от 8 г. затвор за опасен рецидив. \"Първоинстанционният съд абсолютно неправилно е разделил общото наказание на две – едно от 15 години и едно от 8 години „лишаване от свобода“, недоумяват защо съдиите Невена Грозева, Пламен Дацов и Светла Букова. От съда посочват още, че наказанието от 23 г. затвор на Маникатов е общо и е при условията на опасен рецидив и е недопустимо да бъде разделяно. Магистратите се позовават и на задължителна съдебна практика.  При това условие, за да бъде пуснат предсрочно от затвора, Маникатов трябва да е изтърпял поне 2/3 от наказанието.  \"Софийски градски съд е определил изпитателен срок, неясно защо и безмотивно от 2 години, а не от 3 години, въпреки, че има остатък от 6 години и 6 месеца и 2 дни, който не е малък по всякакви показатели\", казват за срока от САС. Съдиите коментират и поведението на Маникатов в затвора. \"По отношение на доброто поведение и липсата на нарушения може да се приеме, че е също положителен аспект, но и не трябва да се забравя, че това е правило и задължение на лишения от свобода, а не изключение\".", "date": "2018.01.31", "title": "Окончателно! Съдът отказа да пусне предсрочно наркобоса Маникатов от затвора"}
{"url": "https://www.24chasa.bg/novini/article/6692098", "text": "Преодоляване на регионалните проблеми в областта на хотелиерството и туризма и развитие на съвместни инициативи предвижда проектът ХЕЛИКС, който ще се реализира през следващите две години в Македония, Албания, България и Гърция, предаде агенция МИА. Носители на проекта на стойност 600 000 евро, финансиран от Европейския съюз, са 6 университета за мениджмънт и хотелиерство от Албания, България и Гърция и Македонско-българската стопанска камара, чрез която в проекта са включени и университетите за туризъм и мениджмънт от Скопие и Охрид, предава БТА. Главната цел на проекта е да допринесе за развитието на хотелиерството в региона и да увеличи конкурентоспособността на малките и средните предприятия в региона чрез въвеждане на иновации и нови технологични решения, каза председателят на Македонско-българската стопанска камара Зоре Темелковски на пресконференция в Скопие, на която бе представен проектът.", "date": "2018.01.31", "title": "България, Македония, Гърция и Албания заедно ще подобряват хотелиерството"}
{"url": "https://www.24chasa.bg/novini/article/6692109", "text": "Независимостта на правосъдието е неприкосновена, ще направя всичко възможно нещата да останат така, увери румънският президент  , предаде Медиафакс. Румънският президент разговаря днес в Брюксел с председателя на Европейската комисия Жан-Клод Юнкер и с председателя на Европейския съвет Доналд Туск, като една от темите на разговорите бяха измененията в правосъдното законодателство, съобщава президентската администрация, предава БТА. \"Имаме голям проблем с правосъдните закони и наказателните кодекси, но този проблем трябва да го решим в Румъния. Сега се намираме в междинна фаза. Вторият закон беше върнат за подобрения\", посочи Йоханис. Държавният глава изтъкна, че лично ще се намеси с всичко, което може да направи като президент, за да съхрани независимостта на румънското правосъдие, която по думите му е \"неприкосновена\". От своя страна Жан-Клод Юнкер отбеляза, че правовата държава в Румъния е постигнала забележителен напредък и \"няма да приемем Румъния да направи стъпки назад\", предаде информационният сайт Зиаре. Той изтъкна, че е добре информиран относно решенията, свързани с правовата държава. Миналата седмица Европейската комисия публикува изявление, в което изрази загриженост във връзка с правосъдната реформа в Румъния. В отговор лидерите на управляващата левоцентристка коалиция заявиха, че вероятно комисията \"е била информирана некоректно\". Юнкер предупреди, че ако законите за съдебната система останат така, както бяха одобрени в парламента, дискусиите за прекратяване на механизма за сътрудничество и проверка и за влизане в Шенгенското пространство \"ще бъдат поставени в друг аспект\". Визитата на държавния глава в Брюксел идва след покана, отправена през декември 2017 г. от председателя на Европейската комисия Жан-Клод Юнкер. По-късно днес Йоханис ще се срещне и с председателя на Европейската народна партия Жозеф Дол.", "date": "2018.01.31", "title": "Йоханис към Юнкер: Независимостта на правосъдието е неприкосновена"}
