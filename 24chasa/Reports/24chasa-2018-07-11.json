{"url": "https://www.24chasa.bg/novini/article/6958001", "text": "НАТО покани Македония да започне преговори за членство, съобщи на пресконференция шефът на алианса Йенс Столтенберг в края на първия ден на срещата на върха в Брюксел. Той уточни, че Македония ще стане 30-ата държава от пакта, когато приключат процедурите около утвърждаването на споразумението между Скопие и Атина. Ако хората в бившата югославска република Македония не подкрепят споразумението за името, страната няма да бъде приета в алианса, отговори Столтенберг на въпрос на македонски журналист. НАТО се събра в сряда на най-кошмарната си среща от години, коментират западните издания. Причината са отношенията между САЩ и Европа, които отдавна не са били така напрегнати заради въведените американски мита и претенциите на президента Доналд Тръмп съюзниците да повишат разходите си за отбрана. На форума България е представена от президента Румен Радев. Срещата започна взривоопасно. “Германия е пленник на Русия, защото получава 60-70% от енергията си от Русия”, каза Тръмп на Столтенберг по време на работна закуска, имайки предвид споразумението на Берлин с Москва за газопровода “Северен поток-2”. “ Всички говорят за това по целия свят, те казват, че ви плащаме милиарди долари, за да ви защитаваме, а вие плащате милиарди долари на Русия”, подчерта Тръмп и изтъкна, че Германия е напълно контролирана от Москва. Ройтерс съобщи, че според официалните данни Берлин внася 35,2% петрол и газ от Русия, но “Северен поток” ще увеличи този процент. Не е работа на НАТО да решава за разширението на газопровода “Северен поток”, отговорил Столтенберг. Той отбеляза, че сред съюзниците има разногласия по този проект. Отговорът на канцлерката Ангела Меркел също не закъсня. “Аз лично съм изпитала как една част от Германия беше контролирана от СССР. Много съм щастлива, че днес ние, Федерална република Германия, сме свободно обединени. Заради това можем да кажем, че провеждаме независима политика и вземаме независими решения”, заяви тя в Брюксел. Американският президент от много време критикува европейските си съюзници от НАТО, че не изпълняват ангажимента си да отделят за отбрана 2% от БВП. На срещата Тръмп поиска те да удвоят сумите за НАТО на 4%. “Нека първо бъде изпълнена целта за 2%”, отговори му Столтенберг. За президента милиардер всичко опира до пари и отношения от позиция на силата, коментира френският в. “Фигаро”. Отношенията в пакта са толкова изострени, че Меркел дори предположи, че Европа може би занапред няма да може да разчита на САЩ в сферата на сигурността. Вероятно това е и една от причините на настоящата среща една от основните теми да е създаването на зона без граници в Европа за преминаването на войски и танкове, така че да се реагира максимално бързо на евентуална заплаха от Русия. Преди няколко месеца медиите нарекоха това военен Шенген. Целта е да се позволи по-лесното преминаване на военна техника и персонал. Докато сега това става за 40 дни, занапред трябва да бъде извършено за 5. Първите дами, придружаващи лидерите в Брюксел, присъстваха на концерт с класическа музика. Избрана беше камерна музика на Чайковски. Сред тях беше и Десислава Радева, съпруга на българския президент. След това половинките на лидерите от НАТО бяха поканени на дегустация на шоколад и модно ревю. Президентът на САЩ Доналд Тръмп в Брюксел не беше посрещнат от никой от най-високопоставените представители на властите на Белгия, тъй като по това време те гледаха мача Франция - Белгия от световното по футбол. ", "date": "2018.07.11", "title": "Македония получи покана  за членство в НАТО, Тръмп и Меркел се счепкаха (Обзор)"}
{"url": "https://www.24chasa.bg/novini/article/6958059", "text": "Затворник липсва от болницата \"Свети Георги\" в Пловдив, където е бил настанен за лечение. Информацията потвърди за   директорът на затвора в Пловдив Божил Иванов. От болницата и от затвора на този етап отказват повече информация по случая и не коментират дали става дума за бягство. Това е втори случай на липсващ затворник от Пловдив само за последния месец.", "date": "2018.07.11", "title": "Издирват затворник, изчезнал от болница в Пловдив"}
{"url": "https://www.24chasa.bg/novini/article/6958063", "text": "Десет сводници са били задържани във Франция, Германия и България в началото на този месец в рамките на операция за разбиването на мрежа за проституция, експлоатирала \"няколко десетки\" българки в Източна Франция от 2015 г. насам, предаде Франс прес, като се позовава на съдебни източници. Петима сводници са били задържани в България, а трима - в Германия с европейска заповед за арест. Очаква се в най-скоро време те да бъдат предадени на Франция, за да бъдат изправени пред специализирания междурегионален съд за борба с организираната престъпност в източния град Нанси, предава БТА. Двама сутеньори, арестувани близо до френския град Анси, са били обвинени в сводничество при утежняващи вината обстоятелства, пране на пари в рамките на организирана престъпна група, трафик на хора и участие в престъпна група. Те са изпратени в ареста и може да получат до 20 години затвор. \"На младите жени, родом от България, е била обещавана работа във Франция, били са настанявани в Германия и е трябвало да проституират в Страсбург\" или близо до Анси, се казва в изявление на специализирания съд. Те са работели на предварително определени места и \"са изпращали по-голямата част от припечелените средства на сводниците, които стоели в България, но не се колебаели да отидат във Франция или Германия, за да наблюдават жертвите си\", според изявлението. Разследването е започнало в Страсбург през 2015 г. по сигнал, получен от службата за вътрешна сигурност на френското посолство в България. Френската Централна служба за борба с трафика на хора се е присъединила към разследването, което след това е било поверено на специализирания съд \"предвид размерите на мрежата\". Създаден е бил \"общ разследващ екип с участието на представители на специализирания съд, германската прокуратура, главния прокурор на България и прокуратурата в Оряхово\". Европейската агенция за съдебно сътрудничество Евроюст е предоставила логистична и финансова помощ. Над 20 обиска са били извършени едновременно в София, Плевен и Бургас, в германските градове Кел и Офенбург, и в околностите на Анси, се уточнява в изявлението. Сдружение, подпомагащо реинтеграцията на проститутките, е поело грижата за младите жени, които разказват, че им е бил оказван натиск и отправяни заплахи срещу техни близки. Продължава разследването, целящо идентифицирането и задържането на съучастници, съобщава френският съд.", "date": "2018.07.11", "title": "Разбиха българска мрежа за проституция във Франция, 10 сводници са арестувани"}
{"url": "https://www.24chasa.bg/novini/article/6958072", "text": "\"Много добри новини от Брюксел. НАТО официално отправи покана към Македония за стартиране на преговорите за присъединяване към Алианса. Поздравявам моя колега Зоран Заев за тази сериозно стъпка напред. Още една цел, поставена по време на българското председателство, е постигната. Положихме големи усилия и съм радостен от този напредък\". Това написа премиерът Бойко Борисов в страницата си във Фейсбук по повод отправената официална покана от страна на НАТО към Македония за старт на преговорите за членството й в алианса.", "date": "2018.07.11", "title": "Борисов за поканата на НАТО към Македония: Поздравявам Заев за тази стъпка напред"}
{"url": "https://www.24chasa.bg/novini/article/6958118", "text": "Отношенията между Русия и Израел се развиват позитивно в икономическата, политическата и военната област, както и в областта на хуманитарното сътрудничество. Това заяви днес руският президент Владимир Путин на среща с гостуващия в Москва израелски премиер Бенямин Нетаняху, цитиран от ТАСС. Руско-израелските преговори дават възможност да се повиши сигурността и равнището на доверие в района на Близкия изток, заяви Нетаняху. Той изтъкна, че в центъра на разговорите му с Путин ще бъдат \"случващото се в Сирия и присъствието на Иран\" в тази страна, предава БТА. Израелският премиер спомена за ситуацията с дрона, свален от израелските сили днес в района на Голанските възвишения. \"Искам да подчертая, че ние ще пресичаме всякакви опити за нарушаване на нашата въздушна и сухопътна граница\", каза Нетаняху, след което двамата с Путин продължиха срещата на закрити врата.", "date": "2018.07.11", "title": "Путин: Отношенията между Русия и Израел\nсе развиват позитивно"}
{"url": "https://www.24chasa.bg/novini/article/6957854", "text": "Европредседателството доведе до увеличение на цените за нощувка в софийските хотели с 4 и 5 звезди съответно със 7,7 и 7,3% през 2017 г. спрямо година по-рано. Това твърди Cushman & Wakefield Forton в новото си изследване Sofia Hotel Benchmark Survey, което се прави за втори път. През същия период заетостта в 5-звездните хотели в столицата се е увеличила с 3,9%, а в тези с 4 звезди - с 3%. По-голямо е увеличението на цените и на заетостта във висококатегорийните хотели в центъра на столицата, а малко по-слаба - в тези, които са разположени по пътя между летището и НДК. Причината е, че те бяха вторият избор на гостуващите в България еврочиновници, когато в централните хотели местата свършваха, се казва в изследването. Косвено европредседателството е довело и до увеличаване на престоите през уикендите, въпреки че тези хотели по принцип се посещават повече през седмицата. Също косвено отражение върху посещаемостта имат и нискотарифните авиокомпании, въпреки че пътуващите с тях не са обичайният таргет на висококатегорийните хотели. Но така или иначе през 2017 г. посещенията на луксозните хотели през уикендите се е увеличило с 38% и почти достига дела на нощувките през седмицата. Тенденцията на повишението на цените и на заетостта може и да не продължи дълго, тъй като в момента в София са в проект или вече се строят 4- и 5-звездни хотели с общо 1713 стаи, а общият брой на стаите в такива работещи хотели е 4611. Сред брандовете, които изграждат свои обекти в София, са Hyatt Regency и Marriott. Данните от изследването на Sofia Hotel Benchmark Survey косвено се потвърждават и от НСИ. Според публикация на националната статистика от вчера през май 2018 г. приходите на хотелите у нас достигат 78,3 млн. лв., което е ръст от 27,2% в сравнение с май предходната година. За периода от януари до май приходите са 270,5 млн. лв., което е 16,1% ръст спрямо същия период година по-рано. В тази сума влизат само приходите за нощуването без никакви допълнителни хотелски или други услуги за гостите. При това заетостта е най-висока - 31%, именно в хотелите с най-висока категория. Хотелите с 3 звезди имат средно 18,5% заетост, а тези с 1 и 2 звезди - 14,3%. Увеличението на нощувките през май в сравнение с май 2017-а е с 20%, като нощувките от чужденци са се увеличили с 28,7%, а от българи - с 4,6%. Българските граждани, нощували в местата за настаняване през май 2018 г., са 286 хил. и са реализирали средно по 1,9 нощувки. Чуждите граждани са още повече - 295 хил., като 76,1% от тях са нощували в хотели с 4 и 5 звезди и са реализирали средно по 3,5 нощувки. Месец май обаче обикновено е с двойно по-малко посещения на всякакви хотели, отколкото юли и август, когато нощувките обикновено са около 2,5 пъти повече. Дори през декември и януари нощувките обикновено са повече, отколкото през май.", "date": "2018.07.11", "title": "Еврочиновници вдигнали цените в хотели със 7%"}
{"url": "https://www.24chasa.bg/novini/article/6958138", "text": "Правителството на Словакия одобри днес предложението на министерството на отбраната за закупуването на изтребители \"F-16\" от САЩ, предаде Асошиейтед прес. Четиринайсетте машини трябва да заменят съветските \"МиГ-29\" на въоръжение в словашките ВВС, предаде БТА. Министерството е предпочело офертата на \"Локхийд-Мартин\" за \"F-16 Block 70/72\" пред тази на шведската компания \"Сааб\" за изтребителя \"JAS-39 C/D Gripen\". Министърът на отбраната Петер Гайдош каза, че американската оферта е по-добра \"във всички отношения\" и това е \"най-доброто възможно решение\". Засега не е ясно кога ще бъдат доставени самолетите. Гайдош отбеляза, че правителството на САЩ е готово да подпише договора. По думите на премиера Петер Пелегрини Словакия ще заплати 1,589 милиарда евро за машините, както и за боеприпасите, обучението и логистичните услуги за срок от две години.", "date": "2018.07.11", "title": "Словакия ще купи 14 американски изтребителя \"Еф-16\" вместо шведски \"Грипен\"-и"}
{"url": "https://www.24chasa.bg/novini/article/6957970", "text": "За 37 нарушения на гръцкото въздушно пространство от турски военни самолети днес съобщава гръцкият вестник \"Та неа\". По данни на гръцкия генерален щаб 12 нарушения са извършени от турски разузнавателен самолет CN-235, а 25 - от формация от четири самолета F-16 и F-4, предава БТА. В съобщението се отбелязва, че два от турските самолети са били въоръжени. При всички инциденти турските самолети са били прехванати от гръцки самолети в съответствие с международните правила.", "date": "2018.07.11", "title": "37 пъти турски военни самолети нарушили гръцкото въздушно пространство"}
{"url": "https://www.24chasa.bg/novini/article/6957974", "text": "Президентът на Франция Еманюел Макрон призова днес членовете на НАТО \"да не отслабват алианса\", на фона на напрежение между американския държавен глава Доналд Тръмп и канцлерката на ФРГ Ангела Меркел за финансовите ангажименти към колективната отбрана, обявиха от Елисейския дворец, предаде Франс прес. Макрон \"призова\" лидерите на останалите 28 държави от пакта \"да не отслабват алианса\", по време на първото заседание в рамките на срещата на върха, която беше открита в ранния следобед в централата на НАТО в Брюксел. Закритото заседание започна в \"по-скоро добра и конструктивна атмосфера\", подчертаха от Елисейския дворец, предаде БТА.  В краткото си изказване там френският президент предупреди, че липсата на единство в НАТО \"в крайна сметка ще бъде причина за още по-големи разходи\" за членовете му, изправени пред \"още по-несигурна обстановка\" в Европа. Макрон заяви, че макар медиите да говорят много за разединение, \"НАТО демонстрира способността си да действа и да успокоява\" и, че \"реакцията на съюзниците беше в съответствие с предизвикателствата, поставени от стратегическата среда\" през последните години. Що се отнася до бъдещето на организацията, Макрон настоява за четири приоритета: \"доверие в средствата за колективна защита\", \"ефективност в борбата срещу тероризма и в операциите\", \"съвременно управление на ресурсите\", в което НАТО трябва да е образцова, и \"единство на алианса\", уточниха от френското президентство. Президентът Макрон изтъкна, че \"единството не е възможно без балансирано споделяне на тежестите и отговорностите\" между страните членки и, че \"европейците много добре са разбрали това послание\", подчертавайки, че \"Франция ще спази ангажиментите си\". Тези приоритети ще бъдат включени в закона за военно програмиране, който Макрон ще подпише в петък и който предвижда до 2025 г. военните разходи да достигнат 2 процента от БВП, както се ангажираха страните членки на алианса. Макрон изтъкна също \"усилията, положени в рамките на \"Европа на отбраната\", по-специално инициативата за намеса, поета наскоро от 9 държави от ЕС, сред които е и Франция.", "date": "2018.07.11", "title": "Макрон призова членовете на НАТО \"да не отслабват алианса\""}
{"url": "https://www.24chasa.bg/novini/article/6957938", "text": "Жорж Ганчев е в стабилно състояние към момента, каза проф. Генчо Начев, национален консултант по кардиохирургия и директор на университетската болница \"Света Екатерина\", в която политикът се лекува. Той получи масиран инфаркт в ранния следобед на 3 юли на паркинга на площад \"Алeксандър Батенберг\". Пребледнял, хванал се за сърцето и паднал, разказаха тогава очевидци на инцидента.  Сигнал към Спешна помощ за случилото се със 78-годишния политик бил подаден малко след 15 часа, линейката с медицинския екип дошла за 7 минути. Бързата реакция на всички, съдействали на Ганчев, е помогнала за благоприятния ход на лечението. Въпреки че Жорж Ганчев е бил много зле, в \"Света Екатерина\" веднага започват терапия и успяват да отпушат блокираните артерии. Още вечерта след възстановяването на кръвообращението проф. Начев каза, че пациентът е стабилизиран и екипът се грижи за него в реанимация, но трябва да мине време, за да може да се направят по-категорични и медицински коректни прогнози.", "date": "2018.07.11", "title": "Жорж Ганчев е в стабилно състояние"}
{"url": "https://www.24chasa.bg/novini/article/6957992", "text": "В комюникето след края на срещата на високопоставени ислямски религиозни учени, организирана от Организацията за ислямско сътрудничество (ОИС) в саудитския град Мека, се призовава за ново прекратяване на огъня в Афганистан, искане, което вече беше отхвърлено от талибаните, предадоха Франс прес и Асошиейтед прес. Двудневната среща на организацията, в която участват 57 страни, приключи днес. Участниците в нея призовават всички страни в конфликта да сложат оръжията и да започна преки преговори за прекратяване на войната, продължила близо 17 години, предаде БТА. \"Мирният диалог е единственият начин за постигане на мир в Афганистан\", заявиха религиозните представители в Декларацията от Мека. След това те се срещнаха със саудитския крал Салман в Джеда. Той заяви пред Саудитската агенция по печата, че неговата страна държи на мирно решение на конфликта в Афганистан. Правителството на афганистанския президент Ашраф Гани приветства конференцията. През юни талибаните за първи път се съгласиха на тридневно прекратяване на огъня заради празника Ейд ал Фитр, с който завършва мюсюлманският месец на пости рамазан, но след това отхвърлиха призив на правителството да го продължат. Талибаните отхвърлиха конференцията в Саудитска Арабия още преди да е започнала. Те заявиха, че искат само преки преговори със САЩ за изтеглянето на всички американски войници. Атентатите са почти всекидневно явление в Афганистан, отбелязва АФП.", "date": "2018.07.11", "title": "Участниците в срещата на ОИС: Да се прекрати огъня в Афганистан"}
{"url": "https://www.24chasa.bg/novini/article/6958019", "text": "Някои от спасените в Тайланд деца са били извадени от пещерата на носилки, докато са спели, предаде Франс прес, цитирайки участвал в операцията член на спасителния екип, бивш командос от тайландския военноморски флот. \"Някои от тях бяха заспали, други мърдаха пръсти (като че ли бяха) гроги. Но дишаха\", обясни капитан Шаянанта Пееранаронг, който беше последният, излязъл от пещерата след спасяването на 12-те млади футболисти и техния треньор, които останаха в нея повече от две седмици, предава БТА. \"Работата ми беше да ги придвижвам\" към изхода, добави той, уточнявайки, че децата са били привързани към носилка преди евакуацията. По пътя е имало разположени лекари, които са проверявали състоянието и пулса им. Вчера ръководителят на управляващата хунта Прают Чан-оча заяви, че спасителите са дали на децата леки успокоителни, за да им помогнат да се успокоят, отбелязва АФП. При тридневната операция по изваждането на младежите на възраст от 11 до 16 години и техния 25-годишен треньор загина член на спасителния екип, който помагаше в носенето на бутилки с кислород. Пещерата е с тесни коридори и беше частично наводнена. Нито един от 13-те младежи не беше тренирал гмуркане, някои не умееха и да плуват. Тайланд се обърна към 13 гмуркачи от световна класа, включително австралиецът Ричард Харис, който е анестезиолог, обясни днес ръководителят на кризисния екип Наронгсак Осотанакорн, подчертавайки, че без този австралийски лекар операцията по евакуирането е щяла да бъде невъзможна. На видеоклип от спасяването на футболистите, публикуван на Фейсбук страницата на тайландските военноморски командоси, се вижда, че някои от тях са били изнесени на носилки, с водолазна екипировка и очевидно са упоени.", "date": "2018.07.11", "title": "Някои от спасените деца от пещерата в Тайланд са спели, докато ги вадили"}
{"url": "https://www.24chasa.bg/novini/article/6957872", "text": "“Лично ще настоявам да има наказания и да бъдат в достатъчна степен дисциплиниращи. Разбира се, те трябва да бъдат справедливи и не трябва да бъдат прекомерни.” Това каза пред депутатите министърът на образованието Красимир Вълчев за гафа с бала на седмокласниците в София. Сгрешено изчисление на баловете за гимназиите в столицата побърка родители и ученици на 3 юли. Неправилно се оказа изчислен балът в 4 училища. Вместо математиката от външното оценяване да се утрои, тя е била взета един път. Така елитното Технологично училище “Електронни системи” към Техническия университет изведнъж се оказа на 28-о вместо на 4-о място, а приети в него се оказаха деца, които при поправката на класирането изпаднаха. Такъв бе случаят и със СМГ. Отговорни за гафа са председателите на двете комисии - по информационно осигуряване и областната комисия по класирането, както и началникът на регионалното управление са отговорните лица. Началник на регионалното управление на образованието в София-град е Ваня Кастрева. “Ако ме питате за уволнение, не мога да предрешавам наказанията. Пък и едно наказание не трябва да бъде прекомерно, трябва да бъде справедливо. Такива технически грешки са статистически неизбежни, когато се работи с голям обем от масиви”, каза още министърът. Проверката показала, че грешката е човешка, а не в информационната система. Тя е засегнала 4 училища в София, а 117 са училищата, в които се кандидатства в София. 89 от тях имат специфично балообразуване. “Грешката не е довела до ощетяване на нито един ученик. Запазил се е принципът на класиране и на избора съгласно предпочитанията на ученика”, допълни Вълчев. Пред депутатите Красимир Вълчев каза още, че догодина външното оценяване след 7-и клас ще е от материал от 7-и клас по литература, но от 5-и, 6-и и 7-и клас по български език. Форматът на изпита трябва да се промени заради новите програми, които влизат постепенно в различните класове заради Закона за предучилищното и училищното образование. Какво ще представлява изпитът за елитните гимназии, щяло да бъде обявено със сигурност преди началото на новата учебна година, за да бъдат спокойни учениците и родителите им.", "date": "2018.07.11", "title": "Наказват 2-ма експерти и Кастрева за грешния бал"}
{"url": "https://www.24chasa.bg/novini/article/6958035", "text": ", потвърди днес говорителката на Белия дом Сара Сандърс, цитирана от ДПА. \"По време на изказването на президента днес на срещата на върха на НАТО той предложи страните не само да покрият ангажимента си от два процента от своя БВП за отбранителни разходи, а да го повишат на четири процента\", каза Сандърс след срещата на НАТО при закрити врата. \"Президентът иска нашите съюзници да споделят повече от бремето и поне като минимум да изпълнят своите вече поети задължения\", добави тя, предаде БТА. \"САЩ плащат за защитата на Европа, а после губят от Търговия милиарди. Трябва да плащат 2 процента от БВП НЕЗАБАВНО, не до 2025 г.\", написа днес в Туитър\" Тръмп, използвайки обичайните си главни букви, предаде Ройтерс. По-рано днес Ройтерс цитира неназован служител в Белия дом, който поясни, че думите на Тръмп за четирите процента не са били официално предложение, а само подкана към лидерите да харчат повече за военни нужди.", "date": "2018.07.11", "title": "Белият дом потвърди: Тръмп предложи страните да повишат на 4% разходите за отбраната"}
{"url": "https://www.24chasa.bg/novini/article/6958051", "text": "\"Във Франция първото председателство на България на Съвета на ЕС се счита за безспорен успех\". Това е подчертал посланикът на Франция у нас Ерик Льобедел пред енергийния министър Теменужка Петкова, съобщиха от Министерството на енергетиката. \"В рамките на председателството успяхме да се справим с предизвикателствата в областта на енергетиката. Затворихме досиетата за енергията от възобновяеми източници, за енергийната ефективност и за регламента за управление на Енергийния съюз. Те са основополагащи за законодателния пакет \"Чиста енергия за всички европейци\", както и за изграждането на Енергийния съюз\", е казала министър Петкова. \"След едногодишни дебати постигнахме общ подход и по регламента за Агенцията на ЕС за сътрудничество между енергийните регулатори\", е допълнила тя. Министър Петкова и посланик Льобедел са обсъдили и възможностите за участие на френски компании в процедурата за избор на стратегически инвеститор за АЕЦ \"Белене\". Енергийният министър е представила решението на правителството да търси възможност за реализацията на проекта за изграждане на втора атомна централа в България съвместно със стратегически инвеститор, на пазарен принцип и без предоставяне на държавна гаранция, чрез отделяне на активите и пасивите на проекта в отделно дружество. \"Това ще е отлична възможност за продължаване на съвместното сътрудничество между България и Франция в областта на атомната енергетика\", е подчертала Петкова. По време на срещата двамата са дискутирали и изпълнението на приоритета на българското правителство за диверсификация на източниците и маршрутите за доставка на природен газ. \"Заедно с Европейската комисия продължаваме работа по реализацията на концепцията за изграждане на газоразпределителен център на българска територия, който да е и платформа за търговия с природен газ. Напредват дейностите по изграждане на интерконектора Гърция-България - в ход са всички обществени поръчки за неговото строителство\", информирала Петкова. Посланик Льобедел благодарил за оказаната от страна на Министерството на енергетиката подкрепа при провеждането на проучванията на дълбоко Черно море от страна на френската компания Тотал.", "date": "2018.07.11", "title": "Френският посланик у нас: Българското председателство се счита за безспорен успех"}
{"url": "https://www.24chasa.bg/novini/article/6957904", "text": "Движението при км 26 на АМ \"Струма\" в посока Кулата временно се осъществява в една лента поради ПТП. Това съобщиха от пресцентъра на АПИ. Шофьорите да се движат с повишено внимание и съобразена скорост. Трафикът се регулира от Пътна полиция. Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, от интернет страницата на АПИ – www.api.bg, lima.api.bg, както и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието по републиканските пътища.", "date": "2018.07.11", "title": "Катастрофа ограничава движението при 26-и км на \"Струма\" в посока Кулата"}
{"url": "https://www.24chasa.bg/novini/article/6957859", "text": "Македонският премиер Зоран Заев заяви, че е \"доста убеден\", че избирателите в страната му ще гласуват на референдума за промяна на името, съобщава телевизия Сител. \"Анкетите показват, че над 75 процента от гражданите подкрепят членството в НАТО и ЕС\", каза Заев в предаването \"Хардток\" на Би Би Си, предава БТА. Заев посочи, че над 70 процента от гражданите на Република Македония смятат, че въпросът за името трябва да бъде решен и сега е подходящият момент за това. Той прогнозира, че \"над 75 процента от гражданите ще гласуват на референдума\". Референдумът за договореното с Гърция ново име \"Република Северна Македония\" трябва се състои през септември или октомври.", "date": "2018.07.11", "title": "Заев - убеден, че новото име на Македония ще бъде подкрепено на референдума тази есен"}
{"url": "https://www.24chasa.bg/novini/article/6957863", "text": "В новата многогодишна рамка на ЕС по отношение на кохезионната политика за Гърция е предвидено увеличение от 8 процента, е заявил в интервю за информационната мрежа \"Юрактив\" заместник председателят на Европейския парламент и лидер на групата на евродепутатите на управляващата гръцка партия СИРИЗА Димитрис Пападимулис, съобщи агенция АНА-МПА. Пападимулис е заявил още, че през последните години Гърция е подобрила ефективността на усвояването на финансирането от ЕС, предава БТА.  Пападимулис се е противопоставил на предложението на Европейската комисия за общо намаляване на фондовете за кохезионна политика с 10 процента и е заявил, че позицията на Европарламента е тези фондове да не бъдат намалявани с \"нито едно евро\". Според Пападимулис Европейският парламент желае положителни промени, някои страни и по-специално по-богатите страни от Севера, оказват натиск за по-големи съкращения, а Европейската комисия заема междинна позиция.", "date": "2018.07.11", "title": "С 8 % може да се увеличи финансирането на Гърция в рамките на кохезионната политика на ЕС"}
{"url": "https://www.24chasa.bg/novini/article/6957883", "text": "Али Акбар Велаяти, съветник по международните въпроси на иранския духовен водач аятолах Али Хаменей, даде днес висока оценка на \"стратегическите отношения\" между Иран и Русия, предаде БТА. Според иранската агенция ИСНА, цитирана от Ройтерс, при пристигането си днес в Москва Велаяти е описал американския президент Доналд Тръмп като \"ненадеждна личност\" по отношение на международното право, поради което е необходимо \"повече и повече\" сътрудничество между Иран и Русия. Велаяти спомена изрично сътрудничеството между Техеран и Москва в подкрепа на режима в Дамаск в гражданската война в Сирия. \"Отношенията между Иран и Руската федерация са стратегически отношения и през последните години колективните и двустранните отношения се разшириха\", съобщи ИСНА. Според иранската агенция Велаяти е казал, че носи послания от Али Хаменей и президента Хасан Рохани, които ще предаде на руския президент Владимир Путин. По думите на съветника той и Путин щели да обсъдят някои \"много чувствителни\" въпроси международното положение. ТАСС привежда думи на говорителя на иранското външно министерство Бахрам Басеми, според когото Велаяти ще предаде послания \"за президента Путин\", а не \"на президента Путин\". Агенцията цитира изявление на неназован дипломатически източник, че Велаяти ще разговаря в петък с руския министър на енергетиката Александър Новак относно евентуалните доставки на ирански петрол за Русия. Високопоставеният чиновник от Втори азиатски департамент на външното министерство в Москва Замир Кабулов потвърди, че Али Акбар Велаяти е пристигнал днес, а утре ще има няколко срещи с руски представители, но няма да бъде гост във външното министерство. Очаква се в петък Велаяти да се изкаже пред международния дискусионен клуб Валдай, допълни РИА \"Новости\". В близко бъдеще Велаяти ще посети Китай, съобщи вчера външното министерство в Техеран. По-късно този месец в Хелзинки предстои среща между Доналд Тръмп и Владимир Путин, но която може би ще бъде обсъждан и отказът на САЩ от ядрената сделка с Иран, отбеляза Ройтерс. Визитата на Али Акбар Велаяти в руската столица съвпада с посещение на премиера на Израел Бенямин Нетаняху. По този повод съветникът на иранския аятолах каза: \"Неговото присъствие или отсъствие в Русия няма никакво отражение върху нашата стратегическа мисия в Москва\".", "date": "2018.07.11", "title": "Висш ирански чиновник пристигна в Москва с послания за Путин"}
{"url": "https://www.24chasa.bg/novini/article/6957898", "text": "Албанският премиер Еди Рама заяви днес, че срещата на върха ЕС-Западни Балкани в Лондон в рамките на Берлинския процес помага много на страните от региона, предаде агенция АНА-МПА. Рама отбеляза, че това е важен процес, който е започнал преди 5 години и продължава с бързо темпо, предаде БТА. Благодарение на него страните от региона вървят заедно напред, но за съжаление срещата в Лондон е осъществена в момент, когато нещата в Европа не са толкова добри и това изглежда като \"балканско проклятие\", смята албанският премиер. \"Навремето, когато Европа беше добре, ние бяхме зле, сега ние сме по-добре, а на Европа й е по-зле\", каза Еди Рама.", "date": "2018.07.11", "title": "Еди Рама: ЕС се обръща към Западните Балкани в лош момент, това е балканско проклятие"}
{"url": "https://www.24chasa.bg/novini/article/6957869", "text": "Генералният секретар на НАТО Йенс Столтенберг реагира с усмивка на съобщенията, че президентът на САЩ Доналд Тръмп е поискал държавите в пакта да влагат в отбранителни способности четири процента от своя БВП, предава БТА.  Попитан на пресконференция за предложението на Тръмп днес зад закрити врата, Столтенберг се усмихна и каза, че ще се съсредоточи в това, което е било прието (а не което е било предложено - бел. кор). Приехме през 2014 г. в следващите 10 години да достигнем отбранителни разходи, равни на два процента от БВП, да говорим за това, предложи той. По неговите думи през 2014 г. мнозина са се съмнявали, че европейските държави от алианса ще постигнат отчитания днес напредък. Столтенберг многократно поясни, че всички съюзници в НАТО са прекратили съкращенията на военните си бюджети в последните години и плавно ги повишават. Той съобщи, че днес са били утвърдени решенията за разгръщането на две нови командвания на алианса в Германия и САЩ. Утвърдени са били решенията за нова обучителна мисия на НАТО в Ирак, както и за допълнителна подкрепа за Йордания и Тунис в противодействието на тероризма. Нестабилността в Близкия изток и Северна Африка дестабилизира страните от НАТО, не трябва да позволяваме на \"Ислямска държава\" да се завърне, посочи Столтенберг. На днешната среща на НАТО е било прието и решението за обособяването на допълнителни способности за бързо реагиране. До 2020 г. пактът ще разполага с 30 бронирани батальона, 30 изтребителни ескадрили и 30 военноморски кораба, готови да се задействат в срок до 30 дни.", "date": "2018.07.11", "title": "Столтенберг призова да се говори за поетите обещания за отбранителни разходи"}
{"url": "https://www.24chasa.bg/novini/article/6957919", "text": "Тайландецът Сакда Ласада заснел видео в дома си в гр. Убон Ратчатани как златиста летяща змия лежи в семейната спалня, съобщава агенция ЮПИ. Когато 35-годишният съпруг повдигнал влечугото за опашката се оказало, че то се е натъпкало с нещо. Станало видно, че змията се е нагостила с розовото копринено бельо на благоверната му, предаде БТА. \"Помислих си, че на гадината й е станало лошо. Това не е нормалната храна, която консумират тези змии. Със сигурност би й било много трудно да смели бельото. Би имала големи проблеми, ако не изкараме от тялото й погълнатото\". На видеото се вижда как г-н Ласада притиска опашката на змията, така че тя да повърне необичайния си улов. След като изпразнил стомаха й, тайландецът чинно пуснал животното по живо по здраво.", "date": "2018.07.11", "title": "Тайландец се натъкна на змия в спалнята си, поглъщала бельото на съпругата му"}
{"url": "https://www.24chasa.bg/novini/article/6957923", "text": "Нови текстове от Закона за интеграция на хората с увреждания бяха приети днес от парламентарната комисия в НС и предстои утре да бъдат гласувани от депутатите. Текстовете касаят интеграционните добавки и правото им на получаване. В същото време, протестите на майки на деца с увреждания продължават. Ще има ли решение на проблема - темата в \"Още от деня\" по   коментира Хасан Адемов, депутат от ДПС, председател на социалната комисия в парламента и бивш социален министър. За интеграционни добавки той обясни, че след решение на ТЕЛК хората с увреждания подават декларация, където на база социални потребности комисията издава индивидуални актове и на практика те определят вида на интеграционните добавки, които биват седем вида. Съдът отмени тези текстове, а сега комисията в НС ги прехвърли в закона, което вече дава основание за коректно изплащане на тези интеграционни добавки, допълни Адемов. Работна група в социалното министерство работи по чисто нов закон за хората с увреждания, отделно друга група работи по закона за личната помощ. В началото на есенната сесия на НС проектът за хората с увреждания трябва да бъде готов, категоричен е Адемов. Миналата седмица проведохме обществено обсъждане на закона за личната помощ с участието на омбудсмана Мая Манолова, като поканихме всички заинтересовани страни. Взето беше решение трите законопроекта да бъдат разгледани в общ пакет в началото на есенната сесия на НС, заяви депутатът.  Според Хасан Адемов, само диалогът и възможностите за отстъпки в рамките на държавния бюджет са път към решение на проблемите на хора с увреждания и прекратяване протеста на майките на деца с увреждания. По думите на експерта, през последните 25 години практиката е била проблемите на хората с увреждания да се решават на парче и това не е довело до конкретни резултати. Адемов изтъкна, че и омбудсманът Мая Манолова е дала съгласието си по заключението, че само разглеждането в пакет на трите законопроекта е условие за решаване на проблемите. Хасан Адемов коментира и исканата оставка на зам.-социалния министър Султанка Петрова след смъртния случай на охранител в Партийния дом и данните за участие на съпруга й в охранителната фирма. Аз мисля, че тя веднага трябва да си подаде оставката така, както направиха бившият министър на здравеопазването Николай Петров и зам.-социалния министър Росица Димитрова, категоричен беше депутатът. ", "date": "2018.07.11", "title": "Хасан Адемов: Само диалог и отстъпки в бюджета могат да помогнат на хората с увреждания"}
{"url": "https://www.24chasa.bg/novini/article/6957937", "text": "Турският президент Реджеп Тайип Ердоган е заявил, че неустойчивостта в курса на лирата спрямо долара ще намалее, и че що се отнася до валутния курс и лихвените проценти, местните банки ще окажат подкрепа, предаде Ройтерс, като се позовава на турския телевизионен канал СиЕнЕн-тюрк. Ердоган е посочил това пред репортери в самолета на път за срещата на върха на НАТО в Брюксел, отбелязва телевизията, цитирана от БТА.  Той е защитил също решението си да избере зет си Берат Албайрак за министър на финансите и хазната, като е изтъкнал, че Албайрак има теоретичен и практически опит в областта на финансите.", "date": "2018.07.11", "title": "Ердоган: Неустойчивостта на лирата спрямо долара ще намалее"}
{"url": "https://www.24chasa.bg/novini/article/6957941", "text": "Учени разложиха вода на кислород и водород в условия на микрогравитация, използвайки само полупроводник и слънчева светлина. Тази технология може да направи възможно пътуването на далечни разстояния, съобщи ЮПИ. Един от най-простите методи за разлагане на водата е фотокатализата - при него се използват фотони, полупроводников материал и вода, за да се създадат двойки от електрон и дупка. Когато материалът абсорбира фотоните, се освобождава свободен електрон. Реакцията изтегля протон от водата, който може да се съедини със свободния електрон от водорода. Дупката, създадена от освободения електрон, се запълва с електрон от водата, който може да се съедини с протоните и да образува кислород. Тази система може да осигури водородно гориво или кислород за космонавтите, смятат учените, предава БТА.  Те обаче признават, че методът им за създаване на кислород от вода не е съвършен. Той се нуждае и от големи количества вода. Макар че тя е по-безопасна от традиционното гориво, водата е по-тежка. Дългото пътуване в космоса ще изисква тя да бъде набавяна от външни източници. Учените се надяват водата да може да бъде извлечена чрез операциите по космическо сондиране на астероидите.", "date": "2018.07.11", "title": "Учени намериха система за космическо пътуване на далечни разстояния"}
{"url": "https://www.24chasa.bg/novini/article/6957955", "text": "Стачка по няколко часа на ден е обявила Гръцката федерация на железопътните работници през следващите дни, съобщава атинският \"Та неа\". Утре ще има стачка и по някои от линиите на атинското метро от 11 часа сутринта до 17 часа следобед, предаде БТА. Стачните действия в железниците започнаха днес и ще продължат в петък, понеделник и сряда. Железопътните служители ще прекратят работа от 5 до 8, от 13 до 16 и от 21 до 24 часа. На 20 юли стачката в железниците ще бъде 24-часова. Железничарите протестират срещу намеренията за приватизация на железопътната инфраструктура. Стачките ще се проведат въпреки временната забрана от съда.", "date": "2018.07.11", "title": "Гръцките железници и атинското метро на стачка"}
{"url": "https://www.24chasa.bg/novini/article/6957962", "text": "Американска компания пусна в продажба пистолет, който в сгънато състояние прилича на смартфон, предава в. Метро\". Конструктивно, оръжието калибър 380 е основано на модела Remington Double Deringer, предаде БТА. Цената на артикула е 500 долара. Оръжието не може да стреля в сгънато състояние и поради тази причина не нарушава американските закони.", "date": "2018.07.11", "title": "Пуснаха в продажба пистолет във формата на смартфон (Видео)"}
{"url": "https://www.24chasa.bg/novini/article/6957958", "text": "Министърът на културата Боил Банов ще инспектира хода на дейностите в един от най-значимите археологически обекти – античния град Хераклея Синтика в местността Рупите край Петрич. През месец май правителството отпусна допълнителни средства в размер на 100 000 лв. за проучванията там, съобщават от пресцентъра на Министерството на културата.  Ръководителят на обекта доц. д-р Людмил Вагалински, директор на Национален археологически институт с музей при БАН, ще представи последните находки и дейности по консервацията. Хераклея Синтика е разположен на границата между древните области Тракия и Македония. Това е единственият гръко-македонски град в България, изследван археологически.", "date": "2018.07.11", "title": "Боил Банов ще провери проучванията в Хераклея Синтика край Петрич"}
{"url": "https://www.24chasa.bg/novini/article/6957855", "text": "Повишаването на нивата на въглеродния диоксид намалява защитните механизми на пеперудите монарх, показва проучване на американски учени, съобщи ЮПИ. Гъсениците на тези пеперуди се хранят с листа от асклепиас. Те натрупват горчиви токсини, наречени карденолиди, съдържащи се в листата и това им помага да се пазят от хищници, предава БТА.  Учени от Мичиганския университет са отгледали четири вида асклепиас в различни атмосферни условия. Растенията били подложени на различни нива на концентрация на въглероден диоксид. След това листата им били анализирани и дадени за храна на гъсениците. Изследователите открили, че гъсениците на пеперудата монарх, които са се хранили с листа от асклепиас, изложен на високи нива на въглероден диоксид, са били по-малко способни да се справят с често срещан паразит. Продължителността на живота на кралските пеперуди също намаляла. \"Открихме непризнат по-рано, непряк механизъм, по който климатичните изменения - в случая повишаването на нивата на въглеродния диоксид в атмосферата - може да увреди здравето на пеперудите монарх\", каза Лесли Декър от Мичиганския университет. Нарастващите нива на въглероден диоксид могат да намалят лечебните съставки в други растения, сред които и такива, използвани от човека за направата на лекарства, смятат учените.", "date": "2018.07.11", "title": "Пеперудите монарх са застрашени от повишените нива на въглероден двуокис"}
{"url": "https://www.24chasa.bg/novini/article/6957832", "text": "НАТО покани днес Република Македония да започне преговори за присъединяване към алианса. Това съобщи генералният секретар на пакта Йенс Столтенберг на пресконференция след първото заседание от двудневната среща на държавните и правителствените ръководители от военнополитическия съюз в Брюксел, предаде БТА. Той уточни, че Македония ще стане 30-ата държава от пакта, когато приключат процедурите около утвърждаването на споразумението между Скопие и Атина. Това показва, че вратите на НАТО остават отворени, добави Столтенберг. Такава възможност се предоставя веднъж в живота. Ако хората в Бившата югославска република Македония не подкрепят споразумението, страната няма да бъде приета в алианса. Няма как хем да не се смени името, хем страната да бъде приета в НАТО. Хората трябва да вземат решение. Необходимо е да бъдат преминати националните процедури. Без промяна на името, страната няма как да бъде приета в пакта, поясни Столтенберг в отговор на въпрос на македонски журналист.", "date": "2018.07.11", "title": "НАТО покани Македония за преговори за членство в алианса"}
{"url": "https://www.24chasa.bg/novini/article/6957831", "text": "Мъж почина, докато шофира автомобила си в София. Секунди след смъртта колата му се забила в друга на кръстовището на булевардите \"Сливница\" и \"Константин Величков\" преди минути. Няма пострадали от другата кола. Засега не е ясно от какво е починал мъжът, най-вероятно става дума за инфаркт.                                                                                                                                                                                                                                                                                                                       ", "date": "2018.07.11", "title": "Мъж почина, докато кара, заби се в кола в София"}
{"url": "https://www.24chasa.bg/novini/article/6957835", "text": "Прокуратурата в Струмица започна процедура против петима души, заподозрени в контрабанда на цигари през македонско-българската граница, предаде агенция МИА. На два километра от граничния камък били спрени два автомобила, в които били намерени 66 картона с около 3300 цигари на стойност над три милиона и 200 хиляди денара /eдин лев се разменя за 32 денара/, предаде БТА. Става въпрос за контрабанда на голямо количество цигари, за което Наказателният кодекс предвижда наказание от шест месеца до пет години затвор. Във връзка със случая е арестуван кметът на община Ново село Боро Стойчев, съобщиха телевизия Телма и в. \"Слободен печат\".", "date": "2018.07.11", "title": "Разследват петима за контрабанда на цигари през македонско-българската граница"}
{"url": "https://www.24chasa.bg/novini/article/6957696", "text": " Щетите от поройните дъждове на общинската инфраструктура в Мизия са за близо 3 млн. лв., установи вчера министърът на регионалното развитие и благустройството Николай Нанков при посещението си в бедстващия град. Освен цялостното преасфалтиране на три улици се предвижда да бъде изградена и каналазация, която да предотвратява бъдещи наводнения. Средствата за възстановяването на разрушената улична настилка в отнесения от пороите град ще бъдат отпуснати от фонда за бедствия и аварии, съобщи Нанков. Заедно с областния управител на Враца Малина Николова и кмета на Мизия Виолин Крушовенски министърът направи цялостен оглед на разрушенията и обеща пълно съдействие за общината за възстановяне на повредената инфраструктура. Проверка е установила, че има повреди и на преливника на язовира край врачанското с. Рогозен, който в момента се ремонтира с отпуснатите от държавата близо 2 млн. лв. Министър Нанков получил уверение от фирмата изпълнител, че възстановяването на тези щети ще бъдат за нейна сметка.", "date": "2018.07.11", "title": "Нанков: Почти 3 млн. лв. са щетите по улиците в Мизия заради дъждовете"}
{"url": "https://www.24chasa.bg/novini/article/6957699", "text": "Израелската ПВО е изстреляла днес ракета прехващач \"Пейтриът\" срещу дрон, идващ от въздушното пространство на Сирия, предаде ДПА. Според съобщението на въоръжените сили на Израел това е вторият подобен случай за по-малко от месец. Заради дрона са били задействани сирените на окупираните от Израел Голански възвишения и по близката йорданска граница. На 24 юни израелски военни казаха, че е била изстреляна ракета \"Пейтриът\" по дрон откъм Сирия, който направил обратен завой и останал невредим. От сирийска страна обясниха, че дронът участвал в местна операция, информира БТА. Израел е силно разтревожен от напредването на силите на сирийския президент Башар Асад срещу бунтовниците по границата с Голанските възвишения и Йордания. Израел се опасява, че Асад може да разположи там свои войски или да разреши настаняването на части на Иран или \"Хизбула\". Днес израелският премиер Бенямин Нетаняху е в Москва за преговори по сирийската криза с президента Владимир Путин, чиито войски помагат на Асад в седемгодишната гражданска война, съобщи Ройтерс.", "date": "2018.07.11", "title": "Израел изстреля ракета \"Пейтриът\" по безпилотен апарат, идващ от Сирия"}
{"url": "https://www.24chasa.bg/novini/article/6957723", "text": "Президентът на Франция Еманюел Макрон ще разговаря в неделя с руския си колега Владимир Путин по време на финала на световното първенство по футбол в Москва, съобщиха днес от Елисейския дворец, цитирани от Франс прес. Срещата между двамата лидери беше уговорена снощи по време на кратък телефонен разговор между тях в края на полуфиналната среща Франция-Белгия (1-0) в Санкт Петербург, на която президентът Макрон присъства, предава БТА. Засега подробностите около срещата не са уточнени, най-вече дали тя ще се състои в Кремъл или на стадиона, където се очаква президентът Путин да наблюдава финалната футболна среща. Путин и Макрон ще разговарят в навечерието на срещата на руския лидер с президента на САЩ Доналд Тръмп в Хелзинки - първа историческа среща на високо равнище между двамата държавни глави. Макрон ще се срещне с Тръмп по-късно днес, кулоарите на форума на НАТО, който започна по обяд в Брюксел.", "date": "2018.07.11", "title": "Макрон ще се срещне с Путин на финала на Мондиала в Москва"}
{"url": "https://www.24chasa.bg/novini/article/6957732", "text": "Автомобил и трамвай се удариха в центъра на София. И двете страни отричат вина. Инцидентът стана посред бял ден в района до НДК, предаде  .  Пострадали няма. Въпреки това, за възрастната шофьорка на автомобила беше извикана линейка. Ватманката обясни, че е била с предимство. А шофьорката – че е гледала на другата страна.", "date": "2018.07.11", "title": "Кола и трамвай се удариха до НДК"}
{"url": "https://www.24chasa.bg/novini/article/6957728", "text": "Мотоциклетист е загинал на място при катастрофа този следобед на международния булевард \"България\" в Русе. Това съобщи регионалният говорител на МВР в крайдунавския град Даниела Малчева, цитиран от БТА. Сигнал за инцидента е подаден в 16,35 часа днес. В района на обръщало на булеварда се блъскат автомобил \"Ситроен\", шофиран от жена, и мъж с мотор \"Хонда\". При удара мотоциклетистът е загинал на място. Към момента самоличността му все още не е установена. Предстои оглед. Причините за инцидента тепърва ще се изясняват.", "date": "2018.07.11", "title": "Кола и мотор се сблъскаха в Русе, мотоциклетистът загина"}
{"url": "https://www.24chasa.bg/novini/article/6957735", "text": "Тримата бивши сепаратистки лидери, които бяха в предварителния арест близо до Мадрид за ролята си в опита за отцепване на Каталуня, са били преместени днес в затвор в автономния регион, след решение по този въпрос на испанското правителство, целящо да успокои напрежението, съобщи Франс прес. Бившите регионални \"министри\" Жорди Турул, Жозеп Рул и Жоаким Форн вече са в \"центъра за изтърпяване на наказанията в Ледонерс\", на 70 км северно от Барселона, посочи говорител на департамента по правосъдие на регионалното правителство, предава БТА. Преди тях шест други лидери, сред които бившият вицепремиер Ориол Жункерас и бившата председателка на каталунския парламент Карме Форкадел, бяха прехвърлени още миналата сряда в Каталуня, в Ледонерс и в друг затвор близо до Фигерас. Мадрид обяви миналата седмица прехвърлянето на задържаните сепаратисти за жест на помирение след първата среща на високо равнище в понеделник между новия испански премиер Педро Санчес и каталунския премиер Ким Тора, която позволи да бъде възобновен диалога въпреки противоположните им позиции по въпроса за самоопределението.", "date": "2018.07.11", "title": "Прехвърлиха в Каталуня задържаните лидери на сепаратистите"}
{"url": "https://www.24chasa.bg/novini/article/6957725", "text": "До началото на учебната година ще представим спецификациите и примерните тестове за националното външно оценяване по български език и литература /БЕЛ/ след седми клас за 2019 г., защото това ще са първите изпити по новите учебни програми. Това каза в отговор на актуален въпрос министърът на образованието и науката Красимир Вълчев на заседанието на парламентарната образователна комисия, предаде БТА.  Различното е, че при тези нови изпити ще трябва да бъде оценена степента на придобитите ключови компетентност, а не само знанията, усвоени по конкретната учебна програма. Ключовите компетентност са свързани и с т.нар. функционална неграмотност при учениците, обясни министър Вълчев. Попитан дали външното оценяване ще бъде само върху изучаваните материали и творби по БЕЛ в седми клас или върху пети, шести и седми клас, образователният министър отговори, че \"разговорите и обсъжданията, които бяха направени с преподаватели и с хора от системата, са, че ще бъдат включени само материалите от седми клас\". Важното е да уточним, че това не е изпит по конспект, който да изисква знанието на конкретика, тук, както и при всяка степен на образование, трябва да се оценяват натрупаните знания, умения, които не толкова са свързани с изучаването на конкретните текстове, обясни министър Вълчев. Той коментира, че \"това, което трябва да се направи, е чрез текстовете, изучавани в седми клас, да се оцени степента на придобитите компетентност в целия етап\".", "date": "2018.07.11", "title": "Показват новите тестове за външно оценяване по БЕЛ след 7-ми клас до есента"}
{"url": "https://www.24chasa.bg/novini/article/6957738", "text": "Транспортната комисия отхвърли искането на БСП за прекратяване на концесията на Летище \"София\". Предложението събра едва 8 гласа \"за\", а с 12 \"против\" и 1 \"въздържал се\", и така не бе прието. Исторически държавата е показала, че не управлява добре летище \"София\", коментира министърът на транспорта Ивайло Московски, който участва в заседанието на комисията, предава  .  Мотивите на искането бяха представени от соцдепутата Георги Свиленски. Той изтъкна вече познатите аргументи на социалистите срещу концесията, а именно, че през последните години летището реализира увеличение на пътниците и товарите и е на печалба, което премахва необходимостта от отдаването му на концесия. Транспортният министър пък припомни, че концесионирането на най-голямата ни аерогара е било заложено още в предизборната програма на партия ГЕРБ, а по-късно идеята е залегнала и в управленската програма на правителството. Според него отдаването на концесията е нормална практика, която се прилага в цяла Европа и света. „Европа е най-развитият пазар за участие на частния сектор в управлението на летища. Делът на частно участие в управлението на летищата и летищната инфраструктура е нараснал с 80%. Това е тенденция от 2010 до 2016 година. Ако добавим и периода до 2018 година, ще е още по-голям процентът. Всички летища в Словения, Португалия, Унгария, Кипър, Белгия и Малта се управляват на 100% частния сектор“, аргументира се министър Московски. Той посочи още, че практиката в Европа и ЕС показва, че удачният начин за управление на такава инфраструктура е именно този. „Идеята е точно такава – да се привлече сериозен оператор и инвеститор, който, оперирайки на други места и имайки сериозни позиции в авиационния бизнес, да направи така, че летище „София“ да получи необходимото си развитие в годините напред. Неслучайно концесията е за 35 години“, допълни транспортният министър. \"Колегите много неудобно се чувстват, че когато те управляват концесията, е нещо хубаво и те максимално се възползват от нея. Имам справка за десетки концесии, които са направени в тяхното управление. А при нас, когато управляваме, концесията е нещо лошо\", обърна се министър Московски към социалистите. Той отхвърли и обвиненията, че решението на Министерския съвет за отдаване на аерогарата на концесия е било взето „на тъмно“. Нито заседанието е било секретно, нито точката е била извънредна“. По време на изслушването му стана ясно, че според условията концесионерът се задължава да направи проучване на въздушния трафик, а ако се налага, и да изгради втора писта. Предвижда се и възможността за изграждане на трети терминал, както и даването на гаранции за персонала. По-рано днес пък БСП внесе законови промени, с които да осуети концесията не само на летището, но и на държавни предприятия от забранителния списък за приватизация.", "date": "2018.07.11", "title": "Концесията на Летище \"София\" остава"}
{"url": "https://www.24chasa.bg/novini/article/6957744", "text": "Според президента на Франция Еманюел Макрон отслабването на трансатлантическите връзки ще струва в дългосрочен план много по-скъпо на членовете на НАТО. Това заяви днес представител на Елисейския дворец по повод призивите на САЩ към европейските партньори да харчат повече за отбрана, предаде Ройтерс. Съюзниците на Доналд Тръмп се надяват той да подсили възпиращата мощ на алианса срещу Русия, докато американският президент постоянно казва, че САЩ плащат прекалено много за отбраната в НАТО, отбеляза агенцията, предаде БТА. При пристигането си днес в Брюксел за срещата на върха на алианса италианският премиер Джузепе Конте заяви, че НАТО трябва да укрепва сигурността на южните си граници, предаде ТАСС. \"Италия участва в срещата на върха, за да потвърди своята лоялност към Северноатлантическия съюз, но също и за да издейства укрепване на южните граници\", каза той. Според Конте от юг идва терористична заплаха, тъй като сред мигрантите на територията на ЕС може да проникнат и терористи.", "date": "2018.07.11", "title": "Макрон: Отслабването на трансатлантическите връзки ще струва скъпо на НАТО"}
{"url": "https://www.24chasa.bg/novini/article/6957729", "text": "Майкъл Джексън е бил \"химически кастриран\" от баща си Джо, за да поддържа по-висок глас, заяви личният лекар на Майкъл - Конрад Мъри. Конрад направи ексклузивните разкрития в интервю, пише The Sun. Той твърди, че Джо, който почина от рак наскоро, е бил много строг с Майкъл и неговите братя и сестри през цялото им детство: \"Майкъл е бил подложен на химическа кастрация, за да поддържа високия си глас и това не са празни думи. Джо е един от най-лошите бащи в историята\". Той допълва, че Джо е поставял хормонални инжекции на Майкъл, за да го избави от кожни проблеми и да избегне мутирането на гласа. Джо има 10 деца, като почти всички от тях се занимават с музика.", "date": "2018.07.11", "title": "Личният лекар на Майкъл Джексън: Той беше кастриран от баща си"}
{"url": "https://www.24chasa.bg/novini/article/6957755", "text": "Българският евродепутат от ГЕРБ/ЕНП Ева Майдел беше специален гост на среща на посланиците на страните от Европейския съюз в България, провела се в сряда 11 юли 2018г. в посолството на Австрия. Срещата беше организирана от посланика на Австрия в България Роланд Хаузер и на нея присъстваха 19 посланици и висши дипломатически служители. Това съобщиха от пресцентъра на ГЕРБ. „Време е страните в Европа да започнем да доставяме бързи и работещи решения по проблемите, които интересуват гражданите, като миграция и сигурност, за да покажем, че ЕС е жизнен, прозрачен и най-вече ефективен. В противен случай рискуваме екстремните политически сили да вземат превес и да саботират работата по всички важни проекти.“ Това заяви Ева Майдел по време на срещата с посланиците. „Като председател на Международното европейско движение работя за това европейският дневен ред да отговяря на очакванията и визията на европейските граждани.“ Това допълни българският евродепутат.", "date": "2018.07.11", "title": "Майдел: Време е да покажем, че ЕС е жизнен"}
{"url": "https://www.24chasa.bg/novini/article/6957754", "text": "Сребреница завинаги ще остане тъмно петно на лицата на онези, които можеха, но не предотвратиха геноцида, заяви мюсюлманският член на босненското председателство Бакир Изетбегович на днешната церемония за отбелязване на 23-ата годишнина от клането, предаде Танюг. За престъплението са отговорни Радован Караджич и Ратко Младич, но и \"техните ескадрони на смъртта, подпомогнати от паравоенни части от Сърбия\", които \"систематично и организирано извършваха убийства пред очите на целия свят\", каза Изетбегович, цитиран от БТА. \"Босненците бяха предадени от международната общност, когато бяха избити в защитената от ООН зона. Това не може да се поправи. Но посланието, че Караджич е герой, че заслужава да бъде отличен, е страшно послание\", каза Изетбегович и добави, че босненците не могат да живеят с това. \"С отричането на геноцида се извършват още престъпления над жертвите и техните семейства, което обижда всички босненци\", добави той. Хърватският член на босненското председателство Драган Чович написа днес в Туитър, че в \"Сребреница е извършено страшно престъпление\". \"Днес молим за прошка, дори от името на онези, които нямат смелост за това. Градим общо европейско бъдеще върху истината и помирението\", написа Чович в Туитър. В памет на жертвите Хърватската демократична общност в Босна и Херцеговина няма да организира днес в Мостар проследяване на мача на Световното първенство по футбол между отборите на Хърватия и Англия. Лидерът на Либерално-демократическата партия в Сърбия Чедомир Йованович, който присъства на възпоменанието в Сребреница, заяви, че години наред идва заради Босна, босненците и също заради сърбите и сръбските деца. \"Какво послание можем да отправим оттук? Струва ми се, че босненците загинаха тук веднъж преди 23 години, а моят народ и всички онези, които отричат геноцида, умират всеки ден\", се казва в посланието на Йованович. \"Споменът за жертвите в Сребреница е най-ясната картина на тази лудост, която съществува и която и днес диша зад врата ни\", добави той. Президентът на Турция Реджеп Тайип Ердоган написа днес в Туитър, че \"геноцидът в Сребреница е най-срамният акт, случвал се пред очите на Европа\" и призова за съвместна борба за това този вид престъпления никога да не се повтаря. \"Моля Аллах за милост за всичките ни босненски братя, загинали като шехиди в геноцида в Сребреница, който смятам за най-срамния акт в историята, извършен преди 23 години пред очите на Европа. Заедно ще се борим този вид престъпления против човечеството да не се повтаря\", написа Ердоган. Президентът на Косово Хашим Тачи също напомни за клането в Сребреница с посланието, че Косово никога няма да се откаже от издирването на истината и наказването на извършителите на такива престъпления. \"Това клане, което бе осъдено от целия свят, за съжаление не попречи на режима на Слободан Милошевич да извърши други кланета в Косово с мащабите на нов геноцид\", написа Тачи. Върховният комисар на ЕС за външната политика и сигурността Федерика Могерини и еврокомисарят Йоханес Хан заявиха по повод годишнината, че \"геноцидът в Сребреница е отворена рана в сърцето на Европа\". \"Преди 23 години бе написана една от най-мрачните страници в нашата история. Задължение на Европа и на международната общност е да напомня, че такава трагедия, срам за човечеството, вече да не може да се повтори\", се казва в съвместното им съобщение. Могерини и Хан напомниха, че всички отговорни за клането трябва да бъдат изправени пред правосъдието. Американският държавен секретар Майк Помпейо също написа, че американците са единни с народа на Босна и Херцеговина в отдаването на почит и в спомена за жертвите. \"Страшният геноцид в Сребреница ни напомня, че трябва да останем твърди и да осигурим просперитетно бъдеще за всички граждани на Босна и Херцеговина, независимо от религиозната и националната им принадлежност\", се казва в посланието на Помпейо.", "date": "2018.07.11", "title": "Изетбегович: Отричането на геноцида трябва да се наказва"}
{"url": "https://www.24chasa.bg/novini/article/6957773", "text": "Президентът на САЩ Доналд Тръмп е поискал днес от своите колеги от НАТО да увеличат незабавно до два процента от БВП на техните страни разходите за отбрана. Това съобщи президентът Румен Радев пред български журналисти в кулоарите на срещата на ръководителите на страните от пакта в Брюксел, предаде БТА. Днешната среща е много важна, защото трябва да демонстрира единството, солидарността и решителността на всички държави членки. Засега въпросите стават повече от отговорите. Президентът Тръмп, който говори първи, постави въпроса не само да се постигнат два процента, и то днес, а вече нова бариера - четири процента. Той тръгна, след като обяви това, поясни българският държавен глава. Президентът Радев е поставил пред своите колеги въпроса какво става с трансатлантическата връзка, която е гръбнакът на НАТО като военни способности, ако не бъдат достигнати тези два процента сега. Никой не говори за четири процента, това в момента не се обсъжда, посочи Радев. Това е жизненоважно за бъдещето на организацията, касае всички страни, допълни той. НАТО не е борса, на която можеш да купиш сигурност. НАТО е съюз на суверенни държави, обединени от стратегически цели и общи ценности. Президентът Тръмп от друга страна е прав, защото всяка страна трябва да допринася в днешния свят на растяща неизвестност, да изгражда ефективни способности. Това, което той прави, е добре и за нашата страна. Виждате с каква неохота в България се заделят средства за въоръжените сили. Направих три консултативни съвета по национална сигурност - разбираме се за нещо, след това то се отменя, коментира българският държавен глава. Проектите за модернизация непрекъснато се отлагат, непрекъснато се намират причини. Планът за достигане до два процента много трудно изобщо беше решен. Кога се достигат тези два процента - в мандата на следващото правителство, допълни той. Мисля, че този натиск ще продължи. НАТО, без способностите на Америка, не може да бъде същата. Напомних на всички за резултатите от операцията в Либия - тогава тя разкри огромни дефицити във военните способности на европейските държави - системи за разузнаване, високоточни оръжия, дозарядки във въздуха, мобилност, съвременни системи за командване и управление, които се предоставяха изцяло от САЩ. Каква е съдбата на европейската сигурност, ако тези способности, предоставени от САЩ, ги няма. Моята препоръка беше да се спазва двупистовият подход в отношенията с Русия. Наред с политиката на сдържане и отбрана, да се гради диалог и в тази ситуация на неясност на трансатлантическата връзка, да се избягва агресивният тон и да се търсят пътища за нормализация на отношенията с Русия. Това се приема от лидерите, поясни Радев. Президентът отбеляза, че в историята си НАТО е преживяла много предизвикателни моменти. НАТО винаги е успявала да се консолидира. Надявам се да се намери решение и сега, заяви държавният глава. Попитан за настроението в заседателната зала, той заяви, че \"не е от най-приятните атмосфери\". Всички лидери са общо взето в сконфузено състояние, защото всеки мисли какво означават тези четири процента и доколко сериозен е президентът Тръмп, който ги постави като условие, посочи Радев. Той потвърди, че се очаква Македония да получи покана за преговори за членство в НАТО и това е едно от добрите събития на тази среща на върха на алианса. България има голяма роля, отбеляза президентът. По неговите думи сроковете за приемането на Македония в НАТО зависят от изпълнението на договора й с Гърция.", "date": "2018.07.11", "title": "Румен Радев: Тръмп е поискал държавите от НАТО да влагат в отбрана 4% от БВП"}
{"url": "https://www.24chasa.bg/novini/article/6957778", "text": "Окръжна прокуратура – Монтана е внесла за разглеждане в съда обвинителен акт срещу И.М. за извършено от него престъпление по чл. 123, ал. 1 от Наказателния кодекс. Обвиняемият М. развивал дейност, свързана с изкупуване на автомобили втора ръка, които били разкомплектовани за авточасти и впоследствие продавани на клиенти на търговското дружество. Работата се извършвала в обособен за това парцел в местността „Мало поле“ в гр. Монтана от няколко постоянни работници и такива, временно ангажирани без трудови договори, на които се заплащала надница. На 12.10.2017 г. на двама от работниците в автоморгата било възложено да подготвят материали – в това число тръби, за предстоящо изграждане на покривна конструкция с метален навес. При поставянето на тази задача обвиняемият изобщо не инструктирал ангажираните с нея мъже, нито им обяснил изискванията и условията за безопасното й извършване. При качването и завъртането на една от тръбите от Н.А., който се намирал на височина 3,30 метра от земната повърхност, тя се доближила в опасна близост до намиращ се над навеса високоволтов електропровод, по който протичал електрически ток с високо напрежение. Вследствие на това действие тръбата послужила като проводник на ток, който поразил работника и той паднал на земята. Пострадалият бил незабавно транспортиран в МБАЛ – Монтана, където била констатирана смъртта му. Извършената на досъдебното производство съдебно-медицинска експертиза дава заключение, че Н.А. е претърпял електрическа травма, довела до развитие на остра дихателна и сърдечна недостатъчност. Инцидентът, довел до смъртта на работника, представлява трудова злополука, като от страна на възложителя – обвиняемия М., са били допуснати множество нарушения на норми на трудовото законодателство, изискващи осигуряване на безопасни условия на труд. Ангажираният от него работник нямал сключен трудов договор и не притежавал необходимите знания и умения. Работодателят не осигурил здравословни и безопасни условия на труд и не провел задължителен инструктаж. Обвиняемият не се признава за виновен и не дава обяснения за случилото се.", "date": "2018.07.11", "title": "Собственик на автоморга предаден на съд за трудова злополука, довела до смърт на работник"}
{"url": "https://www.24chasa.bg/novini/article/6957769", "text": "Президентът на САЩ Доналд Тръмп разговаря днес с канцлерката на ФРГ Ангела Меркел в кулоарите на срещата на върха на НАТО в Брюксел, часове след като яростно критикува германската политика по разходите за отбрана и по газовите доставки от Русия, предадоха Ройтерс и Асошиейтед прес. След срещата тонът на заявеното от двамата пред репортери беше делови, след като Тръмп по-рано каза, че зависимостта на Германия от руски енергоносители я поставя \"под пълния контрол\" на Москва и тя е \"пленник на Русия\" заради проекта за нов газопровод, а Меркел му отговори, като се върна към младежките си години в бившата ГДР и подчерта, че днес обединена Германия сама определя своята политика и взема независими решения, предава БТА.  \"Имахме чудесна среща. Обсъдихме военните разходи, говорихме за търговия\", каза Тръмп пред репортерите, допуснати в помещението, където двамата с Меркел разговаряха. \"Имаме много, много добри отношения с канцлерката. Имаме страхотни отношения с Германия\", заяви американският президент и добави, че е изложил загрижеността си от новия газопровод, планиран да свърже Русия с Германия. Меркел каза, че е обсъдила с Тръмп миграцията и търговията и очаква по-нататъшен обмен, тъй като САЩ остават партньор на Германия.", "date": "2018.07.11", "title": "Тръмп в Брюксел: С Меркел имахме чудесна среща, обсъдихме военните разходи"}
{"url": "https://www.24chasa.bg/novini/article/6957787", "text": "Четирима дипломирали се наскоро студенти от водещ турски университет са арестувани заради показване на карикатура, осмиваща турския президент Реджеп Тайип Ердоган, на церемонията по дипломирането им, предаде Ройтерс, като се позовава на Анадолската агенция. На церемонията на 6 юли в Анкара студенти от Близкоизточния технически университет са носили плакат с карикатура на животни, чиито лица приличат на Ердоган, и надпис над нея \"Светът на Тайиповците\", предава БТА.  Карикатурата първоначално е била публикувана в популярното сатирично списание \"Пенгуен\". Ердоган бе подал жалба във връзка с карикатурата преди 12 години, когато бе премиер, припомня в.\"Хюриет дейли нюз\". Съд в Анкара отхвърли жалбата през 2006 г. с аргумента, че карикатурата трябва да се разглежда в рамките на свободата на изразяване, припомня вестникът. Анадолската агенция съобщи, че четиримата са били \"арестувани в хода на разследване във връзка с плакат, клеветящ Ердоган\". Турция провежда чистка срещу опоненти на Ердоган след осуетения опит за преврат през юли 2016 г. Ердоган е начело на Турция от повече от 15 години - първо като премиер, а след това като президент, а в понеделник получи още по-големи пълномощия, след като положи клетва пред парламента като първия президент от новата президентска система на управление.", "date": "2018.07.11", "title": "Арестуваха 4-има студенти заради карикатура, осмиваща Ердоган"}
{"url": "https://www.24chasa.bg/novini/article/6957499", "text": "Студент № 76 пребивава по време на обучението си във Франция в дома на семейство д-р Боян Христофоров и Ан дьо Колбер Христофоров – каза семейството в Добрич, където Ан открива изложба в Художествената галерия „Пътищата на лятото”, заедно с Елена Панайотова. Да приемат български студенти в дома си в Париж, които не плащат наем, но има условие да работят, е почти 30-годишна традидиция в семейството. „Имахме 4 деца, те пораснаха, къщата е голяма, какво по-хубаво да се срещаш с млади хора” – казва д-р Христофоров. Според него, сега малко са се попроменили специалностите на студентите – преобладават мениджмънт, финанси, докато преди са били архитектура, медицина и др. „В момента в къщата има 3-ма български студенти” – казва още д-р Христофоров. Той е гастроентеролог, пенсионер, но, по думите му, поработва от време на време.", "date": "2018.07.11", "title": "В дом в Париж български студенти живеят без наем"}
{"url": "https://www.24chasa.bg/novini/article/6957488", "text": "Турската полиция арестува Аднан Октар, ислямски телевизионен проповедник и автор, и над 160 негови последователи при акции рано тази сутрин в различни райони на Турция, съобщава Ройтерс. Задържаните са заподозрени в създаване на престъпна група, измама и сексуално насилие, предаде БТА. Полицейски служители от отдела за финансови престъпления са предприели акциите в пет окръга на страната и все още претърсват някои жилища, посочи в съобщение истанбулската полиция. През февруари турският медиен регулатор прекрати телевизионно предаване, водено от Октар и съчетаващо дискусия по теологически въпроси и танци, с мотив, че нарушава принципа за междуполово равенство и правата на жените, напомня Ройтерс. Октар е водещ на различни ток шоута, излъчвани по неговата телевизия А9, в които обсъжда ислямските ценности, а понякога танцува с млади жени, наричани от него \"котета\", и пее с млади мъже, неговите \"лъвове\". Полицията е предприела днес акция в дома на Октар в Ченгелкьой в азиатската част на Истанбул и го е задържала заедно с неговите телохранители, които са се опитали да окажат съпротива и да избягат, съобщи в.\"Хюриет\". Полицията посочи, че до момента е арестувала 166 души от общо 235 издирвани. Анадолската агенция излъчи видеозапис, на който се вижда полицейски хеликоптер, кръжащ над района, в който се провежда операция. В миналото Октар бе обвинил британското разузнаване, че е поискало от турските власти да предприемат действия срещу него. Октар, който е започнал да създава групи от последователи в края на 70-те години на миналия век, е бил съден няколко пъти по различни обвинения, включително за създаване на престъпна група, но е бил оправдаван. През 2006 г. Октар написа под своя псевдоним Харун Яхя \"Атлас на сътворението\", в който твърди, че теорията за еволюцията на Дарвин е в основата на глобалния тероризъм. Той е автор на над 300 книги, преведени на 73 езика, според информация на сайта на неговата телевизия.", "date": "2018.07.11", "title": "Арестуваха турски телевизионен проповедник за измама и сексуално насилие"}
{"url": "https://www.24chasa.bg/novini/article/6957438", "text": "Висшият съдебен съвет (ВСС) избра за временен шеф на Специализираната прокуратура Даниела Начева, след като преди седмица Иван Гешев бе издигнат в зам.главен прокурор с ресор \"Антикорупция\". Досега Начева бе зам.-шеф на спецпрокуратурата, както и неин говорител. Тя е един от прокурорите по мегаделото КТБ. Начева дойде на \"Черковна\" 90 от Пловдивската окръжна прокуратура. За нея колегите й казват, че е най-добра в данъчни дела. Прокурорската колегия на ВСС освободи от длъжност друг зам.-шеф на спецпрокурорите Детелина Йотова. На нейното място бе назначен Кирил Пейчинов, който наблюдава разследването за данъчни измами срещу собственика на млеката \"Елена\" Стефан Василев. Начева ще ръководи спецпрокуратурата до избирането на титулярен шеф. Освен Пейчинов неин заместник е и прокурор Димитър Франтишек, чието име се спряга като кандидат за освободеното шефско място от Гешев.", "date": "2018.07.11", "title": "Даниела Начева оглави спецпрокуратурата временно"}
{"url": "https://www.24chasa.bg/novini/article/6957519", "text": "Сръбската полиция, в сътрудничество с Агенцията за сигурност и разузнаване, арестува директорите на три фирми, заподозрени, че са внасяли в страната опасни материали, предаде Танюг. Директорите на фирмите \"Метал цинкара\" от Инджия, \"Беоток\" от Панчево и \"Месопромет\" от Панчево, както и един от служителите в \"Беоток\" са заподозрени във внос на опасни материали в Сърбия и за неразрешеното им преработване и складиране, предава БТА. Полицията ги подозира, че на 6, 7 и 10 юли тази година са организирали изливането в канализационната шахта, свързана с градската канализационна мрежа, на опасни отпадъци - богата на цинк хлороводородна киселина от цистерна, собственост на \"Беоток\" и доставена от \"Метал цинкара\". Заподозрените са в ареста за 48 часа, след което ще бъдат изправени пред прокуратурата в Панчево.", "date": "2018.07.11", "title": "Арестуваха шефовете на 3 фирми в Сърбия, \nзаподозрени са, че внасяли опасни материали"}
{"url": "https://www.24chasa.bg/novini/article/6957526", "text": "Премиерът на Белгия Шарл Мишел призова своите колеги от НАТО за честна игра и отборен дух, предаде БТА. Мишел произнесе встъпителни слова в качеството на представител на страната-домакин на започналата в Брюксел двудневна среща на държавните и правителствените ръководители на страните от НАТО. Той заяви, че в снощния мач за полуфиналите на Световното футболно първенство в Русия между отборите на Белгия и Франция, завършил с напускането от белгийския отбор на надпреварата, френските играчи просто са били по-големи късметлии. Сътрудничеството ни е жизненоважно за днешния свят. Съюзниците винаги намират път към преодоляването на различията. Преди 62 години решихме да основем НАТО в интерес на мира и на основата на общите ни ценности. Съюзът ни е военен, но в основата си е политически. Сигурността е безценна, но има стойност. Европейските съюзници увеличиха разходите си за отбрана и сме решени да продължим напред, в името на общата сигурност, в общ интерес, заяви Мишел. Генералният секретар на НАТО Йенс Столтенберг отбеляза, че същността на пакта е във взаимодействието между Америка и Европа. Днес ще укрепим съвместната отбрана и усилията за борба с тероризма. Честната подялба на разходите е в сърцевината на всичко, което правим. Днес ще решим да поделяме тежестта по-честно, добави той.", "date": "2018.07.11", "title": "Белгия към останалите страни от НАТО: Важно да се играе честно и с отборен дух"}
{"url": "https://www.24chasa.bg/novini/article/6957514", "text": "Португалските власти заявиха, че са предприели операция срещу рокерската банда \"Ангели на ада\", предаде Асошиейтед прес. Според прокуратурата полицията е извършила около 80 обиска и десетки арести. В акцията са били включени около 400 следователи. Полицията определи действията си като \"голяма операция\" за ликвидиране на престъпната група, предаде БТА.  Органите на реда казаха, че \"Ангелите на ада\" са \"изключително склонни към насилие хора\" с богато съдебно минало и голям опит в престъпни организации. Бандата е сравнително нова в Португалия. Властите в Германия и Холандия напоследък предприеха сурови мерки срещу нейните дейности.", "date": "2018.07.11", "title": "В Португалия предприеха спецакция срещу рокерската банда \"Ангели на ада\""}
{"url": "https://www.24chasa.bg/novini/article/6957542", "text": "Румънският президент Клаус Йоханис заяви днес на срещата на върха на НАТО в Брюксел, че за Румъния е много важно вниманието, което ще бъде обърнато на зоната на Черно море, като уточни, че страната може да постигне засилване на присъствието на НАТО в този регион, предаде Аджерпрес. \"Ние смятаме, че ще получим не само засилено внимание за Черно море, а едно засилено присъствие на НАТО в региона на Черно море ( . .), а многонационалната бригада ще бъде много по-важна, тъй като тя ще стане бригада с постоянно присъствие, бригада, която ще представлява важен стълб на сигурността в нашата зона\", посочи Йоханис, предаде БТА. Президентът изтъкна още, че \"Румъния отдавна не е само получател на сигурност\" в рамките на НАТО, \"ние искаме да бъдем и доставчик на сигурност за целия регион, а за този цел е необходимо въоръжените сили да бъдат в много добра форма, много добре подготвени и много добре оборудвани\". Държавният глава напомни също, че Румъния още от миналата година е започнала да отпуска 2 процента от брутния вътрешен продукт за армията. \"Ние приемаме тези неща много сериозно (. . .), затова присъстваме с много хора в Афганистан, присъстваме в Ирак, присъстваме в Косово и т.н.\", посочи Йоханис.", "date": "2018.07.11", "title": "Йоханис: Румъния иска да привлече вниманието на НАТО към Черно море"}
{"url": "https://www.24chasa.bg/novini/article/6957536", "text": "Проверката за първото класиране в гимназиите след седми клас показа, че по скоро грешката е човешка, а не в информационната система. Само в четири училища се е получила грешката, а 117 са училищата, в които се кандидатства в София. 89 от тях имат специфично балообразуване, каза министърът на образованието и науката Красимир Вълчев пред журналисти преди заседанието на парламентарната образователна комисия. Той отговори на въпрос какво е показала проверката за техническата грешка в първото класиране при приема в гимназиите след седми клас, предаде БТА.  Това, което трябва да се направи оттук нататък, за да не се допускат подобни грешки, освен да се потърси дисциплинарна отговорност на съответните лица, е да се въведат допълнителни контроли, които в по-голяма степен да гарантират, че е изчислен правилно балът, заяви министър Вълчев. Той уточни, че грешката в първото класиране не е довела до ощетяване на нито един ученик, запазил се е принципът на класиране и на избор, съгласно предпочитанията на учениците. Министър Вълчев отбеляза, че тази грешка в класирането е само в София, а две са изпитните комисии. Едната е по информационното осигуряване, а другата е областната комисия по класирането на седмокласниците в столицата. Попитан дали ще има наказания или смяна на фирмата, осъществяваща класирането на учениците в София, министър Вълчев каза, че фирмата може да бъде сменявана всяка година, защото договорът не е постоянен. \"Нямаме данни за софтуерен проблем, ползва се и от други области този програмен продукт, но има нужда от усъвършенстване - това ни казва докладът\", коментира образователният министър. Той каза, че лично ще настоява да има наказания, които да бъдат в достатъчна степен дисциплиниращи, но и да бъдат справедливи и да не бъдат прекомерни. \"Ще настоявам, защото дисциплинарният съвет е този, който изслушва и предлага решението. Утре ще имам окончателните резултати от проверката, а това, което казвам, е на базата на предварителни резултати\", заяви министър Вълчев. На уточняващ въпрос кои ще са наказани за грешката в класирането в София, образователният министър отговори, че \"основната отговорност е на председателите на двете комисии - тази по информационното осигуряване и областната комисия по класирането, както и контролиращият ръководител - началникът на Регионалното управление, са отговорните лица\". Те ще понесат отговорност по Закона за държавния служител. Министър Вълчев отбеляза, че такива технически грешки се допускат и са статистически неизбежни, когато се работи с голям обем от данни /масиви/, но това не е оправдание. Смисълът на наказанието е да не се допускат следващи такива грешки и да се вземат съответните мерки, и служителите да бъдат по-отговорни, коментира министър Вълчев. За сгрешената задача от националното външно оценяване по български език в седми клас експертите вече имат предложение за дисциплинарно наказание и е приключило дисциплинарното производство, съобщи министърът. Той уточни, че \"експертите по български език и по математика имат дисциплинарни наказания, както има и неформално, последно предупреждение за директора на дирекция\". Въпросът за сгрешеното класиране в седми клас беше поставен и от народни представители на заседанието на образователната комисия.", "date": "2018.07.11", "title": "Министър Вълчев: Човешка грешка е обърканото класиране за гимназиите"}
{"url": "https://www.24chasa.bg/novini/article/6957164", "text": "Британската полиция съобщи днес, че детективи вече са разговаряли с мъжа, отровен с нервнопаралитичното вещество \"Новичок\", в опит да установят как той и партньорката му, която почина в неделя, са били изложени на заразата, предаде Ройтерс, цитирана от БТА. Четиридесет и пет годишният Чарли Кроули и 44-годишната Доун Стърджис се разболяха, след като бяха изложени на отровата в Югозападна Англия, близо до мястото, където през март руският двоен агент Сергей Скрипал и дъщеря му Юлия бяха отровени със същото вещество. Стърджис, която има три деца, почина в неделя, а смъртта й бе квалифицирана като убийство. Състоянието на Кроули обаче се подобрява и той вече не е в критично състояние, съобщиха от болницата, където го лекуват. \"Състоянието на Чарли Роули се подобри значително тази нощ. Той вече не е в критично състояние\", каза Лорна Уилкинсън, главна медицинска сестра в окръжната болница в Солсбъри. \"Състоянието му сега е сериозно, но стабилно...\", уточни Уилкинсън. \"Чарли са нуждае от още време, за да се възстанови, но подобрението, на което сме свидетели, ни дава повод за оптимизъм\", посочи представителката на болницата. \"Членове на разследващия екип говориха за кратко с Чарли и очакват отново да говорят с него през идните дни докато продължават да работят по установяването на това как той и Доун са били отровени с нервно-паралитичния агент\", съобщи в изявление лондонската полиция. Великобритания и съюзниците й обвиниха Русия за нападението срещу семейство Скрипал и това даде повод за най-голямото експулсиране на руски дипломати от времето на Студената война. Москва отхвърля обвиненията и отвърна на удара като изгони западни дипломати. Бащата и дъщерята Скрипал бяха изписани от болница след няколко седмици лечение. Те се разболяха, след като отровата беше оставена пред входната врата на жилището на Сергей Скрипал в Солсбъри. Стърджис и Роули бяха открити в къща в Еймсбъри, на 11 км. оттам. Нийл Басу, най-високопоставеният офицер от британското звено за борба с тероризма, каза, че може никога да не бъде открита категорична връзка между смъртта на Стърджис и отравянето на Сергей и Юлия Скрипал. Полицията не може да гарантира, че в Обединеното кралство няма още следи от \"Новичок\", разработен от съветските военни през Студената война, призна той. По-рано Басу каза, че предвид голямата доза \"Новичок\", на която са били изложени Стърджис и Кроули, най-вероятно двамата са били в допир с предмет, съдържащ нервнопаралитичния агент или замърсен с него.", "date": "2018.07.11", "title": "Детективи са разговаряли с британеца, отровен с \"Новичок\" в Еймсбъри (Обновена)"}
{"url": "https://www.24chasa.bg/novini/article/6957560", "text": "Израелският лидер Бенямин Нетаняху се очаква да се срещне днес с руския президент Владимир Путин, за да обсъдят конфликта в Сирия и мирния процес между израелците и палестинците, предаде ДПА. \"Това е много важно за националната сигурност на Израел\", е казал Нетаняху пред репортери на летището в Тел Авив според официално съобщение, в което той е цитиран, предаде БТА. С влошаването на ситуацията в Южна Сирия бойните операции се приближиха неприятно близо до сирийската граница с Израел, отбелязва ДПА. \"Ще обсъдим Сирия, ще обсъдим Иран, ще обсъдим нуждите на Израел в сферата на сигурността\", е казал той. \"Много ценя пряката връзка, непосредствената и отлична връзка, която имам с руския президент Владимир Путин\", казал Нетаняху Израелският премиер заявил и че ще гледа полуфиналния мач от Световното първенство по футбол между Англия и Хърватия на московския стадион \"Лужники\". \"Разбира се, питат ме: \"Господин премиер, кой ще спечели?\", казал Нетаняху пред репортерите. \"По-добрите - и между другото ще бъде доста интересен мач.\" Нетаняху играе футбол от младини и е смятан за запален по този спорт. През 2012 г. той беше контузен по време на игра и няколко седмици трябваше да носи гипс. Нетаняху заяви, че ще бъде на мача с двама израелски тийнейджъри, които се борят с рак. Семейството на едното момче е с руски корени, добави той. През последната година Нетаняху посети Русия няколко пъти. На 9 май той беше на военния парад в Москва по случай годишнината от победата на съюзниците над нацистка Германия, отбелязва ДПА.", "date": "2018.07.11", "title": "Нетаняху се среща с Путин днес, за да обсъдят конфликта в Сирия"}
{"url": "https://www.24chasa.bg/novini/article/6957554", "text": "Деветгодишно момиченце от Русия е прието в УМБАЛ Бургас с разкъсвания на влагалището, детето е настанено за лечение в отделението по гинекология, съобщиха от пресцентъра на бургаската болница. Момиченцето е транспортирано в Бургас снощи, състоянието му вече е стабилизирано, уточниха от здравното заведение. По непотвърдена информация момиченцето е пострадало при падане в аквапарк в района на община Несебър. То е било на детски лагер.", "date": "2018.07.11", "title": "9-годишно русначе с разкъсано влагалище след игра в аквапарк в Бургаско"}
{"url": "https://www.24chasa.bg/novini/article/6957557", "text": "Италианският министър на вътрешните работи Матео Салвини поиска днес гаранции преди да позволи на кораб на италианската брегова охрана, спасил 60 мигранти, да акостира в пристанище на територията на страната, предаде Франс прес. Някои от 67-те мигранти, които бяха прехвърлени на борда на плавателния съд \"Дичоти\", са подозирани в бунт срещу екипажа на спасилия ги край бреговете на Либия италиански кораб \"Вос Таласа\" поради страх да не бъдат върнати на либийска територия, посочва агенцията. След получени заплахи, екипажът на \"Вос Таласа\" е бил принуден да се затвори в контролната зала на кораба и се свързал с разположения в Рим морски помощен център, за да бъде решена ситуацията, съобщиха италиански медии, цитирани от БТА.  Салвини заяви днес пред журналисти, че за момента властите няма да допуснат \"Дичоти\" до пристанище на италианска земя, изтъквайки аргумента, че евентуалните \"автори на заплахи и агресия няма да се озоват в хотел, а в затвора\". Според разпространена от медии информация \"Дичоти\" въпреки това е акостирал в сицилианското пристанище Трапани вчера рано следобед. Заемащият от 1 юни тази година поста на вътрешен министър, който освен това е вицепремиер и лидер на крайнодясната партия \"Лига\", реши преди около месец да забрани достъпа до италианските пристанища на неправителствените организации, които помагат на мигранти в Средиземно море - позиция, която бележи новата твърда линия на Италия по въпроса с миграцията, припомня Франс прес. \"Няма да разреша никакво дебаркиране преди да получа гаранции за италианците, че отклонилите кораб посредством насилие престъпници, които не са бежанци, ще прекарат известно време в затвора и ще бъдат върнати у дома възможно най-скоро\", каза Салвини.", "date": "2018.07.11", "title": "Салвини иска гаранция, за да разреши акостирането на кораб с мигранти"}
{"url": "https://www.24chasa.bg/novini/article/6957582", "text": "Малтийски съд отказа да пусне под гаранция тримата мъже, обвинени в убийството на журналистката и авторка на разследвания срещу корупцията Дафне Каруана Галиция миналата година. Мотивът за решението е, че те може да избягат или пускането им на свобода да предизвика обществено недоволство, предаде Ройтерс, цитирана от БТА. \"Начинът, по който е извършено убийството, е доста обезпокоителен и доста прилича на екзекуция на мафията. Затова съдът смята за нужно да предпази обществото от вълненията, които пускането под гаранция би предизвикало\", посочва магистрат Клеър Стафраче Замит в решението си. \"Жертвата не е била обикновен човек, била е журналистка, и затова убийството й може да се тълкува като посегателство срещу свободата на словото, която е един от стожерите на нашето общество\", допълва тя. Алфред Деджорджо, брат му Джордж Деджорджо и Винс Мускат бяха арестувани в края на миналата година и обвинени за убийството, извършено през октомври миналата година със заложена в колата на Галиция бомба. Полицията обаче подозира, че убийството е наредено отнякъде другаде. По време на досъдебната фаза от делото прокуратурата заяви, че бомбата е била заложена в колата на Галиция и взривена чрез есемес от мобилен телефон на яхта, притежавана от братята Деджорджо. Стафраче Замит вече постанови, че има достатъчно доказателства тримата да бъдат съдени, но все още не е определена дата за начало на процеса. Никой от тях не се признава за виновен. При днешното си решение съдията заяви, че то се основава на тежестта на престъплението и убеждението й, че \"с оглед на досиетата им\" мъжете вероятно няма да се поколебаят и ще избягат, ако бъдат пуснати под гаранция. Обвиняемите може да не са действали сами, посочи тя, затова възможно пускане на свобода може да попречи на усилията да бъдат проследени останалите, които може да са замесени. След убийството на Галиция Малта беше поставена под натиск от институциите на ЕС. В момента е в ход проверка на банковия й надзор, има и призиви за проверка на състоянието на върховенството на закона в средиземноморската страна.", "date": "2018.07.11", "title": "Съд отказа да пусне под гаранция обвинените за убийството на Дафне Галиция"}
{"url": "https://www.24chasa.bg/novini/article/6957597", "text": "Европейската комисия прие решение за привеждането в действие на рамката за засилено наблюдение по отношение на Гърция, за да подпомогне изпълнението на договорените реформи след успешното приключване на програмата за подкрепа на стабилността по линия на Европейския механизъм за стабилност (ЕМС), съобщи за БТА пресслужбата на ЕК. На 20 август Гърция ще приключи своята програма за подкрепа на стабилността по линия на ЕМС, запазвайки своето място в еврозоната и Европейския съюз. Това значително постижение е резултатът от жертвите на гръцкия народ, от ангажимента на Гърция за извършването на реформи и от солидарността на нейните европейски партньори, изтъква Комисията. Днешното решение на Комисията за привеждане в действие на рамката за засилено наблюдение улеснява процеса на нормализиране в Гърция, като укрепва постигнатия напредък. Привеждането на рамката в действие ще подпомогне провеждането, завършването и непрекъснатостта на реформите, договорени по програмата, в съответствие с ангажиментите, поети от гръцките органи. Това е от решаващо значение за спечелването на доверието на пазарите и следователно за засилването на икономическото възстановяване на Гърция, особено в периода непосредствено след приключването на програмата, посочва ЕК. Валдис Домбровскис, заместник-председател на Комисията, отговарящ за еврото и социалния диалог, а също така и за финансовата стабилност, финансовите услуги и съюза на капиталовите пазари, заяви: \"На 20 август ще бъде поставено ново начало за Гърция. За страната е важно да продължи да прилага предпазливи фискални и макроикономически политики, както и да завърши договорените реформи. Засиленото наблюдение се въвежда, за да се помогне на Гърция да спечели доверието на пазарите, инвеститорите и дружествата: всички те искат стабилност и предсказуемост. Това е начинът за привличане на повече инвестиции и за осигуряване на устойчив растеж, което ще създаде нови работни места и по-добри жизнени и социални условия за гръцкия народ.\" Комисарят по икономическите и финансовите въпроси, данъчното облагане и митническия съюз Пиер Московиси заяви: \"Гърция вече може да се справя самостоятелно, но това не означава, че тя трябва да остане сама. Европа и Европейската комисия ще продължат да бъдат ангажирани и съпричастни с подпомагането на страната. Днешното решение означава именно това. Засиленото наблюдение не представлява четвърта програма. То не е свързано с нови задължения или условия, а представлява рамка в подкрепа на провеждането и завършването на текущите реформи. Защо то е толкова важно? Защото възстановяването на Гърция не е събитие, а процес.\" Решението беше прието в резултат на споразумението, постигнато на заседанието на Еврогрупата на 22 юни, на което бе потвърдено, че Гърция е изпълнила всички предишни действия в рамките на четвъртия и последен преглед, и бе взето решение за солиден пакет от мерки за дълга, които ще позволят на Гърция да се изправи на крака без финансова помощ от партньорите. Като част от цялостното споразумение, постигнато на заседанието на Еврогрупата, гръцките органи поеха ангажимента да завършат изпълнението на ключови реформи, договорени в рамките на настоящата програма. Те също така поеха конкретни политически ангажименти за приключването на редица ключови структурни реформи, които вече бяха започнати, и се съгласиха рамката за засилено наблюдение да бъде приведена в действие. Засиленото наблюдение представлява солидна рамка за наблюдение след приключване на програмата, която ще даде възможност за засилен мониторинг на икономическото, данъчно и финансово положение в Гърция и на промените в това положение, уточнява ЕК. Привеждането на рамката в действие беше счетено за уместно поради продължителния характер на кризата, пред която беше изправена Гърция, задлъжнялостта на страната, необходимостта от продължаване на структурните реформи, насочени към устойчиво икономическо възстановяване, и оставащите слабости. Засиленото наблюдение ще улесни връщането на Гърция към нормална ситуация, в която тя определя своите цели на политиката, като същевременно ще даде възможност за очертаването на една разумна политика за времето след приключването на програмата. Що се отнася до споразумението на Еврогрупата, тази политика следва да запази целите на ключовите реформи, предприети по програмата на ЕМС. Тя не предполага никакви нови елементи на реформа или ангажименти и следователно слага ясен край на годините на програми за финансова помощ. Съгласно тази рамка се предвижда провеждането на мисии за преглед на всеки три месеца с цел ранно установяване на рисковете, което ще позволи да бъдат предприети мерки за справяне с тези рискове на ранен етап. На всеки три месеца Комисията ще представя доклади, съдържащи нейните констатации, на Европейския парламент, гръцкия парламент и Икономическия и финансов комитет в конфигурацията му за еврозоната - Работна група за Еврогрупата, в съответствие с приложимия регламент. Основание за привеждането в действие на мерките за дълга, зависещи от осъществяването на определена политика и договорени на заседанието на Еврогрупата от 22 юни, ще бъде изготвянето на положителни доклади по рамката за засилено наблюдение. В днешното решение се предвижда също така Комисията да предприеме засилено наблюдение в сътрудничество с ЕЦБ и, когато е целесъобразно, Международния валутен фонд. ЕМС също ще участва. Същевременно, считано от приключването на своята програма за подкрепа на стабилността на 20 август, Гърция, ще бъде напълно интегрирана в европейския семестър за координация на икономическите и социалните политики. Полезните взаимодействия между засиленото наблюдение и европейския семестър ще бъдат повишени максимално, за да се избегне създаването на ненужна тежест за администрацията и да се осигури съгласуваност.", "date": "2018.07.11", "title": "ЕК подкрепя процеса на нормализиране в Гърция"}
{"url": "https://www.24chasa.bg/novini/article/6957596", "text": "Коментираната от години peфopмa в съдебната карта на България започва със закриването от първи януари догодина на 11 районни прокуратури. Решението беше взето без нито един глас против от прокурорската колегия на Висшия съдебен съвет, предаде  .  След дългогодишен анализ предишните съдебни кадровици от Прокурорската колегия решиха по принцип – районни пpo?ypaтypи да има caмo там, където има o?pъжни, тоест от 113 да станат 28, a ocтaнaлитe да се oбocoбят ?aтo тepитopиaлни oтдeлeния. Гласуването, което дава началото на реформата, макар формално да трябва да получи подкрепата и на мнозинството във ВСС, беше наречено днес „иcтopичec?и мoмeнт“. Районните прокуратури, които от началото на 2019 година няма да съществуват като самостоятелни структури, са в Бeлoгpaдчи?, Kyлa, Дpянoвo, Tpявнa, Tepвeл, Apдинo, Бpeзни?, Tpън, Maдaн, Чeпeлape и Toпoлoвгpaд. Вече като отделения, те няма да имат coбcтвeн paйoн нa дeйcтвиe, нито pъ?oвoднa и oбщa aдминиcтpaция. Бpoят нa мaгиcтpaтитe ще е според нyждитe нa мoмeнтa. Но това не означава принудително освобождаване на прокурори, а само тяхното пренасочване към по-натоварени структури. Макар и при съдилищата да има свръх и доста по-малко натоварени структури, и въпреки анализа, правен от предишния състав на Съдийската колегия, пpинципно съгласие за пpoмянa нa ?apтaта на съдилищата на този етап няма.", "date": "2018.07.11", "title": "Закриват се 11 районни прокуратури от 1-ви януари 2019 г."}
{"url": "https://www.24chasa.bg/novini/article/6957622", "text": "Въведената наскоро система за управление на потока от клиенти в териториалното поделение на Националния осигурителен институт (НОИ) в София град предоставя възможност на столичани да запазят онлайн предпочитания ден и час за посещение. На интернет страницата на НОИ е достъпна онлайн платформа, позволяваща на всеки желаещ да ползва пълния набор от административни услуги, като сам предварително резервира най-удобното за него време за среща със служителите и така да спести време и усилия. Това съобщиха от пресцентъра на Националния осигурителен институт. За ползването на услугата е необходимо извършването на еднократна първоначална регистрация, изискваща въвеждане единствено на потребителско име и парола и осигуряваща постоянен и сигурен достъп до заявките на лицето. След онлайн регистрацията и успешното влизане в системата клиентът избира желаната услуга и удобния за него ден и час. След приемането на заявката се генерира уникален 4-цифрен регистрационен код, който служи за потвърждение. Това става чрез въвеждането му в някое от билетоподаващите устройства, намиращи се в приемните, но единствено в деня на заявката и не по-рано от 60 минути преди заявения час. След това от билетоподаващото устройство се издава талон, който насочва клиента към съответното гише, където ще бъде обслужен. Всички стъпки са надлежно описани на интернет страницата на НОИ в подробна инструкция за ползване, се посочва в информацията.", "date": "2018.07.11", "title": "Онлайн резервации ще улесняват клиентите на НОИ в София"}
{"url": "https://www.24chasa.bg/novini/article/6957087", "text": "По обвинение на Районна прокуратура в Плевен 189 шофьори, са осъдени за извършени от тях транспортни престъпления, съобщиха от ведомството. В 108 от случаите прокуратурата е работила по бързи производства, при които разследването е приключено и извършителят е предаден на съд, като е осъден в изключително кратки срокове. Срещу лицата, осъдени за извършени транспортни престъпления, прокуратурата е внесла в съда 53 споразумения, 95 обвинителни акта и 41 предложения за налагане на административни наказания след освобождаване от наказателна отговорност. Най-много са осъдените за шофиране след употреба на алкохол или наркотични вещества - общо 89, от които 49 са шофирали след употреба на алкохол, а 40 - след употреба на наркотици. Други 52 водачи са санкционирани за това, че са си служили с контролни знаци, издадени за друг автомобил и с подправени идентификационен номер, сочат данни от Районната прокуратура в Плевен. Тридесет и трима нарушители са наказани за това, че са управляване на МПС без свидетелство за управление или в срока на изтърпяване на наказание \"лишаване от право на управление\". По обвинения на прокуратура 8 шофьори са осъдени за това, че при управление на МПС са причинили имуществени и неимуществени щети и още 7 - за противозаконно отнемане на чуждо превозно средство.", "date": "2018.07.11", "title": "189 шофьори са осъдени за катастрофи в Плевен"}
{"url": "https://www.24chasa.bg/novini/article/6957065", "text": "Наркотични вещества били открити вчера при проверка в стая за приемане на вещи за задържани в затвора в Плевен. При огледа, извършен от полицейските служители, в дъното на електрическа кана за вода били намерени 15 пакетчета с кафяво прахообразно вещество. Предстои назначаване на физико-химическа експертиза на пратката, предназначена за лишен от свобода 32-годишен плевенчанин. За престъпление по чл. 354 \"а\", ал. 3, т. 1 от НК е уведомен прокурор при Районна прокуратура - Плевен. Работата на разследващите по случая продължава.", "date": "2018.07.11", "title": "Откриха наркотици в дъното на електрическа кана в затвора в Плевен"}
{"url": "https://www.24chasa.bg/novini/article/6957033", "text": "Вече 11-ти ден няма и следа от изчезналата в Поморие 41-годишна полска туристка, която пристигнала у нас със съпруга си и двете им деца, довериха източници на \"24 часа\". Семейството се настанило в хотел, който се намира в гориста местност в началото на Поморие, навътре от главния път. На 1 юли вечерта полякинята напуснала хотелската  стая на 1-я етаж, минавайки най-вероятно през терасата, тъй като излизането й от сградата не е запечатано на охранителните камери. Според неофициални данни във въпросната нощ децата на полякинята, които били малки, спели, а мъжът й не усетил кога е излязла. След като не се върнала цяла нощ, съпругът подал сигнал в полицията. Започнало издирване, проверени са десетки хотели и къщи за гости. Така при проверка на един от адресите, полицаи попадат на търговец на контрабандни цигари. 54-годишният помориец давал стаи под наем, но успоредно с това припечелвал от търговия с цигари без бандерол. Той е задържан, а от дома му са иззети нелегални цигари за над 93 000 лв. Полякинята обаче не е открита при него, нито на другите адреси, за които полицията е получавала сигнал тези дни. Водолази на няколко пъти претърсвали плажовете в Поморие заради съмнения, че чужденката е влязла в морето и се  е удавила, но до този момент тяло не е открито. Издирването на 41-годишната летовничка продължава.  ", "date": "2018.07.11", "title": "Изчезналата в Поморие полякиня дошла с мъжа си и двете им деца"}
{"url": "https://www.24chasa.bg/novini/article/6957114", "text": "Бившият главен прокурор на Националната дирекция за борба с корупцията (НДБК) Лаура Кодруца Кьовеши имаше \"определяща роля\" за напредъка, който Румъния регистрира в сферата на правовата държава и борбата с корупцията, а Франция е \"привързана\" към необратимостта на тези реформи. Това заяви говорителят на министерството по въпросите на Европа и външните работи на Франция, съобщава информационният сайт Зиаре, цитиран от БТА.  Изявлението е публикувано на официалния сайт на министерството в отговор на въпрос \"Каква е реакцията на Франция във връзка с отстраняването на главния антикорупционен прокурор Лаура Кодруца Кьовеши от страна на президента Клаус Йоханис?\". Говорителят на министерството припомня за срещата на френския външен министър Жан-Ив Льо Дриан с Кьовеши през април. По думите на говорителя Кьовеши е имала определяща роля за напредъка, постигнат от Румъния през последните 10 години в сферата на спазването на правовата държава и борбата с корупцията. \"Само няколко месеца преди румънското председателство на Съвета на ЕС, Франция, заедно с европейските й партньори, ще остане бдителна за положението с правовата държава в Румъния, по-специално в рамките на Механизма за сътрудничество и проверка\", отбелязва френското външно министерство.", "date": "2018.07.11", "title": "Френско външно: Лаура Кьовеши имаше определяща роля за напредъка на Румъния"}
{"url": "https://www.24chasa.bg/novini/article/6957116", "text": "Талибаните отхвърлят поредните предложения на афганистанското правителство за прекратяване на огъня и преговори, а мирът в тази съсипана от война страна, изглежда, продължава да се изплъзва, както става от десетилетия - и за войските на фронтовите линии, и за гражданското население, което често става обект на нападения. Талибаните правят още завоевания при своето годишно пролетно настъпление и пренебрегват призивите на президента Ашраф Гани за преговори. Той предложи невиждани стимули с надеждата да сложи край на почти 17-годишната война, включително паспорти за бунтовниците и техните семейства. Гани също така предложи да работи за премахване на международните санкции срещу лидерите на групировката и да позволи на талибаните да открият официална централа в столицата Кабул. За да се случи това обаче, той подчерта, че първо трябва да бъде договорено прекратяване на огъня, а талибаните трябва да станат политическа група, а не въоръжена бунтовническа организация. През юни талибаните за първи път се съгласиха на тридневно прекратяване на огъня заради празника Ейд ал Фитр, с който завършва мюсюлманският месец на пости рамазан, но след това отхвърлиха призив на правителството да го продължат. Те настояват, че единствените преговори, в които биха участвали, са със Съединените щати по въпроса за ключовото им искане: изтеглянето на всички американски сили от Афганистан. Говорителят на талибаните Забихула Муджахид наскоро повтори позицията на бунтовниците, че \"американците са тези, които продължават войната, подкрепят нашите врагове и бомбардират нашата страна\". \"Затова, ако има преговори, те би трябвало да са с тях (американците)\", каза Муджахид по телефона пред Асошиейтед прес. \"В противен случай те няма да имат никакъв резултат.\" От началото на годината талибаните засилват своите нападения. На 27 януари атентатор самоубиец се вряза с пълна с експлозиви линейка в контролен пункт в Кабул, като уби над 100 човека и рани цели 235. Талибаните поеха отговорност за нападението, както и за друго седмица по-късно, при което бойци нахлуха в луксозен хотел в Кабул, като убиха 22 души, включително 14 чужденци, и водиха 13-часова въоръжена битка със силите за сигурност. През юни на събиране в Кабул Афганистанският съвет на улемите - организация на мюсюлманските духовници и учени, издаде указ срещу самоубийствените нападения, като каза, че те са \"харам\", забранени според ислямското право. След края на събирането, когато духовниците се готвеха да си тръгнат, още един атентатор самоубиец се взриви близо до мястото, като уби седем човека. Макар че за това нападение отговорност пое клонът на \"Ислямска държава\" в Афганистан, талибаните направиха изявление, в което осъдиха конференцията и други подобни прояви като \"американски процес\" и призоваха духовниците да отхвърлят такива събирания. Междувременно талибаните разширяват своите завоевания в провинциалните райони. Според Муджахид сега те контролират 54 от 388 окръга в страната, като пет окръга бяха превзети при пролетната офанзива тази година. Поне седем от 14 окръга в южната провинция Хелманд са изцяло под контрола на талибаните. Анализатори казват, че около 80 процента от Хелманд, която е високо ценена заради обширните полета с опиумен мак, е контролирана от талибаните от 2004 г., въпреки че градските центрове останаха под контрола на правителството. Говорителят на вътрешното министерство Наджиб Даниш отрича твърдението на талибаните и казва, че те контролират едва 11 окръга в цялата страна. Но дори самият специален генерален инспектор на Вашингтон за възстановяването на Афганистан казва, че повече от половината Афганистан е или под прекия контрол на талибаните, или под тяхно влияние. САЩ и НАТО постепенно намаляват своите сили през последните години от върховото ниво от почти 150 000, а през 2014 г. те се преориентираха към поддържаща и антитерористична роля. Афганистанските сили за сигурност, които наброяват 195 000 войници и над 150 000 полицаи, се мъчат да се преборят с бунтовниците. Има натиск за задействане на някакъв вид мирен процес. Държавният секретар на САЩ Майк Помпейо използва необявено пътуване до Афганистан в понеделник, за да засили призивите на правителството на Тръмп за мирни преговори. \"Целият регион и светът са уморени от това, което се случва тук, също както афганистанците вече не искат да виждат война\", каза Помпейо. Във вторник Организацията за ислямско сътрудничество, чието седалище е в Саудитска Арабия и която включва 57 страни, откри двудневна конференция, за да насърчи афганистанските мирни преговори. А лидерите от НАТО ще обсъдят Афганистан в четвъртък на своята среща на върха в Брюксел, на която се очаква Алиансът да поеме ангажимент да продължи да финансира афганистанската армия и своята мисия за обучение. Много редови членове на афганистанските сили обаче са разочаровани от неясните перспективи за мир. \"Президентът им даде (на талибаните) шанс и обяви прекратяване на огъня, но въпреки това те нападаха нашите контролни пунктове, устройваха засади на нашите сили и нищо не се промени\", казва 27-годишният полицай Мохамад Дин от северната провинция Кундуз, който е униформен служител през последните седем години. 33-годишният Абдул Ага загубил дясната си ръка и двете си очи в източната провинция Логар, когато конвоят му се натъкнал на заложена край пътя бомба преди три години. Бившият полицай каза, че не може да види двете си дъщери, родени след нападението. \"То ми отне възможността да виждам блясъка и красотата на живота\", каза Ага. Много бизнесмени и инвеститори напускат страната, заяви заместник-директорът на Афганистанския съвет за промишлеността и инвестициите Абдул Карим Арефи. \"Хората са обезкуражени, хората не са достатъчно уверени да внасят стоки и да довеждат компании\", каза Арефи. (Oт БТА)", "date": "2018.07.11", "title": "Мирът в Афганистан все повече се изплъзва, а талибаните отхвърлят преговорите"}
{"url": "https://www.24chasa.bg/novini/article/6957118", "text": "26-годишният Пенчо Ненов, който вчера уби баща си - също Пенчо - в столичния ж.к. \"Лозенец\" е бил лекуван в център за психично здраве през 2011 година. Това съобщи шефът на Четвърто РУ комисар Делян Гешев.  Той обясни, че вчера около 16,30 часа майката на Пенчо отишла в районното и съобщила, че синът й е пребил нея и мъжа й. Полицаи отишли заедно с нея до дома на семейството, вратата била заключена. Пенчо сам отворил вратата, държал два ножа в ръце и опитал да нападне полицаите. Те обаче успели да го обезвредят без да пострадат, обясни Гешев. Мъжът е откаран на лечение в психиатрия. По непотвърдена информация той страда от шизофрения. Досега не е имал криминални прояви. Майката е в стабилно състояние, каза Гешев. ", "date": "2018.07.11", "title": "Мъжът, убил баща си в София, лекуван през 2011 година"}
{"url": "https://www.24chasa.bg/novini/article/6957150", "text": "Столичното Осмо РУ издирва 90-годишният Тодор Маринов Николов от София. Възрастният мъж е видян за последен път на 8 юли /неделя/ рано сутринта, когато напуснал дома си в столичния квартал „Дружба“-2 и оттогава е в неизвестност. Той е висок около 174 см, с набола бяла брада, със светло сив каскет, облечен е бил с черен панталон, синя риза и черно сако. От полицията призовават хората, които имат информация за възрастния човек, да сигнализират при гарантирана анонимност на тел. 112, 02/9825310, 02/9827339 или в най близкото районно управление.", "date": "2018.07.11", "title": "Издирват 90-годишния Тодор Николов от София, видян за последно в неделя"}
{"url": "https://www.24chasa.bg/novini/article/6957137", "text": "Испански учени направиха експеримент с доброволци, като ги накараха да се почувстват в тялото на Алберт Айнщайн с помощта на виртуална реалност и установиха, че това \"отключва умствени ресурси, до които обикновено нямат достъп\", съобщи Прес асосиейшън. Участниците - само мъже, са попълнили въпросници, за да бъдат оценени способностите им да решават задачи, да планират, каква е самооценката им и дали имат предразсъдъци към другите хора. След като се почувствали като Айнщайн във виртуалната реалност всички, особено тези с ниска сомооценка, се представили по-добре на когнитивните тестове в сравнение с хората, които се превъплътили в обикновени смъртни, предаде БТА. \"Виртуалната реалност може да създаде илюзия за чуждо тяло, което да замени вашето. Това се нарича виртуално превъплъщение - обясни д-р Мел Слейтър от университета на Барселона. - Като се потопят във виртуална среда, участниците могат да видят това ново тяло, отразено в огледало. То съвсем точно възпроизвежда движенията им и създава силна илюзия, че виртуалното тяло е тяхно\". Учените са убедени, че виртуалното приемане на тялото на много интелигентен човек е накарало участниците да мислят за себе си различно и това е отключило част от мозъка, която иначе остава недостъпна. Резултатите са насърчаващи, че по този начин е възможно да бъде помогнато на хора с много ниско самочувствие, макар и да не е известно дали ефектът е траен.", "date": "2018.07.11", "title": "Доброволци \"почувстваха\" какво е да си Айнщайн с помощта на виртуална реалност"}
{"url": "https://www.24chasa.bg/novini/article/6957181", "text": "Германската прокуратура съобщи днес, че е повдигнала обвинения срещу ирански дипломат за дейност като чуждестранен агент и заговор за убийство, предаде Асошиейтед прес, цитирана от БТА. Според прокуратурата базираният във Виена дипломат Асадола Асади е заподозрян, че е поръчал на двойка в Белгия да извърши нападение в Париж срещу среща на иранска изгнаническа опозиционна организация. Той е заподозрян, че е дал на двойката устройство, съдържащо 500 грама от взривното вещество ацетонов пероксид. Асади беше задържан по-рано този месец близо до германския град Ашафенбург по силата на европейска заповед за арест, след като двойката от ирански произход беше спряна в Белгия и властите съобщиха, че са намерили мощни експлозиви в колата им. Иранският външен министър Мохамад Джавад Зариф каза, че твърденията за осуетен екстремистки заговор са измислени. Прокуратурата заяви, че разследването й няма да попречи на искането на Белгия за екстрадиция на заподозрения.", "date": "2018.07.11", "title": "Германия повдигна обвинения срещу задържан ирански дипломат"}
{"url": "https://www.24chasa.bg/novini/article/6957176", "text": "Десетки хиляди протестиращи се очаква да излязат по улиците и да освиркат Доналд Тръмп, когато той пристигне на посещение във Великобритания тази седмица. Някои хора обаче смятат, че протестите създават неловка ситуация и и че американският президент заслужава топло посрещане. Тръмп ще пристигне във Великобритания на 12 юли на \"работно посещение\" - нещо по-скромно в сравнение с първоначалния план за държавна визита с присъщата й помпозност и блясък, след като той предизвика заплахи от масови протести. Въпреки това протестиращите срещу Тръмп пак се готвят да излязат по улиците за ужас на неговите ликуващи британски поддръжници. \"Той пристига в бърлогата на лъва и това ще представлява наистина забавно зрелище, - каза 28-годишният лондончанин Джак Смит по време на парти по случай Деня на независимостта на САЩ от Великобритания - 4 юли. - Откровено ще кажа, че очаквам тези протести както всички останали. Ще бъде забавно да се наблюдават всички тези либерали, чийто възгледи за света бяха разбити, когато той бе избран за президент през ноември 2016 г.\" Кметът на Лондон Садик Хан, който има зад гърба си няколко медийни спречквания с президента, в четвъртък даде разрешение на протестиращи да издигнат голям балон, изобразяващ Тръмп като озъбено оранжево бебе, над сградата на парламента. \"Той има да върши тук много по-важни неща, отколкото да се притеснява за някакви протестиращи. Мисля, че това говори много, много зле за протестиращите\", казва 21-годишният американски студент Дрю Ликърман от университета \"Сейнт Андрюс\" в Шотландия. - Тръмп ходи във Франция, Япония, из целия Близък изток. Беше посрещан както никой друг американски президент.\" Премиерката Тереза Мей покани Тръмп на държавно посещение, когато стана първият чуждестранен лидер, посетил го (в Белия дом) след встъпването му в длъжност през януари 2017 г.. Много британски депутати казаха, че това е погрешно решение (от нейна страна), и то предизвика протести в цяла Великобритания. На партито за 4 юли, състояло се недалеч от посолството на САЩ в центъра на Лондон, празнуващите издигнаха плакати с надписи \"Тръмп 2020\" и \"Добре дошъл, господин президент, Обединеното кралство те обича\". 36-годишната Ерика Милър, която има двойно британско и американско гражданство след омъжването си за британец, каза, че протестите няма да окажат никакво влияние върху отношенията между двете страни. \"Що се отнася до (т. нар.) специални отношения - налице е силна връзка, опираща се на историята, езика, общите западни ценности, която ще продължи независимо от протестиращите тук или в САЩ\", каза тя. 28-годишната Мейлин Бейкър Боуг работи в сферата на междуправителствените отношения и се е преместила във Великобритания от САЩ през 2015 г. Тя каза, че не е почитателка на Тръмп, макар да е републиканка, но въпреки това е била изненадана от гневната реакция срещу него. \"Намирам за твърде странно, че протестиращите сипят толкова хули и отделят толкова време за това на свободно избрания лидер на една свободна страна, колкото те не отправят по повод на посещението на някой друг, като президента на Китай\", каза тя. Подобно отношение изрази и Сара Елиът, на 36 години - председател на сдружението на американците републиканци в Обединеното кралство. \"Ние винаги стоим рамо до рамо и това ли е начинът да посрещнеш добър приятел?, - каза тя. - Не мисля така, но хората са свободни да постъпват така - това е свободна страна. Мисля, че нашите специални отношения винаги ще устояват заради нашата история, заради общите ни ценности. Предизвикателствата, пред които сме изправени в света, са еднакви.\" Ако президентът на САЩ пожелае да посети традиционен лондонски пъб по време на своята визита, то има едно такова заведение, в което топлото посрещане му е гарантирано. \"Джеймисън\" в Хамърсмит, Югозападен Лондон, сменя името си по случай посещението му на \"Тръмп Армс\" и ще даде парти в негова чест. \"Тук има много фенове на Тръмп, които ще се радват да присъстват\", каза собственикът Деймиън Смит, чиято съпруга е от Ню Йорк, пред вестник \"Ивнинг Стандард\". /БТА/", "date": "2018.07.11", "title": "Фенове на Тръмп с нетърпение очакват визитата му във Великобритания и клеймят протестите"}
{"url": "https://www.24chasa.bg/novini/article/6957180", "text": "Гръцките власти искат екстрадицията на българина Иван С . от община Камено, осъден на 3 г. затвор за съучастие в опит за предаване на дете за осиновяване, с намерение да получи финансова изгода. Бургаският окръжен съд ще разгледа европейска заповед за арест, издадена от Апелативен съд Солун, на 13 юли. В момента Иван С. е с мярка за неотклонение \"подписка\", тъй като според магистратите липсват каквито и да е доказателства за реална и непосредствена опасност той да се укрие, в случай че не е задържан под стража. Според съдебната инстанция са налице многобройни и убедителни доказателства за трайна връзка на задържания с адрес на територията на страната, обитаван и от негови близки, за които той полага ежедневни грижи. По мнението на съда изключително ниска е и опасността Иван С. да извърши друго престъпление.", "date": "2018.07.11", "title": "Гърция иска българин, осъден на 3 г. затвор за съучастие в търговия с бебе"}
{"url": "https://www.24chasa.bg/novini/article/6957170", "text": "Овцевъди и козевъди от цялата страна ще докарат животни на главния път София-Варна в с. Шереметя и ще разливат мляко в знак на протест срещу политиката на държавата в сектора и срива на цената на млякото, което им носи огромни загуби. Според Симеон Караколев, съпредседател на Националната асоциация, за протеста в петък участие са потвърдили 1500 фермери. Очаква се в недоволството да се включат и говедовъди. А безсрочните протестни действия следващата седмица се пренасят пред Министерски съвет, заканиха се от НОКА. Недоволството на овцевъдите и козевъдите е предизвикано от ниските изкупни цени на млякото и зависимостта им от мандрите, въведено с отменената преди дни от ВАС Наредба №3 за директните плащания. \"Откакто влезе тази наредба, в 2017 и 2018 г., регистрираме спад в цената с 40 ст.Изкупуват го за 1 лв., а на места и по 90 ст. Приравнено към една овца, това са 28 лв. загуба. Това е непосилно за нас. Няма как на фона на тези загуби да приемем предложената от Министерството на земеделието ставка от 5 лв. на животно помощ от държавата\", обясни Янка Попова, съпредседател на НОКА. Управителният съвет на асоциацията настоява за 20 лв. обезщетение на животно за фермерите в цялата страна и по 40 лв. за колегите им в районите под карантина заради чумата. Искат оставките на зам.-министъра на земеделието Цветан Димитров и на двама шефове на дирекции в министерството, допринесли най-много за продължаващия срив в сектора и за порочната наредба №3. Те отхвърлят и всякакви опити от страна на министерството за повторно въвеждане на тази обвързаност с мандрите. Очаква се на първия от серията протести да приемат декларация до премиера срещу неглижиращото отношение на държавата към овцевъдството и козевъдството.", "date": "2018.07.11", "title": "Фермери изкарват стада и изливат мляко\nна протест край Велико Търново"}
{"url": "https://www.24chasa.bg/novini/article/6957255", "text": "Германската канцлерка Ангела Меркел не закъсня с отговора си на критиките на президента на САЩ Доналд Тръмп, че страната й е \"изцяло под контрола на Русия\", предаде Ройтерс, цитирана от БТА. Само три часа след тирадата на Тръмп за германския внос на газ от Русия и мудното увеличаване на военните разходи, при пристигането си за срещата на върха на НАТО, Меркел припомни пред репортери в Брюксел младежките си години в доминираната от Съветския съюз Източна Германия: \"Аз лично съм изпитала как една част от Германия беше контролирана от Съветския съюз. Много съм щастлива, че днес ние, Федерална република Германия, сме свободно обединени. Заради това можем да кажем, че провеждаме своя независима политика и вземаме независими решения. Това е много добре, особено за хората в Източна Германия.\" Меркел защити също така приноса на Германия за западния алианс, който според Тръмп е наложил твърде голямо бреме на американските данъкоплатци. \"Германия прави много за НАТО, - каза тя. - Германия е втора по брой на войниците си (в алианса), по-голямата част от нашия военен капацитет е поставен на разположение на НАТО и към този момент изпълняваме силен ангажимент в Афганистан. Така ние защитаваме също интересите и на САЩ.\"", "date": "2018.07.11", "title": "Меркел: Изпитала съм как част от Германия беше контролирана от Съветския съюз"}
{"url": "https://www.24chasa.bg/novini/article/6957229", "text": "Ръководството на Асоциацията на индустриалния капитал в България предупреждава за неизбежна последица от прилагането на предложените промени в Закона за устройството на територията - преустановяване на развитието на морските общини, тъй като летният туризъм би бил сериозно засегнат. Тези промени в закона бяха предложени от вицепремиера Валери Симеонов. Промените ще доведат до финансови и административни препятствия, съвременният бизнес ще бъде поставен под постоянна заплаха, която поставя под неоправдан риск значителните по размер вложени инвестиции, развитието на туристическите услуги и насърчаването на лоялната конкуренция. Това е записано в писмо на ръководството на Асоциацията на индустриалния капитал в България до председателя на парламентарната комисия по регионална политика, благоустройство и местно самоуправление, получено днес в БТА. Според работодателската организация законопроектът предвижда реформи, изразяващи се в ограничаване дейността на микробизнеса. Регламентирането на максимално допустимите размери на преместваемите обекти не е съобразено с различните видове търговски дейности в тези обекти, с което значително ще се ограничи търговската дейност, смятат от Асоциацията. Според организацията ограничението за брой модули в един имот би довело до заобикаляне на закона. Затова от Асоциацията посочват, че ограничението би следвало да бъде обвързано с площта на имота. Житейски нелогично е, например, в имот с площ от 5 000 кв. м да има поставени три обекта и в имот с площ от 50 кв. м също да има поставени три обекта. Тази промяна би довела до иницииране на процедури за разделяне на имоти на по-малки такива, се изтъква в писмото. За работодателската организация е неприемливо да не е предвидено разграничение дали за даден поземлен имот има влязъл в сила подробен устройствен план или за същия има друго градоустройствено отреждане. В предлаганите текстове също не се прави разграничение между териториите - дали се отнася за градска среда, курорт с национално значение, селище, се изтъква в писмото и се дават за пример морските плажове - имоти, които непрекъснато се влияят от различни фактори. Предвиденият 6-месечен срок от влизането в сила на промените за привеждане в съответствие на преместваемите обекти и прилагането на новите разпоредби за обектите на морските плажове, ще доведе до значителни материални вреди, както за бизнеса, така и за държавата, смятат още от Асоциацията и настояват за допълнителни гаранции за унифицирано прилагане на изискванията на закона.", "date": "2018.07.11", "title": "Работодатели против проектопромените на Валери Симеонов за преместваемите обекти"}
{"url": "https://www.24chasa.bg/novini/article/6957219", "text": "22-годишен молдовец и негов съучастник са авторите на крупния обир от взривения банкомат на 7 юли в Пловдив. Сумата, която са загинали, е 215 хил. лв.. От нея са възстановени 88 хил. лв., останалите 127 хил. лв. ги няма. Това оповести на извънреден брифинг главният секретар на МВР Младен Маринов. Той уточни, че групата има отношение и към опита за грабеж в \"Люлин\". Използвали са същите способи и същия автомобил, каза Маринов. Заловен е единият от извършителите, другият вече е избягал в чужбина. Маринов обясни, че чужденците са влезли у нас на 17 юни, пребивавали са във Варна, Бургас и София. \"Те мигрират , обират бързо и напускат. Това ги прави трудни за задържане. Действат конспиративно, използвайки автомобил с крадени номера\", посочи Маринов. По думите му благодарение на видеонаблюдението, изградено в Бургас, Пловдив и София, разследващите са успели да ги идентифицират. \"Немалка част от парите са възстановени, другите са сменени в чейндж бюра, доста бакноти са обгорени при взрива\", сподели наблюдаващият прокурор Румяна Калеева. \"Задържаният Евгений Неделев е криминално проявен за кражби в родината си. Групата е имала афинитет към банкомати\", заяви главният  комисар Христо Терзийски. И припомни за подобни случаи преди 3 години в пловдивските села Ръжево Конаре и Устина. По думите му Пловдив е лесен за плячка, тъй като имал достъп до магистрала. \"Чрез камерите установихме автомобила с крадените номера, с който са се движили молдовците. Табелите са били отнети същата вечер в близост до банков клон в \"Тракия\", каза шефът на пловдивската полиция Атанас Илков. Залавянето  е станало в бургаския квартал \"Славейков\". В този момент апашите са се опитвали да заличат следи, като са закарали колата на автомивка. В нея е пътувало и момиче от Молдова, но то нямало участие в кражбата. Групата няма установени контакти в България, пребивавала е за кратко в София, Варна и Бургас. Не е ясно дали са знаели, че в банкомата в \"Тракия\"  има такава голяма сума или са действали на случаен принцип. Заловеният Неделев е в ареста за 72 часа. Предстои в петък да бъде искано от съда мярката да бъде удължена за постоянно. Избягалият съучастник е 25-годишен. Според разследващи залавянето му е под въпрос, тъй като при всички случаи ще си промени самоличността.", "date": "2018.07.11", "title": "22-годишен молдовец и авер взривили и обрали 215 000 лв. от банкомата в Пловдив"}
{"url": "https://www.24chasa.bg/novini/article/6957248", "text": "Оперираха работника, който пострада вчера при токов удар на строеж край \"Симеоновско шосе\" в София, съобщиха от \"Пирогов\" пред \"24 часа\". След хирургическата намеса 30-годишният мъж е върнат в реанимация. Състоянието му продължава да е много тежко - той получи 70% изгаряния. Ако оцелее, му предстоят серия от операции за премахване на изгорялата кожа. ", "date": "2018.07.11", "title": "Работникът със 70% изгаряния от токов удар продължава да е зле, оперираха го"}
{"url": "https://www.24chasa.bg/novini/article/6957286", "text": "Гърция е информирала Русия на 6 юли за  , е казал пред Ройтерс гръцки дипломатически източник, предаде БТА. \"Ние бяхме предупредили руските власти от известно време за действията на тези четирима дипломати и цивилни служители и в петък въпросът беше поставен официално, като им дадохме разумен срок от няколко дни да напуснат страната\", е казал източникът пред Ройтерс. Обвиненията срещу дипломатите се отнасят до намеса в протести срещу споразумението с Македония и опити да бъдат предложени пари на държавни служители, е казал източникът.", "date": "2018.07.11", "title": "Гърция е поискала експулсирането на руските дипломати на 6 юли"}
{"url": "https://www.24chasa.bg/novini/article/6957201", "text": "В четвъртък, 12 юли, от 20.00 часа в НЧ „Заря 1895“ в град Правец вицепрезидентът Илияна Йотова ще участва в откриването на XIV Международен музикален фестивал „Моцартови празници“. Това съобщиха от прессекретариата на държавния глава.                                                                                                                                                                                                                                                                                                                       ", "date": "2018.07.11", "title": "Йотова ще открие XIV Международен музикален фестивал „Моцартови празници“ в Правец"}
{"url": "https://www.24chasa.bg/novini/article/6957326", "text": "Осемнайсет нелегални имигранти - сирийци, иракчани, иранци, афганистанци, са осъдени в Русе по обвинение на Районната прокуратура в града. Това съобщиха от прокуратурата. Те са заловени на ГКПП \"Дунав мост\", като опитали да напуснат нелегално страната. В три от случаите прокуратурата е предала на съд и трафикантите на мигранти. Всички извършители са се признали за виновни и са сключили споразумение с прокуратурата, одобрено от съда. Наложени са им наказания - лишаване от свобода, условна присъда и глоби в различни размери.", "date": "2018.07.11", "title": "В Русе осъдиха 18 нелегални имигранти"}
{"url": "https://www.24chasa.bg/novini/article/6957317", "text": "Получилият образованието си в будистки манастир 25-годишен треньор по футбол на спасените от пещерата в Тайланд момчета сега е национален герой, предаде Франс прес. Агенцията отбелязва, че той, както и три от децата, обаче е без гражданство. Еккапол Чантауон е един от 400-те хиляди апатриди в Тайланд, сочат данните на Върховния комисариат на ООН за бежанците. Сраженията между етнически групи и армията в съседна Мианма са една от основните причини за големия брой хора без гражданство, които в много случаи живеят от години в лагери в пограничните зони между двете държави, предава БТА.  Еккапол \"е апатрид. Няма си гражданство, няма си държава\", казва пред Франс прес със съжаление основателят на футболния клуб, в който играят момчетата, Ноппарат Кантавон. Той се надява, че породената в Тайланд емоция от драмата ще доведе до осъзнаване на проблема на апатриди и ще ускори административните производства на тези млади хора. Освен треньора Еккапол, три деца от групата също са апатриди: Адул, известен повече с псевдонима си \"Дул\", Монкол, наричан \"Марк\", и \"Порнчай\", наричан \"Тее\". Поради липсата на гражданство те нямат паспорт, което означава, че за тях е невъзможно да отидат в Англия, за да гледат мач на \"Манчестър Юнайтед\" въпреки отправената вчера от английския футболен клуб покана, след като бе обявено тяхното спасяване. \"Да получат тайландско гражданство е най-голямата надежда на момчетата. В миналото те имаха проблеми с мачове в чужбина заради ограниченията на придвижването на апатридите\", разкрива Ноппарат Кантавон. \"Те не могат и да станат професионални футболисти\", подчертава той. Апатридите често получават образование и биват интегрирани в местния живот като Еккапол, прекарал юношеството си в манастир, който е често избирано решение на въпроса с образованието за бедните семейства в Тайланд. Те обаче не могат да сключат законен брак, да бъдат наети на работа или да си отворят банкова сметка, да притежават имущество или да гласуват. Тайланд пое ангажимента да регистрира всички апатриди до 2024 г., но ситуацията продължава да бъде неясна, отбелязва Франс прес. \"Този проблем, с който се сблъскват няколко от момчетата от пещерата, трябва да напомни на Тайланд за броя на апатридите в страната\", заяви Порнпен Конкачонкиет от тайландския клон на правозащитната организация \"Амнести Интернешънъл\". Послушник в манастир от 10-годишна възраст, младият футболен треньор е от етническата група таи луе, която има силно присъствие в района на границата между Тайланд и Мианма, отбелязва Франс прес.", "date": "2018.07.11", "title": "Треньорът на спасените от пещерата \nв Тайланд момчета: герой без гражданство"}
{"url": "https://www.24chasa.bg/novini/article/6957368", "text": "Румънският президент Клаус Йоханис заяви в първото си изявление след отстраняването на шефката на антикорупционната агенция Лаура Кодруца Кьовеши в понеделник, че \"нито за миг не е имал опцията да не спази конституцията\" и увери, че борбата срещу корупцията ще продължи с пълна сила, предаде Медиафакс. \"Аз уважавам правовата държава, спазвам конституцията и не го казвам само като лозунг. Бих искал укрепване на правовата държава и демокрацията в Румъния. Пътят на Румъния трябва да бъде път на утвърдената демокрация, която се базира на ценностите на НАТО и ЕС\", посочи държавният глава. Йоханис изтъкна, че \"първият човек в държавата е първият, който спазва конституцията\" и добави, че в нито един момент за него не е съществувала опцията да не спази конституцията и да не приложи решение на Конституционния съд, предава БТА. Същевременно президентът заяви, че борбата срещу корупцията трябва да продължи и ще продължи. \"Националната дирекция за борба с корупцията (НДБК) е орган, съставен от много добри професионалисти, НДБК трябва и ще продължи напред\", изтъкна държавният глава, който пристигна в Брюксел за участие в срещата на върха на НАТО. \"Тази стъпка, която направих в понеделник, не е променила личното ми мнение за дейността на НДБК и на г-жа Кьовеши. Тази дейност трябва да бъде уважавана. Ще подкрепям и в бъдеще, може би дори повече, борбата срещу корупцията\", добави президентът, цитиран от информационния сайт Зиаре. В понеделник президентът Йоханис съобщи чрез своя говорител, че е подписал указ за отстраняване от длъжност на главния прокурор на НДБК Лаура Кодруца Кьовеши, както поиска по-рано тази година министърът на правосъдието и както постанови в края на май Конституционният съд.", "date": "2018.07.11", "title": "Клаус Йоханис: Борбата срещу корупцията \nще продължи с пълна сила"}
{"url": "https://www.24chasa.bg/novini/article/6957371", "text": "Мъж от Сливен получи две години затвор заради палеж на лек автомобил. Това съобщиха от Окръжната прокуратура, внесла обвинителния акт. Валери Б. е подсъдим за това, че на 3 ноември 2017 г. в Сливен запалил \"Сузуки\", като е имало опасност пожарът да се разпростре върху други две коли. Подсъдимият е многократно осъждан за престъпления срещу собствеността. Последното си ефективно наказание изтърпял на 6 април 2016 г. Палежът е извършен, защото собственикът на колата дължал пари на роднина на Валери Б. Присъдата на Окръжния съд в Сливен, постановена след съкратено следствие, може да бъде обжалвана пред Апелативния съд в Бургас.", "date": "2018.07.11", "title": "2 години затвор за мъж от Сливен, запалил кола"}
{"url": "https://www.24chasa.bg/novini/article/6957398", "text": "Мъж на около петдесет години се е удавил тази сутрин в река Тунджа, съобщиха от Областната дирекция на полицията. По първоначални данни мъжът сам е скочил в реката, а тялото му е било извадено от свидетели на случката. По-късно са били информирани спасителните екипи, които продължават  . Случаите се разследват от полицията.", "date": "2018.07.11", "title": "Още един удавен в Тунджа, този път - мъж на около 50 години"}
{"url": "https://www.24chasa.bg/novini/article/6957370", "text": "Турция се надява да получи първите руски ракетни системи С-400 до края на следващата година, заяви днес турският външен министър Мевлют Чавушоглу на среща на върха на НАТО в Брюксел, предаде ТАСС. \"Първите доставки на системи С-400 в Турция ще бъдат извършени до края на 2919 г.\", заяви Чавушоглу, като подчерта, че с покупката на руски системи Анкара няма намерение да се отдалечава от НАТО, предаде БТА.  В средата на юни военно-дипломатически източник съобщи за ТАСС, че руските военни заводи са получили задача да завършат производството на С-400, предназначени за Турция, до май 2019 г. Турция е втората страна след Китай, която поръча системи С-400. Първоначално беше планирано системите да бъдат предадени на Турция в началото на 2020 г., но по-късно стана известно, че по молба на Анкара доставките ще бъдат ускорени.", "date": "2018.07.11", "title": "Чавушоглу: Първата доставка на руски ракетни системи С-400 ще е до края на 2019 г."}
{"url": "https://www.24chasa.bg/novini/article/6957420", "text": " Видео от  , се разпространиха в интернет. Кадрите са от охранителна камера и ясно се вижда как мотоциклетът на актьора се сблъсква с автомобил, който го засича.  Заради инцидента Клуни бе настанен в болница, от където по-късно бе изписан без сериозни наранявания. Пострадало е едното му коляно, което трябва да се лекува 20 дни. Джордж Клуни е пътувал с мотоциклета си към снимачната площадка, когато е бил ударен от автомобил. В Сардиния той участва в снимките на сериала \"Параграф 22\" по романа на американския писател Джоузеф Хелър. Освен че изпълнява една от ролите, той е негов режисьор и изпълнителен продуцент. Инцидентът е станал в близост до Коста Коралина в провинция Олбия. Джордж Клуни притежава вила в Италия край брега на езерото Комо.", "date": "2018.07.11", "title": "Вижте как катастрофира Джордж Клуни (Видео)"}
{"url": "https://www.24chasa.bg/novini/article/6957449", "text": "Когато Доналд Тръмп се включи в срещата на върха на НАТО днес, международната политика със сигурност ще стане изключително личен въпрос, отново. Откакто се нанесе в Белия дом преди почти 18 месеца, американският президент се държи толкова оскърбително с някои от най-верните съюзници на Америка, колкото сърдечен е с традиционни неприятели като Северна Корея и Русия. Непредсказуемият афинитет на Тръмп към лидерите на 28-те останали страни членки на НАТО има потенциал да направи още по-неясни очертанията, когато става въпрос за това кой е приятел и кой - враг. Паметна картинка от срещата на върха на военния алианс през 2017 г. е как Тръмп избутва премиера на новоприетата тогава Черна Гора Душко Маркович, за да застане най-отпред в груповата снимка. Милиардерът продължи да хока публично лидерите на партньорските страни в НАТО заради разходите за отбрана. Миналогодишната визита в Брюксел ще се запомни също със знаменитото дружеско ръкуване между Тръмп и френския президент Еманюел Макрон. Двамата лидери, които се срещнаха за пръв път, си стиснаха ръцете толкова силно, че кокалчетата им започнаха да побеляват. През изтеклата оттогава година имаше и други ситуации, при които се стигаше до \"побеляване на кокалчетата\" около пораждащи разногласия въпроси. Тръмп продължава да е гневен, че съюзниците не увеличават националните си военни бюджети. Европейците се ужасяват от решението на Тръмп да наложи мита върху вноса на стомана и алуминий за част от света, за която се предполага, че е партньор на САЩ. Динамиката в отношенията между Тръмп и правителствените ръководители със собствени пристрастия може да породи опасна химия по време на двудневния форум. Меркел и Тръмп са нагледен пример за пълен контраст. Германската канцлерка е толкова внимателна в политиката и публичните си изявления, колкото безочлив и непредвидим е американският лидер. Ако Меркел иска да остави водещата позиция на Германия в Европа да говори вместо нея, то Тръмп желае да наложи водещата позиция на Америка в световен мащаб - и освен това ще обърне внимание на всичко, което се говори. Меркел има трудни отношения с Тръмп още от първите дни на предизборната му кампания, когато той заяви, че канцлерката \"съсипва Германия\", след като сп. \"Тайм\" я избра за личност на годината за 2015 г. вместо него. При първата им среща, състояла се през март 2017 г. във Вашингтон, имаше момент, в който Тръмп изглежда пренебрегна подадената от Меркел ръка за здрависване - много коментирана впоследствие ситуация. При следващата й визита във Вашингтон тази година Тръмп я целуна публично два пъти по бузите. Изразените от двамата позиции по различни въпроси - от търговията и военните разходи до климатичните промени и миграцията - си останаха много различни. Готвейки се за днешната среща на върха, Меркел излиза от битка вътре в правителството си заради миграцията. Предстои да установим дали белезите от нея ще бъдат видими на международната сцена. Тръмп вече отправи остри нападки към Германия по време на подготовката на срещата, изпращайки туит, в който заяви: САЩ харчат за НАТО повече от всяка друга Страна\". После той конкретизира коя е страната: Те трябва да правят много повече. Германия е с 1 процент, САЩ - с 4 процента\". Британската министър-председателка Тереза Мей може да е в още по-слаба в политическо отношение позиция, когато се срещне с Тръмп. Седмицата й започна с оставките на главния преговарящ по Брекзита и на външния си министър, които те подадоха поради несъгласие с плановете й за отношенията на Великобритания с Европейския съюз след излизането на страната от съюза. Отношенията на Мей с Тръмп започнаха доста добре. Малко след встъпването му в длъжност тя бе първият чуждестранен лидер, пристигнал на официална визита. Двамата бяха забелязани да се държат за кратко за ръце, докато минаваха под колонадата на Белия дом. Т. нар. \"специални отношения\" между Великобритания и САЩ изглеждаха сигурни. След това обаче Тръмп пръв разкритикува британския подход за борба с тероризма след поредица атаки, разстройвайки както Мей, така и кмета на Лондон с туитове, които се оказаха отрезвяващи. Миналия месец Май нарече решението на Тръмп да наложи наказателни мита за внасяните от ЕС стомана и алуминий \"несправедливи и дълбоко разочароващи\". След ръкостискането в Брюксел, отношенията Тръмп-Макрон набраха скорост. Двамата заявиха, че поддържат връзка по телефона и си размениха целувки, когато се срещнаха отново през април. Макрон, който със своите 40 години е толкова млад, че би могъл да бъде син на Тръмп, беше първият чуждестранен ръководител, пристигнал на бляскава държавна визита във Вашингтон. С жест, който беше разнищен в търсене на значението му, Тръмп изтупа с ръка раменете на изрядния костюм на френския президент, издебнат от фотографите. \"Ние имаме много специални отношения. Всъщност ще махна тази прашинка пърхот. Трябва да го направим съвършен - Той е съвършен\", избърбори Тръмп, докато Макрон се усмихваше, изглеждайки невъзмутим при този акт на . . . близост? Превъзходство? Покровителство? Неуважение? От политическа гледна точка отношенията явно са несъвършени. Тръмп поля със студен душ демонстрираната привързаност, като се оттегли от Парижкото климатично споразумение и ядреното споразумение с Иран - две подписани през 2015 г. от правителството на Обама инициативи, които Макрон силно подкрепя. Решението на Тръмп да наложи мита върху стоманата доведоха до още по-голямо отдалечаване. Макрон го нарече \"незаконно\" и \"грешка\". Към юни Макрон вече се опитваше да поеме водачеството на европейска команда срещу Тръмп, отхвърляйки \"хегемонията\" на Америка. Раните още няма да са заздравели, когато двамата се срещнат днес, едва месец след като канадският премиер организира срещата на върха на групата на седемте големи икономики, в края на която Тръмп нарече северноамериканския си съсед \"непочтен\" и \"слаб\". Тръмп вся смут на срещата на Г-7 в Канада, след като първо одобри общо изявление за търговията, а след това се отказа от него. Президентът на САЩ се оплака, че е бил изненадан от неочакваните критики на Трюдо срещу заплахите за американски мита. Като много други преди него, Трюдо научи за гнева на Тръмп направо от писанията на президента в Туитър. Отношенията между Вашингтон и Европейския съюз се сринаха до толкова ниска точка, че тази година няма да има същинска среща на върха между тях. При все това Тръмп и председателят на Европейския съвет Доналд Туск ще бъдат в една и съща зала доста често на форума на НАТО тази седмица. Бившият полски премиер даде да се разбере преди президентските избори в САЩ през 2016 г., че смята \"един Доналд за повече от достатъчен!\". Той казва, че времето само е потвърдило правотата му. Туск описа оскърбителния стил на Тръмп като предизвикателство за Европа, равносилно на разрастващата се икономическа мощ на Китай или войнствеността на Русия. В понеделник той се обърна пряко към Тръмп с думите: \"Драги президенте Тръмп, Америка няма, а няма и да има по-добър съюзник от Европа\", след което добави: \"Ценете съюзниците си, в края на краищата те не са толкова много\". Тази пролет Туск каза, че \"някой би могъл да си помисли дори, че \"при такива приятели, врагове не са нужни\", след като Тръмп първо заплаши да наложи мита върху европейската стомана и алуминий, а после се отметна от споразумение, което цели да попречи на Иран да разработва ядрени оръжия. На срещата на НАТО, където лидерите ще обсъждат как да противодействат на Руска агресия, личната среща на Тръмп с руския президент Владимир Путин дни по-късно ще е големият проблем, за който всички знаят, но няма да искат да говорят. \"Когато се срещнете с президента Путин в Хелзинки, е важно да знаете кой е стратегическият ви партньор и кой - стратегическият ви проблем\", каза Туск. Колкото до черногорския премиер Маркович, повече няма да има бутане за място на предния ред. Тази година Черна гора ще бъде представлявана в НАТО от президента Мило Джуканович. Като бивш баскетболист Джуканович определено е по-висок от Доналд Тръмп. /БТА/", "date": "2018.07.11", "title": "Кой е приятел и кой враг в НАТО? Никой \nняма да знае отговора, когато Тръмп дойде на вечерята"}
{"url": "https://www.24chasa.bg/novini/article/6957478", "text": "За една година населението на България е намаляло с около 52 хиляди души или приблизително колкото в момента са жителите на Кюстендил /53 000/, отчита анализ на Евростат за демографските процеси в ЕС през 2017 г. по повод Световния ден на населението, който отбелязваме днес, предава БТА. На 1 януари 2018 г. населението у нас е било 7 050 000 души, а година по-рано на 1 януари 2017 г. - 7 101 900 души, показва европейската статистика. За 10 години сме намалели с половин милион души - на 1 януари 2008 г. населението у нас е било 7,5 млн., а в началото на тази година - малко над 7 млн., или за две петилетки сме се стопили като население с град с размерите на Варна. Страната ни заема водеща позиция в ЕС и по регистрирана смъртност - 6,5 на сто на 1000 жители или общо 109 800 смъртни случая през миналата година, като зад нас по дял регистрирана смъртност са страни като Литва и Латвия /по минус 4 на сто на 1000/ и Румъния /минус 3,6 на сто на 1000/. За сравнение - броят на новородените деца у нас е бил около 64 хиляди. Регистрираме също и отрицателна естествена промяна на населението от минус 7,3 на сто на 1000 жители. По-висок негативен дял в естествения прираст на населението е отчетен само в други три страни: Литва - минус 13,8 на сто, Хърватия - минус 11,8 на сто и Латвия - минус 8,1 на сто. При някои от съседите ни има по-ниски показатели на естествения прираст на населението: Румъния /минус 6,2 на сто/, Сърбия /минус 5,5 на сто/, докато в Гърция има положителен прираст - плюс 2,1 на сто, Турция - плюс 12,4 на сто и Македония - плюс 0,8 на сто. Прогнозните данни на НСИ за бъдещото демографско развитие на страната също са крайно негативни - още през 2020 г. се очаква да паднем под 7 милиона - 6,9 милиона, през 2030 г. - 6,5 милиона, през 2040 г. - 6,1 милиона и през 2050 г. - 5,7 милиона. ПРОМЯНАТА НА НАСЕЛЕНИЕТО НА СТАРИЯ КОНТИНЕНТ Е ОТРИЦАТЕЛНА Естествената промяна на населението на ЕС е отрицателна, отчита анализът на Евростат - през миналата година в ЕС е имало регистрирани 5,3 млн. смъртни случая и 5,1 млн. раждания. Все пак населението на ЕС нараства с около 2 млн. души - на 1 януари 2018 г. населението се преброява като 512,6 милиона в сравнение с 511,5 милиона на 1 януари 2017 г., като положителната разлика се дължи на нетната миграция от над 1,2 млн. души, отчита анализът. През миналата година страната с най-голям брой население в ЕС е била Германия - 82,5 млн. жители. Следват: Франция - 67 млн., Великобритания - 66,2 млн., Италия - 60,5 млн., Испания - 46,7 млн., Полша - 38,0 млн. и др. През 2017 г. в ЕС са родени 5,1 милиона бебета , или почти 90 000 по-малко от предходната година. Сред държавите-членки най-високите нива на раждаемост през м. г. са регистрирани в Ирландия - 13 бебета на 1 000 жители, Швеция - 11,5 на 1000, Великобритания и Франция - и двете по 11,4 на 1000 жители. На другия полюс най-ниските нива на раждаемост са регистрирани в южните държави на ЕС: Италия /7,6 на 1000/, Гърция /8,2 на 1000 /, Португалия и Испания /и двете по 8,4 на 1000 /, Хърватия /8,9 на 1000/ и България /9 раждания на 1000 жители/. На равнище ЕС средната раждаемост е била 9,9 на 1000 жители, отчита Евростат. Най-ниска смъртност в ЕС е регистрирана в Ирландия - 6,3 случая на 1000 жители и в Кипър - 7 случая на 1000 жители. Най-висока смъртност на 1000 жители е регистрирана в България - 15,5, Латвия - 15 на 1000, Литва - 14 на 1000 и Унгария и Румъния - по 13 смъртни случая на 1000 жители, показват данните от анализа на Евростат.", "date": "2018.07.11", "title": "Евростат: За година населението на България е намаляло с около 52 000 души"}
{"url": "https://www.24chasa.bg/novini/article/6957498", "text": "Под ръководството и надзора на Софийска районна прокуратура е образувано и се води досъдебно производство за това, че на 10.07.2018 г., около 02:00 часа, в гр. София, кв. „Христо Ботев“, в спално помещение, А. Спасов (на 50 години), е извършил действия с цел да възбуди или удовлетвори полово желание без съвкупление по отношение на лице, ненавършило 14-годишна възраст – М. Описаното деяние представлява извършено престъпление по чл. 149, ал. 1 НК, съобщават от пресцентъра на прокуратурата. Предвид високата обществена опасност на деянието и извършителя, наблюдаващият прокурор е постановил задържането на Спасов за срок до 72 часа, като е разпоредено привеждането му в сградата на СРС на 13.07.2018 г. – за разглеждане на искане за вземане спрямо него на мярка за неотклонение „Задържане под стража“.", "date": "2018.07.11", "title": "Арестуваха 50-годишен, блудствал с малолетно дете в София"}
{"url": "https://www.24chasa.bg/novini/article/6957634", "text": "Президентът на САЩ Доналд Тръмп би трябвало да бъде посрещнат добре, когато пристигне утре във Великобритания, заради тясното сътрудничество между двете страни в областта на сигурността, каза днес британският първи министър Дейвид Лидингтън, цитиран от Ройтерс. Над 50 000 души са заявили готовност да протестират срещу Тръмп при посещението му във Великобритания, предава БТА. \"Благодарение на сътрудничеството ни със САЩ в сигурността има британски граждани, които са живи днес и които вероятно нямаше да бъдат живи, ако не беше това сътрудничество и споделяне на информация\", заяви Лидингтън пред парламента. \"Затова е правилно да окажем добър прием на надлежно избрания президент на нашия най-близък съюзник, както и ще направим утре\", каза той.", "date": "2018.07.11", "title": "Британски министър: Тръмп би трябвало да бъде посрещнат добре във Великобритания"}
{"url": "https://www.24chasa.bg/novini/article/6957636", "text": "Кратко двучасово посещение в непризнатата от международната общност Севернокипърска турска република е направил във вторник вечер турският президент Реджеп Тайип Ердоган, съобщава кипърското издание \"Филелефтерос\". Ердоган е разговарял с лидера на кипърските турци Мустафа Акънджъ и с членове на кабинета. След срещата Ердоган и Акънджъ са направили изявления пред медиите. Турският президент отново е изразил подкрепата на Турция за кипърските турци. Ердоган е обещал да превърне Северен Кипър в притегателен център в Източното Средиземноморие и да удвои дохода на глава от населението, предаде БТА.  Ердоган е определил Кипър като национална кауза на Турция и е изразил желание за намиране на справедливо и трайно решение на кипърския въпрос. Той е обвинил кипърското правителство за неуспеха на конференцията за Кипър преди една година, защото \"кипърските гърци продължават да гледат на себе си като на единствени собственици на острова и не са склонни на разделение на политическата власт с кипърските турци за създаване на обединение на основата на политическото равенство\". Турският президент е казал, че никой вече не трябва да се съмнява, че кипърските гърци не мислят за едно бъдеще заедно с кипърските турци. Той е добавил, че Турция никога няма да си затвори очите за превръщането на кипърския турски народ в жертва на ненамирането на решение, както и че никога няма да позволи турците да бъдат превърнати в малцинство в рамките на гръцка кипърска държава. По отношение на изключителната икономическа зона край Кипър Ердоган е заявил, че Турция очаква всички заинтересовани страни да възприемат това, което се изисква от международното право, а не от мнението на международната общност. В противен случай, като страна гарант, ще продължим да изискваме това, което е предвидено от международното право, както и досега, е казал Ердоган. Кипърският турски лидер Мустафа Акънджъ за пореден път е поискал природен газ от региона да се изнася за Турция и от там - за Европа, като е обвинил кипърското правителство, че заема позиция, която не води до сътрудничество и справедливо разделение на ресурсите. Турският кипърски лидер е поискал от кипърската гръцка страна \"да допринесе за едно решение, което предвижда справедливо разделение на властта и на богатството\". Турският кипърски лидер е заявил още, че назначаването на новия пратеник на генералния секретар на ООН за Кипър Джейн Лют не означава начало на нова безкрайна преговорна процедура. Акънджъ е повторил, че трябва да стане най-накрая ясно, че преговори, които не са фокусирани върху определен резултат и нямат завършек, няма да постигнат нищо.", "date": "2018.07.11", "title": "Ердоган обеща да превърне Северен Кипър в притегателен център в Източното Средиземноморие"}
{"url": "https://www.24chasa.bg/novini/article/6957641", "text": "\"Хора с психични увреждания не могат да се разхождат свободно навсякъде. Те трябва да са задържат и да се охраняват\". Това каза министър Валентин Радев по повод убийството в столичния кв.\"Лозенец\", като цитира премиера. Радев посочи, че е имал разговор и със здравния министър, по разпореждане на премиера, да се промени законодателството, предава БТА. Вчера, след сигнал до МВР, беше установено, че в София 26-годишен мъж е нанесъл побой на майка си и е убил баща си. Младият мъж бе задържан и принудително приведен в център за психично здраве. Сроковете за асфалтиране на улиците, засегнати от дъждовете са веднага, каза в Дупница вътрешният министър Валентин Радев. Заедно с областния управител на Кюстендил и с директора на ОД на МВР, той ще се срещне с местната управа и ще се запознае на място с нанесените от валежите поражения по инфраструктурата в града, след разпореждане на премиера Бойко Борисов. Целта е достъпът на хората до домовете да бъде осигурен и улиците да бъдат възстановени. Ще го направим различно от друг път. Има такава възможност по ЗОП - аварийно, да се оправят улиците и пътищата в населените места, въпреки, че са ангажимент на кметовете, а след това Междуведоствената комисия за възстановяване и подпомагане към МС да ги разплати, каза Валентин Радев. Той посочи, че това трябва да стане бързо, без да се изчакват нужните процедури по ЗОП. \"Сроковете са веднага\", каза на въпрос на БТА Радев. Той допълни, че на много места в страната се спазват дълги процедури, което затруднява хората. Министър Радев каза още, че досега междуведоствената комисия за възстановяване и подпомагане към МС, която председателства, е отпуснала около 21 милиона лева \"Внимаваме, защото е средата на годината. Не трябва да позволим да се свършат парите. Проверяваме навсякъде, и даваме пари там, където е необходимо\", каза още Радев. По-късно вътрешният министър провери на място улица \"Родопи\" в Дупница, където се увери, че тя почти е възстановена, а след това отиде до с.Кременик, където има отдавна откъснат път, където обеща да съдейства. Министър Радев каза още, че предстои нова обществена поръчка за нова техника за нуждите на полицията. Предстои да бъдат раздадени нови над 340 автомобили. Вътрешният министър разкри и детайл: Когато освободим полицай, той няма право да се занимава с друга работа, но заедно с това не му даваме и да работи на старата, а тогава с какво ще се храни? Идеята е тези служители да бъдат сложени в един специален щат, посочи министърът. Той допусна, че този щат може да се занимава и с охраната на психично болни.", "date": "2018.07.11", "title": "Валентин Радев за убийството в \"Лозенец\": Психично болните трябва да се задържат (Снимки)"}
{"url": "https://www.24chasa.bg/novini/article/6957637", "text": "Сирийското правителство разширява своята офанзива с цел да си върне контрола над крайните югозападни райони на страната. Военни действия са започнали и срещу анклав, контролиран от свързана с \"Ислямска държава\" (ИД) групировка, като силите на режима на президента Башар ал Асад са подпомагани и от въздушни удари, нанасяни от руски самолети, предаде Ройтерс, цитирана от БТА. Бомбардировките са били съсредоточени в басейна на река Ярмук, който граничи с Йордания и с окупираните от Израел Голански възвишения. В момента този район е под контрола на \"Армията на Халед бен ал Уалид\", която от 2015 г. е част от групировката ИД. В ръцете на джихадистите се намират 16 населени пункта и територия с площ от 250 кв. км, посочва ТАСС. Сирийското военно командване в момента прехвърля подкрепления там, готвейки се за решителен щурм. Джихадистите на два пъти са контраатакували позициите на сирийската армия. В населения пункт Зейзун вчера те взривили кола бомба край военен контролно-пропускателен пункт, при което са били убити и ранени неуточнен брой правителствени войници, предаде ТАСС. Сирийската офанзива в югозападния ъгъл на страната, провинция Дараа, започна миналия месец е вече е довела до връщането на няколко района, контролирани досега от сили, сражаващи се под знамето на Свободната сирийска армия (ССА) - една от големите бунтовнически групировки. Много от бойците на ССА бяха принудени да подпишат споразумения за капитулация чрез посредничеството на руски офицери. САЩ, които някога въоръжаваха бунтовниците от ССА, им казаха в началото на правителствената офанзива да не чакат американска намеса. Дамаск вече контролира 78 процента от територията на провинция Дараа, отбелязва ТАСС. Руските въздушни удари са първите, нанесени в района на Ярмук от началото на войната, посочва СЦНПЧ, като добавя, че едновременно с това и ССА води битки с екстремистите, свързани с ИД. Хеликоптери на правителствените сили също участват в сраженията, хвърляйки т. нар. варелни бомби - контейнери, пълни с експлозивен материал. В началото на седмицата сирийската армия установи контрол над стратегически сухоземен коридор, с което лиши ССА от достъп до йорданската граница, а това някога бе жизненоважна снабдителна линия за бунтовниците. Сега бунтовниците от ССА, обкръжени в анклав в провинциалната столица Дараа, чакат отговор от руските посредници на исканията, които отправиха по време на среща с тях вчера. Те включват свободно изтегляне към контролирания от бунтовници анклав в Северозападна Сирия за онези, които искат да напуснат Дараа. Руснаците казали на представителите на бунтовниците, че ще обсъдят предложенията им с Дамаск, каза опозиционер в гласово съобщение до бунтовниците в Дараа, което е било чуто и от Ройтерс. Бунтовниците настояли също така руснаците да се намесят и да спрат напредването на правителствените сили към обсадения им анклав в Дараа - градът, от който през 2011 г. започнаха масовите протести срещу режима на Асад, довели до гражданската война в страната. Още преди началото на офанзивата около 10 000 бежанци успяха да напуснат района Уади Ярмук, но по-късно бунтовниците забраниха на мирните жители да напускат населените места, за да ги използват като жив щит, посочва ТАСС.", "date": "2018.07.11", "title": "Сирийската армия разширява офанзивата си в Дараа с помощта на руски въздушни удари"}
{"url": "https://www.24chasa.bg/novini/article/6957625", "text": " е с опасност за живота вследствие на значителна кръвозагуба, научи 24 часа. Инцидентът е станал на воден атракцион край Равда на 10 юли около 16 ч. 9-годишната Елизабета от Москва е влязла в аквапарка заедно с още 6-7 деца, водени от учителка, също рускиня. Тя предупредила децата да не ходят до ускорителните пързалки, но пострадалото момиченце се пуснало по една от тях с размери около 20 метра. При падането в басейна детето е получило кръвоизлив. В болницата е било установено, че става дума за нараняване на девствената ципа и влагалището. Веднага след инцидента аквапаркът е бил запечатан. Обектът е отворен едва днес по обед, казаха осведомени. \"Образувано е производство за нанасяне на средна телесна повреда. Назначени са няколко експертизи, между които техническа на съоръжението и съдебно-медицинска. Събират се допълнителни доказателства , които касаят регламентът за експлоатация и управление на тези опасни пързалки\", каза за \"24 часа\" районният прокурор на Несебър Радост Бошнакова, която е и наблюдаващ по случая. Тепърва ще се изяснява защо 9-годишното дете е допуснато на ускорителната пързалка и дали то е минало през инструктаж. По неофициална информация преди десетина дни друго дете от Украйна е пострадало по аналогичен начин отново в аквапарк по Южното Черноморие.", "date": "2018.07.11", "title": "Пострадалото в аквапарк край Равда русначе с опасност за живота"}
{"url": "https://www.24chasa.bg/novini/article/6957648", "text": "Парламентарната социална комисия прие на второ четене спешни промени в Закона за интеграция на хората с увреждания. Те бяха внесени от депутати от ГЕРБ и Обединените патриоти, предаде  . Промените се наложиха, за да не загубят хора с увреждания добавките си за социална интеграция, след като Върховният административен съд отмени разпоредби от Правилника за прилагане на закона, свързани с тях. \"Това, което правим в различните типове интеграционни добавки, това, което беше записано в правилника, го преместваме сега в закона. Целият проект е огледан отвсякъде. Взети са предвид всички възможни хипотези, на всички групи, защото те не са една и две. Има такива, които имат експертни решения, които продължават след решението на съда. Други, които са в процедура по производство. Всички тези групи сме ги уредили по отделен начин с текстовете\", каза председателят на комисията доктор Хасан Адемов. Близо половин милион души получават добавки за социална интеграция, като те са различни видове - за транспорт, за обучение, за телекомуникационни услуги, лекарства и други.", "date": "2018.07.11", "title": "Приеха спешни промени в Закона за интеграция на хората с увреждания"}
{"url": "https://www.24chasa.bg/novini/article/6957656", "text": "Президентът Румен Радев ръководи българската делегация за участие в Срещата на държавните и правителствените ръководители на страните-членки на НАТО, която се провежда днес и утре в Брюксел. Това съобщиха от прессекретариата на президента. Финансовите средства, отделяни за отбрана от държавите-членки, изграждането на съвременни отбранителни способности, засилването на ролята на Алианса в борбата с тероризма, политиката на отворени врати на НАТО, както и развитието на отношенията НАТО-ЕС ще бъдат сред темите, които ще бъдат обсъждани в рамките на Срещата на върха. Очаква се по време на срещата Република Македония да получи покана за преговори за присъединяване към Алианса.", "date": "2018.07.11", "title": "Румен Радев води българската делегация на срещата на НАТО (Снимки)"}
{"url": "https://www.24chasa.bg/novini/article/6957675", "text": "Видеокадри от забележителната спасителна операция в Тайланд показаха, че блокираните в пещерата момчета са били извеждани на носилки, с водолазна екипировка, като изглежда са били силно упоени, предаде АФП. Записът, пуснат във Фейсбук страницата на спецчастите на тайландските ВМС, показва комплексна операция с множество водолази – чужди и местни, с използване на макари, въжета и гумени тръби, с помощта на които 12-те момчета от футболен отбор и техният треньор са изведени през лабиринта от тунели на наводнената пещера, предава БНР. Преди това участник в операцията заяви пред АФП, че някои са спели, други били в полусъзнание, но всички са дишали. Спасителната операция приключи във вторник, когато бяха извадени 4 момчета и треньорът им, които останаха блокирани 18 дни в пещерата. Тя започна три дни по-рано. Вчера от спасителния щаб опровергаха твърденията, че децата са били упоени, получили само успокоителни.", "date": "2018.07.11", "title": "При извеждането от пещерата в Тайланд момчетата били упоени"}
{"url": "https://www.24chasa.bg/novini/article/6957684", "text": "Шефът на Държавна агенция “Разузнаване” генерал Драгомир Димитров е на път да изпълни едно свое житейско желание - да се върне на работа в Германия. Той беше част от екипа в Берлин на посланик Меглена Плугчиева преди повече от 10 години. Преди седмица на закрито заседание правителството е одобрило назначението на шефа на разузнавателната агенция за генерален консул на България в Мюнхен. На заседанието тази сряда трябваше да бъде прието и и правителствено решение за освобождаването от поста на шефа на разузнаването, което обаче не се е случило. Причината е, че все още президентът Румен Радев не е съгласувал предложението на Министерския съвет за нов директор на Държавна агенция “Разузнаване”. Радев е в Брюксел на срещата на върха на НАТО. Въпреки че агенцията е подчинена на правителството, нейният директор се назначава с указ на държавния глава. “24 часа” потърси Драгомир Димитров, но не успя да се свърже с него до редакционното приключване. Кадровият разузнавач оглави през 2012 г. Националната разузнавателна служба и е един от малкото нейни ръководители, който публично не влезе в нито скандал. 59-годишният генерал е почти неразпознаваем в медиите, тъй като отклоняваше поканите за интервюта през всичките тези години. По негово време националната разузнавателна служба бе девоенизирана със закон и генерал майорът стана генерален директор на новата Държавна агенция за разузнаване. Драгомир Димитров тръгва по кариерната стълба нагоре в първите дни на януари 2002 г., когато оглавява великотърновската дирекция на МВР, следва дипломатическата кариера в Германия и обратно в разузнаването, което ръководи успешно в последните 6 години. Източници от правителството неофициално споделиха, че ген.Димитров е ръководителят на спецслужбата, която е предоставяла най-качествената и вярна информация за външните опасности пред България. През 2015 г. Драгомир Димитров бе назначен за директор на ДАР с указ на тогавашния президент Росен Плевнелиев. По закон мандатът на директора на разузнаването е с продължителност от 5 години и този на Димитров изтича през 2020 г. Шефът на разузнаването поема на практика овакантения през май 2017 г. пост на генерален консул в Мюнхен. Там бе Антоанета Байчева, която обаче от май месец миналата година е началник на политическия кабинет на вицепремиерката и външна министърка Екатерина Захариева. Едва с решението за назначаване на Димитров обаче правителството освобождава Байчева от поста на генерален консул. Нов ще е и генералният консул на България в Милано. С решение на правителството сегашният Росен Руфев се прибира в България, а постът се поема от Таня Димитрова. Тя е посланик на България в Хърватия от 2012 г. и не е дипломат от кариерата.", "date": "2018.07.11", "title": "Разузнавач №1 става генерален  консул в Мюнхен"}
{"url": "https://www.24chasa.bg/novini/article/6957677", "text": "Гневни реакции се разразиха днес в съд в Турция, след като 37 подсъдими, включително ръководител на компания, бяха оправдани по делото за злополуката в мина Сома през 2014 г., при която загинаха 301 души, предаде Ройтерс. Членове на семействата на жертвите са освиркали съдиите пред съдебната зала в окръг Маниса /Западна Турция/, показва видеозапис, публикуван в социална медия. Някои протестиращи в съдебната сграда са хвърляли бутилки с вода по съдийската комисия, заради което заседанието е било прекъснато за кратко, съобщи Анадолската агенция, цитирана от БТА.  Адвокатите са напуснали съдебната зала в знак на протест след първите присъди. Те непрекъснато искаха доживотни присъди за 11 от над 50 подсъдими по делото. По-късно съдът обяви всички присъди. 14 от обвиняемите получиха присъди затвор от шест до над 22 години, повече от три години след началото на процеса. Алп Гюркан - ръководител на компанията и собственик на оператора на мината - Сома холдинг, по време на злополуката, бе оправдан, докато други петима ръководни представители на компанията са осъдени на затвор, съобщава Анадолската агенция. Генералният директор на минната компания Рамазан Догру и техническият ръководител Исмаил Адалъ бяха осъдени на по 22 години и половина лишаване от свобода, предаде Анадолската агенция. Главният изпълнителен директор на Сома холдинг Джан Гюркан получи 15 години зад решетките. Други двама ръководни служители на компанията, оперираща мината, бяха осъдени на по 18 години и девет месеца всеки, посочва ДПА. През май 2014 г. 301 миньори загубиха живота си, а 160 бяха ранени, при експлозия и пожар във въгледобивна мина в град Сома - най-тежкият инцидент в мина в историята на страната. Трагедията в мината предизвика обществено възмущение и протести. Сома холдинг бе обвинен в небрежност, а правителството бе критикувано, че е допуснало недостатъчно строги стандарти за безопасност. \"Убийците ще бъдат привлечени към отговорност\", са скандирали днес пред съдебната зала протестиращи, включително членове на семействата на жертвите, според видеозапис, качен в Туитър от Ахмет Шък, депутат от прокюрдската Демократична партия на народите. \"Срам за съда, срам за министерството на правосъдието, срам за президента\", е скандирал разгневен адвокат. \"Те накараха хората да оттеглят жалбите си, те накараха свидетелите да променят показанията си\", е заявил Йозгюр Йозел от основната опозиционна Народнорепубликанска партия, според видеозаписа.", "date": "2018.07.11", "title": "В Турция протестираха срещу оправдаването на 37-те подсъдими за злополуката в Сома"}
{"url": "https://www.24chasa.bg/novini/article/6957694", "text": "Министър Лиляна Павлова връчи днес удостоверения и препоръки на доброволците на първото българско председателство на Съвета на ЕС за отлично свършената от тях работа през изминалите шест месеца. Това стана на тържествена церемония в знаковата зала 6 на НДК, в която европейските лидери се обръщаха към Европа и света след заседанията си в София, съобщиха от пресцентъра на Министерството за българското европредседателство на Съвета на ЕС. „Вие бяхте лицето на България. Вие бяхте визитната картичка на страната ни. Вие бяхте тези, които посрещаха и изпращаха най-важните ни гости, помагахте им, а успехът ни минава през всеки един от вас! Искам да ви кажа едно огромно благодаря, защото го направихте искрено, от сърце и напълно безвъзмездно. Но това е и уникална инвестиция за вас“, каза министър Павлова пред доброволците, повечето от тях студенти - бъдещите дипломати на България, политолози, специалисти по международни отношения, европеистика и право. „Надявам се удостоверенията, които ви връчваме днес, да останат не само скъп спомен за вас, но и да са полезни за професионалната ви реализация. Справихте се с всички предизвикателства, пред които се изправихте по време на председателството, затова и отзивите от най-важните ни гости и делегати за вас са прекрасни“, посочи министър Павлова. След около 14 години България отново ще е председател на Съвета на ЕС. „Те ще минат бързо. Надявам се някой от вас да бъде на моето място – да е министър за Българското председателство“, заяви Лиляна Павлова пред изпълнената с млади хора зала 6 на НДК. „Всички заедно направихме много за България, за институциите, за държавността, направихме така, че председателството да е надпартийно и го постигнахме, благодарение на вас“, посочи министър Павлова пред доброволците. Тя им благодари не само от нейно име, но и лично от премиера Бойко Борисов за всеотдайността, високия морал и затова, че ги интересуваше как гостите ще усетят България.", "date": "2018.07.11", "title": "Павлова връчи удостоверения на доброволците на европредседателството ни"}
{"url": "https://www.24chasa.bg/novini/article/6957698", "text": "Гръцката икономика ще отбележи растеж от около 2 процента през тази година, се казва в тримесечния анализ на гръцката Фондация за икономически и индустриални изследвания (IOBE), съобщава Ройтерс. Прогнозата на IOBE е сходна с предишната, публикувана през април, когато анализаторите на фондацията предвидиха ръст на гръцкия Брутен вътрешен продукт от 2,1 процента през тази година срещу 1,4 процента през 2017 г., предава БТА. Гръцката икономика отбеляза растеж за пето поредно тримесечие в периода януари - март и то с по-висок темп от предишното тримесечие. Според IOBE дългосрочната ефективност на мерките за облекчаване на гръцкия дълг ще зависи от продължаването на реформите в страната. Европейската комисия очаква растежът на гръцката икономика да достигне 1,9 процента през тази година и 2,3 процента през 2019 г., а прогнозите на Международния валутен фонд са за растеж от 2 процента тази година и от 2,4 процента догодина.", "date": "2018.07.11", "title": "Анализатори: Гръцката икономика ще отбележи растеж от около 2% през 2018 г."}
{"url": "https://www.24chasa.bg/novini/article/6957790", "text": "В АЕЦ \"Козлодуй\" вече заработи съоръжение за изгаряне на радиоактивните отпадъци и така те се унищожават плазмено. Преди депониране то съществено намалява техния обем и освен това позволява третирането на ниско и средноактивните материали, предаде  . Стойността на проекта възлиза на 31 млн. лева. Повече от 2/3 от осигурените средства са от Международен фонд \"Козлодуй\", а останалата част от сумата е от държавно финансиране. Хранилище, което се намира близо до централата, където ще се полагат отпадъците, се очаква да влезе в експлоатация до 3 години. Италианско-белгийското съоръжение разтапя металите и те се окисляват, бетонните отпадъци и неорганичните материали също се разтопяват, но след това се преобразуват в химически инертна стъкловидна шлака, а течностите и органичните материали се изпаряват. Крайният продукт е неорганичен.", "date": "2018.07.11", "title": "Вече изгарят плазмено отпадъците в АЕЦ \"Козлодуй\""}
{"url": "https://www.24chasa.bg/novini/article/6957804", "text": "„Има неоснователна и агресивна кампания срещу Султанка Петрова. Моите съболезнования към роднините на починалото момче, но зам.-министърът няма вина\", обяви пред   депутатът от Обединените патриоти Искрен Веселинов по повод скандала около мистериозната смърт на охранител на строежа в бившия Партиен дом. Оказа се, че строителният обект се охранява от фирма, свързана със семейството на зам.-социалния министър Султанка Петрова.  „Тиражираха се абсолютни глупости, че става въпрос за обществена поръчка за 22 млн. лв., което е сумата на целия ремонт. Става въпрос за малка семейна фирма, чийто годишен оборот е една стотна от тази сума”, уточни Веселинов. Той посъветва Петрова сама да поиска да бъде проверена от Комисията за конфликт на интереси. Относно скандалите в коалицията около два проектозакона – за горивата и за бездимните цигари, Веселинов обяви, че е постигнато съгласие в общи линии. Слуховете за преждевременна смъртта на Обединените патриоти са неверни, заяви депутатът.", "date": "2018.07.11", "title": "Искрен Веселинов: Има неоснователна и агресивна кампания срещу Султанка Петрова"}
{"url": "https://www.24chasa.bg/novini/article/6957802", "text": "Първото видео на момчетата, спасени от наводнената пещера в Тайланд след 17 дни, прекарани там, бе разпространено днес, предаде Ройтерс. На видеото момчетата се усмихват и махат с ръка от болничните си легла, изглеждайки отслабнали, но в добро здраве след наблюдаваната от целия свят спасителна акция, предава БТА.  Дванайсетте момчета и техният треньор са свалили средно по два килограма по време на неприятното преживяване, но в общи линии са в добро състояние и не демонстрират признаци на стрес, заяви по-рано медицински служител. След като от неделя до вчера децата бяха извадени едно по едно от пещерата, те бяха закарани с хеликоптер до болницата в разположения на около 70 км от мястото на инцидента град Чианг Раи, където бяха поставени под карантина, отбелязва Ройтерс. На тях ще им се наложи да останат в болница до 10 дни, а след това ще трябва да не излизат от вкъщи в продължение на 30 дни, заяви директорът на лечебното заведение Чайуеч Танапайсал. Родителите на първите осем спасени деца са имали възможност да им отидат на свиждане, но е трябвало да носят защитни костюми и да стоят на два метра разстояние като предпазна мярка от възможни инфекции. Пещерата в Тайланд, където 12-те момчета и техният треньор по футбол бяха блокирани в продължение на повече от две седмици, ще бъде превърната в музей, за да свидетелства за проведената спасителна операция, предаде Ройтерс. Цялото наименование на пещерата на тайландски - Там Луанг Нанг Нон означава \"пещерата на легналата дама\". Местна легенда разказва как красива принцеса избягала в пещерата заедно с любовника си, който бил от простолюдието. Баща й изпратил войници, които убили нейния любим, което накарало принцесата да се самоубие, а околните планини приели формата на тялото й, отбелязва Ройтерс.", "date": "2018.07.11", "title": "Вижте първи кадри от болницата със спасените деца в Тайланд (Видео, снимки)"}
{"url": "https://www.24chasa.bg/novini/article/6957816", "text": "Движението по път I-6 Айтос - Ветрен при км 482 временно се осъществява в една лента поради ПТП. Това съобщиха от пресцентъра на АПИ. Водачите да шофират със съобразена скорост и повишено внимание. Участъкът е сигнализиран и се регулира от Пътна полиция.                                                                                                                                                                                                                                                                                                                       ", "date": "2018.07.11", "title": "Катастрофа ограничава движението по пътя Айтос - Ветрен"}
{"url": "https://www.24chasa.bg/novini/article/6957820", "text": "Турската армия може да мине под ръководството на министерството на отбраната, е заявил президентът Реджеп Тайип Ердоган, цитиран от турския телевизионен канал СиЕнЕн-Тюрк, съобщава Ройтерс. Ердоган е посочил това пред репортери в самолета на път за срещата на върха на НАТО в Брюксел, отбелязва СиЕнЕн-тюрк, уточнява БТА.  Ердоган назначи в понеделник бившия началник на генералния щаб на армията Хулуси Акар за министър на отбраната. ", "date": "2018.07.11", "title": "Ердоган: Турската армия може да мине под ръководството на военното министерство"}
{"url": "https://www.24chasa.bg/novini/article/6957846", "text": "Румънският президент Клаус Йоханис заяви, че НАТО трябва да продължи политиката на \"отворени врати\" и уточни, че Румъния подкрепя решението Република Македония да бъде поканена да се присъедини към алианса, предаде Аджерпрес. \"Трябва да продължим политиката на \"отворени врати\". Румъния подкрепя напълно решението да се предаде покана за присъединяване на Северна Македония\", заяви румънският президент, използвайки новото името, което бе договорено между Атина и Скопие миналия месец, предаде БТА. Йоханис, който участва в срещата на държавните и правителствени ръководители на членките на НАТО в Брюксел, добави, че е необходим \"единен подход и планиране за отбраната на целия източен фланг\" на алианса.", "date": "2018.07.11", "title": "Йоханис: Румъния подкрепя напълно решението Македония да бъде поканена в НАТО"}
{"url": "https://www.24chasa.bg/novini/article/6957848", "text": "Германският външен министър Хайко Маас отвърна днес на обвинението на президента на САЩ Доналд Тръмп, че Берлин е \"пленник\" на Русия като каза, че \"не сме затворници\" на Москва или Вашингтон, предаде Ройтерс. \"Не сме затворници нито на Русия, нито на САЩ\", каза Маас пред репортери в кулоарите на форума на НАТО в Брюксел, предава БТА. \"Ние сме един от гарантите на свободния свят и това няма да се промени\", допълни външният министър на ФРГ. Германският първи дипломат каза също, че Берлин планира да увеличи разходите си за отбрана с 80 процента до 2024 г. и отбеляза, че \"това е нещо толкова голямо, че трябва да бъде оценено\".", "date": "2018.07.11", "title": "Хайко Маас: Не сме затворници нито на Русия, нито на САЩ"}
{"url": "https://www.24chasa.bg/novini/article/6957839", "text": " Екип археолози откриха в Гърция най-древния известен до момента откъс от поемата \"Одисея\" на Омир, съобщава гръцкото министерство на културата. При разкопки по проект в района на Олимпия гръцки и немски археолози намерили глинена плочка, на която били гравирани 13 строфи от 14-та песен в поемата. Намерените слова описват завръщането на Одисей в Итака.  Учените не могат да определят с точност от кога датира, но предполагат, че находката е от 3 век от новата ера. Тепърва ще се правят нови проучвания. Въпреки това те я определят като важен исторически, литературен и археологически експонат.  Досега фрагменти от епичната поема на Омир, датирана от около 8 век пр.Хр., са намирани единствено в Египет под формата на пергаменти.", "date": "2018.07.11", "title": "Откриха най-древния известен до момента откъс от поемата \"Одисея\""}
