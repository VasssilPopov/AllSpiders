{"url": "https://www.24chasa.bg/novini/article/7229940", "text": "Локомотив на пътнически влак по направлението София – Русе избухнал в пламъци в събота вечер край Павликени, съобщи  . Инцидентът възникнал около 19,10 ч. на близо 200 метра преди жп гарата в града. Машинистите реагирали светкавично, спрели железницата и извели 20-тината пътници от трите вагона. Спряно било и електрическото захранване и бил подаден сигнал на тел. 112. На място са се отзовали два специализирани пожарни автомобила с шестима огнеборци, които потушили пожара. По чудо няма пострадали пътници и персонал. Щетите са по машинното отделение на локомотива. Тепърва ще се изясняват причините за инцидента, като вероятно той е причинен от техническа повреда.", "date": "2019.01.05", "title": "Локомотив на пътнически влак се запали край Павликени"}
{"url": "https://www.24chasa.bg/novini/article/7229859", "text": "Прокуратурата повдигна обвинения след кражбата на картини на Владимир Димитров - Майстора и пловдивския художник Димитър Киров. Двама антиквари ще отговарят за укриването на произведенията на изкуството. Издирването на крадците продължава, предава  Крадците не са знаели кои са авторите на картините, твърдят разследващите. И затова вероятно са пропуснали да вземат още няколко платна на Владимир Димитров - Майстора от дома на неговия наследник. „Доколкото ми е известно, първоначалните суми, които са искани, са били в размер на 2-3000 лева за всички произведения. Тези пари са им били дадени от антикварите”, заяви Ангел Папалезов - началник на сектор \"Престъпления с културно-исторически ценности\". Картините били предлагани на множество търговци, но повечето отказали. Божидар Нейков купил 9 от тях.  „Божидар Нейков се е изкушил, даже и той от своя страна тръгнал да ги продава на други хора. И тези хора, стреснали се от медийния шум и възможността да загубят пари и имиджа си, и бизнеса си, ни съдействаха”, казва още Ангел Папалезов. „Не съм съден за такива неща, защото предимно аз си ги купувам, не се занимавам с други работи”, твърди обаче Божидар Нейков. Аз не съм ги укрил, аз ги предоставих доброволно, отбелязва още той. Божидар Нейков вече е разследван. Пак за проблеми с картини - обсебвания, фалшификации, нормалните проблеми в арт бизнеса. Другият антиквар с прякор Наско Дългия, от когото Нейков твърди, че купил картините, е пуснат под гаранция от 5000 лева. Не го открихме в дома му.", "date": "2019.01.05", "title": "Повдигнаха обвинения след кражбата на картини на Майстора"}
{"url": "https://www.24chasa.bg/novini/article/7229867", "text": "\"Аз това, което знам, е, че никой не ме е търсил\", заяви  издирваният за грабеж Светослав Вушев, който даде интервю пред  . Той твърди, че разбрал от медиите, че го издирват. . Предупредиха също, че е възможно той да е въоръжен. По думите му, не бил извършвал и грабеж на телефон, за което го издирвали. За престъплението бил обвинен от бившата му приятелка, с която влошили отношенията нси. „Бях й казал, че искам да прекратя отношенията си с нея, тъй като постоянно искаше и ме изнудваше за пари. Не смятах, че е необходимо да й ги давам”, каза Вушев. Жената не пожелала да застане пред камерата на телевизията с обяснението, че се страхува.  Тя изпратила запис от разговор, за който се твърди, че е воден между двамата, в който се отправят заплати. Светослав Вушев не уточни къде точно се намира в момента. Не бил въоръжен.  В Русия съм, ще Ви кажа, не знам какво значение има. Разследване от полицията ли правите в момента или чакате отговор от мене, каза издирваният Светослав. Няма да се предам, защото съм на лечение, нямам вина за нищо и това е абсурдно, каза още Светослав.", "date": "2019.01.05", "title": "Издирваният от МВР Светослав Вушев: В Русия съм на лечение, нямам вина за нищо"}
{"url": "https://www.24chasa.bg/novini/article/7229874", "text": "Обилен снеговалеж предизвика транспортен хаос в части от Германия и Австрия, предаде Асошиейтед прес. Властите затвориха пътища и отмениха пътувания на влакове заради опасност от лавини, а някои летища съобщиха днес за отменени полети, свързани с лошото време. Летището в Мюнхен, второ по големина в Германия, съобщи, че 120 полета са отменени, а други са отложени докато работници разчистват пистите от сняг и отстраняват леда от самолетите, предава БТА. Австрийската железопътна компания Йо Бе Бе (OeBB) каза, че няколко влака са били отменени заради риск от лавини. Затворени са пътища, включително и около Бишофсхофен, където тази събота и неделя се провежда ежегодният турнир по ски скокове, след като пред нощта натрупа на 50 см нов сняг. Регионалните власти в Залцбург предупредиха да не се карат на ски извън пистите, също заради опасност от откъсване на лавини, които могат да засегнат пътища и жп линии. Австрийската обществена телевизия О Ер Еф съобщи, че селцето Санкт Йохан е евакуирано, тъй като властите се опасявали, че силните ветрове може да предизвикат лавина. Междувременно, около 600 местни жители и туристи бяха блокирани в село Зьолктал, след като пътят дотам бил затворен. Летището в Инсбурк съобщи, че метеорологичните условия в момента са причинили големи ограничения във въздушното движение и призоваха пътуващите да следят актуалната информация за полетите си преди да тръгнат за летището. През следващите дни се очаква обилните снеговалежи в Германия, Австрия и Швейцария да продължат.", "date": "2019.01.05", "title": "Транспортен хаос в Германия и Австрия заради снега - затворени пътища и отменени влакове (Снимки, видео)"}
{"url": "https://www.24chasa.bg/novini/article/7229893", "text": "Френските сили на реда използваха сълзотворен газ и боеприпаси \"флашбол\" срещу протестиращи в центъра на Париж. Няколко хиляди демонстранти продължиха натиска върху президента Еманюел Макрон в първия протест на \"жълтите жилетки\" за тази година, предадоха Асошиейтед прес и Франс прес. В цяла Франция днес по данни на полицията са протестирали около 25 000 души спрямо 32 000 миналата събота. От тях по някои оценки на полицията около 3500 са били в Париж, предава БТА. Крайречен ресторант по Левия бряг на река Сена бе обхванат от пламъци, а край музея \"Орсе\" и Френската академия полицията се намеси, когато протестиращите се отклониха от официално одобрения маршрут. Полицейски корабчета патрулираха по река Сена, а на булевард \"Сен Жермен\" на Левия бряг бяха запалени мотоциклети и една кола. След намеса на полицията и пожарникарите бяха отстранени издигнати на булеварда запалени барикади. Днешният протест на \"жълтите жилетки\" бе предварително обявен и одобрен от властите, за разлика от някои неразрешени протести през декември, които прераснаха във вандализъм, мародерство и хаос. Протестите преминаха предимно мирно, освен когато някои протестиращи се опитаха да пресекат Сена по пешеходен мост, което беше отклонение от предварително одобрения маршрут от кметството до парламента. Полицията използва палки и сълзотворен газ и попречи на демонстрантите да преминат моста. В северния град Бове силите на реда използваха сълзотворни гранати, за да попречат на около 600 \"жълти жилетки\" да влязат в града след опит да блокират летището. В северозападния град Руан протестираха между 1000 и 2000 души. Един демонстрант бе ранен в главата от \"флашбол\", а най-малко двама протестиращи бяха арестувани. По главния булевард на града бяха издигнати две барикади, една от които бе запалена. В южния град Монпелие четирима полицаи бяха леко ранени от камъни и бутилки. В западния град Нант при протеста с участието на най-малко 2000 души имаше сблъсъци и поне един човек бе ранен. В югозападния град Бордо протестираха над 1000 души, в Марсилия 500, а в северозападния град Кан между 1000 и 2000.", "date": "2019.01.05", "title": "\"Жълтите жилетки\" запалиха кола и мотори, полицията ги разпръсна със сълзотворен газ (Снимки, видео)"}
{"url": "https://www.24chasa.bg/novini/article/7229927", "text": "Испанската дясна Народна партия бе остро разкритикувана и призна, че е допуснала грешка, след като постна в Туитър видеоклип, в който завоалирано пожелава смъртта на премиера социалист Педро Санчес, предаде Франс прес. Правителството съобщи в гневно изявление, че ще сезира прокуратурата, за да се прецени дали този туит нарушава закона и ако случаят е такъв, да даде под съд автора и разпространителите му, предава БТА. Видеото е пуснато преди празнуваното утре Богоявление - много популярен празник в Испания, тъй като тогава получават подаръците си, донесени от Тримата влъхви, а не от Дядо Коледа. То представлява скеч, в който мъж чете списъка с пожелания на седналия на коленете му негов син. \"Любимата ми певица беше Ейми Уайнхаус и вие ми я отнехте. Любимият ми актьор беше Робин Уилямс и вие ми го отнехте. Любимият ми хуморист беше Чикито де ла Калсада и вие ми го отнехте. Та ви пиша ново писмо, за да ви кажа, че любимият ми премиер е Педро Санчес\", гласи посланието. Видеоклипът предизвика остро критични реакции, че Народната партия е отишла твърде далеч с пожелаването на смъртта на премиера. Партията изтри туита си и поднесе извинения. \"Не сме имали намерение да обидим или да навредим на когото и да било. Това беше грешка\", туитна Народната партия.", "date": "2019.01.05", "title": "Испанската десница пусна клип в туитър, в който намеква, че желае смъртта на Санчес"}
{"url": "https://www.24chasa.bg/novini/article/7229931", "text": "Специалният пратеник на ООН в Йемен Мартин Грифитс пристигна днес в контролираната от бунтовниците столица Сана, предаде ДПА. Грифитс ще се опита да заздрави крехкото примирие в ключовия пристанищен град Ходейда. Миналия месец, на преговори под егидата на ООН в Швеция, воюващите страни в Йемен постигнаха споразумение за прекратяване на огъня в Ходейда. Договореното беше разглеждано като пробив в усилията за слагане край на четиригодишната война, отнела живота на хиляди и довела обеднялата държава до ръба на повсеместен глад. На летището в Сана Грифитс беше посрещнат от представители на хусите, които владеят града и летището. Той ще обсъди с лидерите на хусите прилагането на споразумението от Швеция. Специалният пратеник ще се срещне също с екипа на ООН начело с холандския генерал от запаса Патрик Камерт, който следи за спазването на прекратяването на огъня и предислокацията на войските в Ходейда. Подкрепяното от Саудитска Арабия правителство и бунтовниците, които са съюзници на Иран, се обвиняваха взаимно в нарушаване на примирието, влязло в сила на 18 декември. Правителството оспори и предполагаемото изтегляне на бунтовниците от пристанището в Ходейда, което е част от сключеното в Швеция споразумение, и обвини хусите, че предават пристанището на верни на групировката сили. Междувременно силите за сигурност съобщиха, че йеменските шиитски бунтовници и правителствените сили са се бомбардирали взаимно в райони южно от Ходейда, което излага на риск вече несигурното прекратяване на огъня в пристанищния град на Червено море, предаде Асошиейтед прес. Силите за сигурност посочиха, че всяка от страните обвинява другата за днешния обстрел, както и че и двете страни изпращат подкрепления в града, в нарушение на примирието. Ходейда е от стратегическо значение, защото през неговото пристанище пристигат около 80 процента от вносните стоки и хуманитарната помощ. Йемен, една от най-бедните арабски държави, е жертва на опустошителна борба за власт от края на 2014 г. насам, припомня ДПА.", "date": "2019.01.05", "title": "Специалният пратеник на ООН Мартин Грифитс пристигна в Йемен (Снимки)"}
{"url": "https://www.24chasa.bg/novini/article/7229777", "text": "Над хиляда привърженици на френското движение на \"жълтите жилетки\" проведоха днес кратка мирна демонстрираха пред централата на агенция Франс прес в Париж, но скандираха срещу медиите, предаде АФП, цитирана от БТА. Дошли откъм булевард \"Шанз-Елизе\", средище на протестите при предишните демонстрации през почивните дни, където тази сутрин в осмия ден на протест имаше митинг, \"жълтите жилетки\" спряха около обяд пред сградата на АФП, на Площада на борсата във френската столица. Вдигнали поглед към офисите на АФП, някои освиркваха агенцията, други размахваха среден пръст или изпъваха ръка със свит юмрук докато сипеха обиди по адрес на журналистите. След около 30-минутния митинг, по време на който някои \"жълти жилетки\" взеха думата, а други размахваха плакати с лозунги срещу президента Макрон, като \"Кралят Макрон оставя трохи на просяците\", демонстрантите се отправиха към кметството. \"Жълтите жилетки\" са французи, произлизащи от по-бедните слоеве и средната класа, припомня АФП. От 17 ноември насам те осъждат данъчната и социалната политика на правителството, които смятат за несправедливи и настояват за по-голяма покупателна способност. Гневът им често се обръщаше и срещу медиите, които обвиняват, че са \"колаборационисти\" и вземат страната на правителството, а няколко журналисти бяха нападнати физически от началото на протестното движение. Миналата събота между демонстрантите и силите на реда избухнаха сблъсъци в Париж, близо до сградите на телевизия Бе Еф Ем и \"Франс телевизион\", където неколкостотин \"жълти жилетки\" дойдоха да освиркат \"журналистите колаборационисти\". Вчера вечерта бяха арестувани четирима души, след опит за блокада от страна на петдесет \"жълти жилетки\" на централата на регионалния вестник \"Ест репюбликен\", близо до североизточния град Нанси, където е печатницата на изданието. Няколко десетки \"жълти жилетки\" се събраха вчера без инциденти пред \"Сите мултимедиа\" в югозападния град По, където са помещенията на обществената телевизия \"Франс 3\", за да поискат да ги включат на живо. След като не успяха, демонстрантите си тръгнаха в късния следобед. На 27 декември демонстранти, които заявиха, че са от \"жълтите жилетки\", блокираха разпространението на няколко издания на вестници от медийната група \"Уест Франс\".", "date": "2019.01.05", "title": "\"Жълтите жилетки\" протестираха срещу медиите пред централата на Франс прес (Снимки, видео)"}
{"url": "https://www.24chasa.bg/novini/article/7229781", "text": "В Албания е регистрирана първата жертва на студа през зимния сезон тази година, съобщава агенция МИА, цитирана от БТА. Жертвата е 58-годишен човек от село Равоник край Корча. Той е карал велосипед, когато изгубил съзнание и паднал, а по-късно е починал. Лекарите в болницата в Корча са потвърдили, че смъртта е настъпила вследствие на студа. Област Корча в Югоизточна Албания е известна с ниските температури през зимата. През последните дни цялата страна е обхваната от студено време, а снежната покривка надвишава 30 сантиметра. Редица селища в някои планински райони като Голо бърдо и Гора в източната част на Албания са откъснати от света заради натрупалия сняг.", "date": "2019.01.05", "title": "Първа жертва на студа и в Албания, натрупало е до 30 см сняг"}
{"url": "https://www.24chasa.bg/novini/article/7229783", "text": "Продължилият с месеци разрив между германския десноцентристки Християндемократически съюз (ХДС) и по-консервативната им присъдружна партия в Бавария, Християнсоциалния съюз (ХСС), е преодолян, увериха лидери на двете партии, предаде ДПА, цитирана от БТА. Високопоставеният член на ХСС Александър Добринт заяви, че \"съревнователното сътрудничество между двете партии винаги им се е отразявало добре\", но намекна, че е време да се обърне нова страница след караниците в последно време. Анегрет Крамп-Каренбауер, която миналия месец пое лидерския пост в ХДС от Ангела Меркел, заяви, че макар че в бъдеще сигурно ще има разногласия, дебатите ще се водят \"на подходящото място и с подходящия тон\". \"Отношенията ни ще продължат да са вълнуващи, но ще са породени от това, че имаме много повече общи неща помежду си\", каза тя. Помирителният тон идва след остър публичен спор заради миграцията миналата година, в който ХСС настояваше за по-твърди мерки за бежанците. Това скарване доведе съществуващия от седем десетилетия съюз между двете консервативни партии на ръба на разпадането, отбелязва ДПА. ХДС и ХСС се стремят и да тушират влиянието на крайнодясната партия \"Алтернатива за Германия\", която отне част от гласовете им на някои от последните избори в Германия. ХСС действа само в югоизточната провинция Бавария, но на федерално ниво заседава заедно с ХДС в Бундестага.", "date": "2019.01.05", "title": "Лидерите на немските консервативните партии се помириха след спора за миграцията (Снимки, видео)"}
{"url": "https://www.24chasa.bg/novini/article/7229825", "text": "Хиляди унгарци протестираха в центъра на Будапеща срещу нов закон, който разрешава на работодателите да възлагат на подчинените си до 400 часа извънреден труд годишно, предаде Ройтерс. По информация на ДПА броят на демонстрантите в унгарската столица е бил около 10 000. През последните седмици опозиционни групи организираха редица протести в Будапеща и други унгарски градове срещу, по думите им, авторитарното управление на консервативния премиер националист Виктор Орбан, предава БТА. Днешният протест бе организиран от опозиционни партии, синдикати и граждански сдружения. Той бе насочен главно срещу новият трудов закон, наричан \"робовладелски\" от критиците му. Протестиращите преминаха под снега в шествие от историческия Площад на героите до сградата на парламента на брега на Дунава, носейки транспаранти с надписи като \"Да изметем режима\". Някои демонстранти носеха табели с призив за национална стачка или постваха такъв призив в социалните медии. Изменението на Кодекса на труда, което бе прието от парламента миналия месец, е подложено на остри критики и предизвика най-големите улични протести от повече от година. Новият текст може потенциално да прибави по около два допълнителни часа към всеки работен ден или еквивалента на още един работен ден в седмицата. Той не е бил обсъден със синдикатите. В четвъртък управляващата партия ФИДЕС повтори, че протестите са част от кампания за изборите за Европейски парламент през май в помощ на поддръжниците на масовата миграция в ЕС.", "date": "2019.01.05", "title": "Хиляди унгарци протестираха срещу новия закон за извънредния труд (Снимки)"}
{"url": "https://www.24chasa.bg/novini/article/7229842", "text": "Мъж, идентифициран от полицията в Украйна като главен заподозрян за убийството на две турски студентки на 31 декември, е бил заловен от турската полиция в Истанбул, съобщи агенция Демирьорен. 20-годишният Хюсню Джан Ч., за когото се смята, че е бивш приятел на една от жертвите, е бил задържан в гробище в истанбулския квартал Пендик. Той е носел нож и незареден пистолет, предава БТА. Заподозреният е заминал за Украйна десет дни преди убийствата, според източници от сигурността. Вратата на жилището на студентките не е била разбита, поради което полицията предполага, че убиецът е бил пуснат вътре или е имал ключ. Първата жертва е била Букет Йълдъз, бившата приятелка на Хюсню Джан, а после е била убита и съквартирантката й, на която убиецът се натъкнал на вратата, докато се връщала от пазар. Телата на двете студентки бяха намерени на 3 януари, след като техни приятели сигнализирали на полицията, че не могат да установят контакт с тях. За ареста на заподозрения е била издадена международна заповед.", "date": "2019.01.05", "title": "Арестуваха в Турция 20-годишен, заподозрян за убийството на две студентки в Украйна"}
{"url": "https://www.24chasa.bg/novini/article/7229670", "text": "Трима души загинаха днес, а 16 са ранени при пожар в жилищна сграда в североизточната испанска област Каталуня, съобщиха от противопожарната служба, цитирани от Франс прес и БТА. Сред пострадалите има и бебе, което е в критично състояние. Двама възрастни са в тежко състояние. Причините за пожара, станал в град Бадалона, както и самоличността на жертвите, още не са известни, каза говорител на пожарникарите в Каталуня. Пожарът е бил потушен към обяд, но остави големи черни следи върху фасадата на 10-етажната сграда.", "date": "2019.01.05", "title": "Пожар в 10-етажен блок в Каталуня, трима загинали и 16 ранени"}
{"url": "https://www.24chasa.bg/novini/article/7229693", "text": "Екстремните зимни условия, които обхванаха Гърция през последните 24 часа, предизвикаха проблеми в дейността на международното летище \"Македония\" в Солун, съобщава АНА-МПА. При осем полета към летището самолетите не са успели да кацнат там от снощи заради слабата видимост, заяви Янис Папазоглу, говорител на оператора на летището Фрапорт Гърция, предава БТА. Полетите са били от Ларнака, Атина, Ираклио, Амстердам и Лондон. По-рано днес румънски медии съобщиха, че  Папазоглу заяви, че снегорините непрекъснато чистят пистите и че летището постепенно се връща към нормалната си дейност. Все пак пътниците, които трябва да излетят от летище \"Македония\", е желателно да посетят сайта му, за да получат информация за евентуални промени в графика на полетите, отбелязва агенцията.", "date": "2019.01.05", "title": "8 самолета не успели да кацнат в Солун заради снежната буря"}
{"url": "https://www.24chasa.bg/novini/article/7229711", "text": "Руският заместник-външен министър Сергей Рябков отхвърли идеята задържаният в Москва по подозрения в шпионаж американец Пол Уилан да бъде разменен за руски гражданин, предадоха Асошиейтед прес и Франс прес. Уилан, който, освен американско, има канадско, британско и ирландско гражданство, бе задържан в края на декември. Арестуването му породи предположения, че той може да бъде използван в размяна за рускинята Мария Бутина, която миналия месец се призна за виновна, че е чуждестранен агент в САЩ, предава БТА. Рябков обаче отбеляза, че е твърде рано да се обсъжда подобна размяна, тъй като на Уилан още не са повдигнати официално обвинения. \"Положението около г-н Уилан е много сериозно. Доколкото разбираме, той е дошъл в Русия, за да подготви събиране на информация в нарушение на руските закони\", каза Рябков, цитиран от РИА-Новости. Той добави, че на Уилан още не са повдигнати официални обвинения и на този етап е \"неуместно, контрапродуктивно и политически неоправдано\" да се обмисля освобождаването му в рамките на размяна на шпиони. Семейството на Уилан казва, че той е бил в Москва за сватбата на свой приятел. Някои руски медии, които се позовават на неназовани източници, съобщиха по-рано, че Уилан е бил обвинен в престъпления, които са наказуеми с до 20 години затвор. Според брата на Уилан, 48-годишният бивш служител на морската пехота е ръководител на отдела за международна сигурност на американската фирма за автомобилни части БоргУорнър.", "date": "2019.01.05", "title": "Москва: Твърде рано е да говорим за размяна на Пол Уилан с руски гражданин"}
{"url": "https://www.24chasa.bg/novini/article/7229719", "text": "В резултат на обилния снеговалеж и понижените температури през цялата нощ, на 05.01.2019 г. в Северна Гърция е налице усложнена пътна обстановка.  . Леки автомобили се пропускат само с вериги, съобщиха от Външно министерство. По регионалните и второстепенни пътища на територията на област Централна Македония движението може да се извършва само с вериги, информират от МВнР. Ако изпаднат в беда заради лошото време, българските граждани могат да се свържат с посолството на Република България в Атина на следния мобилен телефон за спешни случаи: +30 693 70 96 220 или с генералното консулство в Солун: +30 2310 829 210; +30 2310 869 510 или дежурен телефон в извънработно време: +30 2310 869 520, информират от МВнР.", "date": "2019.01.05", "title": "Външно: Пътната обстановка в Северна Гърция е усложнена"}
{"url": "https://www.24chasa.bg/novini/article/7229209", "text": "Китайската космическа агенция оповести, че са в изправност всички системи на космическия апарат \"Чанъе-4\" и роувъра луноход \"Юйту-2\" (\"Нефритен заек-2\"), които кацнаха на далечната страна на Луната, предаде Асошиейтед прес. На сайта на агенцията е постната снимка, на която се вижда, че роувърът е спрял недалеч от мястото, където наскоро кацна \"Чанъе-4\", предаде БТА. В информация на сайта се пояснява, че \"Юйту-2\" успешно е осъществил връзка със спътник, който изпраща данни до контролния център в Пекин. Радарът и панорамната камера на роувъра също бяха задействани и функционират нормално. Става въпрос за първата мисия до далечната страна на Луната. При предишните бяха осъществени кацания на близката й страна.", "date": "2019.01.05", "title": "Инструментите на китайския роувър на тъмната страна на Луната функционират \nнормално"}
{"url": "https://www.24chasa.bg/novini/article/7229218", "text": "Американският президент Доналд Тръмп може да обяви национално извънредно положение. Това ще му позволи да построи стената по границата с Мексико без Конгресът да може да го спре, предаде NOVA. На брифинг в Белия дом Тръмп обяви, че може да предприеме крайната мярка, за да гарантира изграждането на съоръжението. Това е трябвало да бъде направено от всички президенти преди мен и всички го знаят. Някои от тях са ми казвали, че е трябвало да го направим”, заяви Доналд Тръмп.", "date": "2019.01.05", "title": "Тръмп заплаши да обяви извънредно положение"}
{"url": "https://www.24chasa.bg/novini/article/7229238", "text": "Подписването на томоса за разколниците в Украйна окончателно откъсна Вселенската патриаршия от световното православие, заяви пред ТАСС днес прессекретарят на патриарха на Руската православна църква, свещеник Александър Волков. \"Патриарх Вартоломей окончателно се откъсна от световното православие, тръгвайки по пътя на разкола\", каза той, коментирайки подписания днес от Вартоломей в Истанбул томос за автокефалия на новосъздадената обединена православна църква в Украйна. Според прессекретаря на руския патриарх Кирил \"подписването на томоса е нищожно от канонична гледна точка и е трагично за Вартоломей и неговите поддръжници, подписали днес своята духовна капитулация\". По същия начин се изрази и председателят на синодалния отдел на Московската патриаршия по взаимоотношенията на църквата с обществото и медиите Владимир Легойда. \"Томосът е просто лист хартия, резултат от необуздани политически и лични амбиции. Той е подписан в нарушение на каноните и затова няма никаква канонична сила\", писа Легойда в своя блог в месинджъра \"Телеграм\". Той напомни, че приближава един от главните християнски празници, радостта от срещата с който не може да бъде отнета от никакви политически сили. \"Както и да се опитват някои украински политици с помощта на истанбулския патриарх да отнемат Рождество Христово (което в Русия и Украйна се отбелязва по стар стил на 7 януари - б.р.) от милионите вярващи в Украйна, то все пак ще настъпи\", отбеляза Легойда.", "date": "2019.01.05", "title": "Руската патриаршия: Томосът за украинската автокефалия е лист хартия без канонична сила"}
{"url": "https://www.24chasa.bg/novini/article/7229241", "text": "Президентът Доналд Тръмп реагира остро на думите на новоизбраната депутатка в Камарата на представителите на САЩ Рашида Тлаиб, която го нарече с нецензурен израз. Според Тръмп, цитиран от Асошиейтед прес, по този начин тя \"се е опозорила\". Говорейки пред репортери в Розовата градина на Белия дом, Тръмп каза, че думите на депутатката от Демократическата партия \"безсрамни\". Тлаиб, на 42 г., е мюсюлманка, дъщеря на палестински имигранти от Детройт, щата Мичиган. На официално събитие в четвъртък вечерта тя използва думата motherf***er да охарактеризира президента, обяснявайки, че демократите ще предприемат процедура за импийчмънт спрямо него. Вчера тя отказа да си вземе думите обратно, като написа в Туитър, че \"аз винаги гръмко ще казвам истината\", предаде БТА. Новоизбраната председателка на долната камара - демократката Нанси Пелоси, каза, че не одобрява подобен просташки език от устата на един новоизбран член на Камарата и че по чисто \"поколенчески\" причини (тя е на 78 г.) не би се изразявала така. Тя обаче добави, че изразът, използван от Тлаиб, е не по-лош от някои неща, които самият Тръмп е казвал. Говорейки за евентуален импийчмънт на Тръмп от новоизбрания състав на Камарата, тя посочи, че не трябва да се стига дотам, ако няма повече факти.", "date": "2019.01.05", "title": "Новоизбрана демократка в конгреса нарече Тръмп с нецензурен израз. Той: Опозори се"}
{"url": "https://www.24chasa.bg/novini/article/7229248", "text": "Президентката на Тайван Цай Ингвен призова днес за международна подкрепа за острова и каза, че демокрацията там е в опасност заради подновените заплахи от Китай, предаде ДПА, цитирана от БТА. Изявленията на Цай бяха в отговор на  Тя отхвърли неговите думи още часове след това. Според Цай от речта на Си става ясно, че Пекин възнамерява да приложи познатия подход \"една страна, две системи\" и към Тайван. Този подход, приложен към Хонконг след 1 юли 1997 г., гарантира ограничена степен на автономия под китайски надзор, отбелязва ДПА. На брифинг в Тайпе Цай каза, че за нея е невъзможно да приеме призива на президента Си за обединение, защото той \"крещящо пренебрегва факта, че Република Китай (Тайван) наистина съществува и напълно функционира като всички други демократични страни\". Президентката предупреди Китай да не подценява волята на 23-те милиона души в Тайван да живеят в свобода и демокрация. Тя каза, че китайските заплахи застрашават тези глобални ценности, които Тайван твърдо отстоява. Тя призова международната общност да погледне сериозно на новосъздалата се ситуация около Тайванския проток и да се застъпи за Тайван с цел защита на демокрацията и международната стабилност. \"Ако международната общност не се застъпи за Тайван - демокрация, изправена пред китайски заплахи, то ще попитаме коя ще бъде следващата страна, на която ще дойде ред?\", подчерта Цай.", "date": "2019.01.05", "title": "Тайван потърси международна защита от заплахите на Китай за обединение"}
{"url": "https://www.24chasa.bg/novini/article/7229250", "text": "Над 90 мигранти са били задържани в Турция на път към съседна Гърция, съобщиха днес източници от сигурността, цитирани от Анадолската агенция. Бреговата охрана в западния окръг Айдън е задържала общо 94 мигранти, в т.ч. 46 сирийци и 37 афганистанци. Петима от задържаните са от Сиера Леоне, четирима са палестинци, а двама произхождат от Мали. Те са били заловени на надуваема лодка край Кушадасъ, докато се опитвали да стигнат до Гърция, предава БТА. Турция е главен маршрут на нелегалната миграция към Европа, особено след началото на гражданската война в Сирия през 2011 г., отбелязва агенцията. Около 265 хиляди нелегални мигранти са били задържани в Турция от началото на 2018 г. до 15 октомври, сочат данни на вътрешното министерство на страната.", "date": "2019.01.05", "title": "Хванаха 90 мигранти на надуваема лодка край Кушадасъ, искали да стигнат в Гърция"}
{"url": "https://www.24chasa.bg/novini/article/7228421", "text": "Руски олигарх смени малката дъщеря на Путин за знойна красавица, която живее в Лондон. Кирил Шамалов, който благодарение на родството си със силния човек в Кремъл скоростно се сдоби с титлата най-млад милиардер на Русия, се разведе с Катерина преди месеци и е надянал отново брачните окови, този път със светската лъвица Жана Волкова, която вече се подписва като Шамалова, пише в. “Дейли мейл”. За тайнствения личен живот на дъщерите на руския президент се заговори отново след кратко интервю на Катерина (Екатерина) Тихонова за тв Россия 1. В него младата жена, която носи фамилията на баба си, се изказа за напредъка на технологиите, насочени към контрола на електрическите импулси в мозъка. Катерина бе представена като зам.-директор на Института за математически изследвания на комплексни системи в Московския държавен университет и директор на изследователската компания “Инопрактика”. За “Инопрактика” се знае, че Една от целите на Тихонова е изграждането на научно-технологическа долина в Подмосковието по подобие на Силициевата. След интервюто младата бизнесдама бе определена от западните медии като малката дъщеря на Владимир Путин, макар официално потвърждение за това никога да не е било получавано нито от нея, нито от Кремъл. Все пак в прессъобщение на финансовото министерство на САЩ от април 2018 г. Катерина Тихонова също е посочена като дъщеря на руския лидер. През 2015 г. по време на шампионат по акробатичен рокендрол два източника също потвърдиха пред Ройтерс и Блумбърг, че една от виртуозните състезателки, записана в състезанието като Катерина Тихонова, е малката дъщеря на Путин. Малко по-късно и двата източника се отметнаха от думите си. Катерина се омъжва за Кирил Шамалов през февруари 2013 г. в шикарния курорт Игора край Санкт Петербург, а младоженците се возят в шейна, теглена от тройка бели коне. Гостите се заклеват, че ще пазят какво са видели в пълна тайна. Младият богаташ, който е зам.-управител и притежател на над 21% от акциите на петролната компания “Сибур”, е син на бизък приятел на Путин – Николай Шамалов, съсобственик на банка “Россия”. През 2015 г. в разследване на Ройтерс финансови анализатори Предполага се, че връзката на олигарха с красавицата Волкова е започнала през 2017 г., а слухове за развода му с Тихонова тръгнаха през януари м.г. През април 2018 г. обаче финансовото министерство на САЩ все още го води “зет на Путин”. “Трябва да е благодарен, че е жив и свободен”, коментираха в мрежата новината за развода. Твърдеше се, че отмъщението на Путин е главно икономическо - Шамалов бързо загубил половината от парите си. Оказа се обаче, че в новата класация на сп. “Форбс” той е увеличил богатството си с над 200 млн. долара. Путин има две дъщери от бившата стюардеса Людмила Шкребньова, бракът му с която продължи 30 г. Че този брак е приключил, съобщи лично руският президент в паузата на балетен спектакъл през 2013 г., и това е един от редките случаи, когато е говорил за личния си живот. Момичетата са породени – Мария се ражда на 28 април 1985 г. в Ленинград, а Катерина – на 31 август 1986 г. в Германия, където баща ѝ работи за КГБ. След като Путин става президент, около тях се издига стената на пълната секретност. като Мария учи биология в Санкт Петербург и медицина в Москва, а Катерина – азиатска култура и история в Санкт Петербург. След което задълбочава познанията си по математика и се насочва към новите технологии. И двете говорят свободно по няколко езика. Според слухове президентът има още две деца – момче и момиче, от дългогодишната си любовница Алина Кабаева. Бившата шампионка по художествена гимнастика, която има и олимпийска титла, говори без имена за мъжа, когото обича, носи венчална халка, но винаги е сама на публични събития. Шеметното издигане на бившата депутатка до шефка на проправителствения медиахолдинг някои също обясняват с близостта ѝ с Путин. Двамата обаче очевидно не са тайно женени, както се е твърдяло многократно, защото на последната си годишна пресконференция на въпрос кога ще се ожени държавният глава отговори, че като порядъчен човек все някога ще го направи. За голямата дъщеря на президента се знае още по-малко, отколкото за Катерина. Мария е ендокринолог и носи фамилията на съпруга си – холандския бизнесмен Йорит Фаасен. Че е омъжена за холандец се разбра, когато през 2014 г. кметът на холандския град Воосхотен призова Маша, както ѝ викат на галено, и мениджърът Фаасен да бъдат изгонени заради свалянето на малайзийския самолет над Източна Украйна. Тогава според холандски медии те живеели в този град близо до Хага на целия етаж на 10-етажна луксозна сграда. Пак тогава бе обявено, че двойката е направила Путин дядо 2 г. по-рано. В пряката линия през 2017 г. президентът Същата година в интервюто си пред Оливър Стоун той призна колко много съжалява, че не му стига времето да си поиграе с внуците. Не е ясно дали неприязънта на холандците е причината, но днес семейството на Мария живее в Москва. Така излиза от думите на самия стопанин на Кремъл, който пред ТАСС в края на 2014 г. каза, че двете му дъщери живеят в руската столица. “Работният ми график е напрегнат. Даже дъщерите си виждам веднъж-дваж в месеца”, каза президентът, като уточни, че се виждат у дома. През 2016 г., сайтове съобщиха, че Мария е загинала при катастрофа, но информацията се оказа лъжлива. Пълно мълчание след развода пази и бившата съпруга на Путин Людмила, която вече носи фамилията на новия си съпруг – 20 г. по-младия от нея Артур Очеретни. Според медиите двамата живеят охолно в Южна Франция в имение за 7 млн. долара. В годините след развода няколко разследвания показаха, че бившата съпруга притежава апетитни имоти и в Русия. Последно стана ясно, че през януари 2016 г. Людмила се е сдобила с 240 дка в елитния комплекс около Москва “Милениум парк”, който се нарича Венеция на региона заради каналите и малките язовири. Цената на тази земя се оценява от 384 до 432 милиона рубли (5,5 млн.-6,2 млн. долара). Това накара мнозина да предположат, че президентът добре се е погрижил да обезпечи някогашната си спътница, за да си запечата устата. Тв интервюто на Катерина Тихонова е първото разрушаване на табутата около децата на Путин. Това събуди коментари, че щом ѝ е било позволено да се появи по телевизията, може би баща ѝ скоро ще я извади на бял свят в желанието да я направи свой наследник на президентските избори през 2024 г. Очевидно обаче това, което смята да прави Путин, го знае само и единствено той.", "date": "2019.01.05", "title": "Милиардер заряза дъщеря на Путин, ожени се за знойна красавица от Лондон"}
{"url": "https://www.24chasa.bg/novini/article/7229254", "text": "Стотици протестиращи вземат участие в днешния митинг на \"жълтите жилетки\" на площада пред кметството в Париж, съобщи френският телевизионен канал Бе Еф Ем, цитиран от ТАСС. Оттук, според предварителните съобщения, при 8-та си поредна съботна акция те смятат да се отправят към Националното събрание - долната камара на парламента. От телевизионните кадри се вижда, че участниците в похода носят знамена и плакати с призиви към правителството да разреши провеждането на т.нар. референдуми по гражданска инициатива, предава БТА. Полицията използва сълзотворен газ при кратко стълкновение с протестиращите на крайбрежна улица при река Сена в центъра на столицата, предаде ДПА. Друга протестна акция на \"жълтите жилетки\" се организира на площада пред парижката борса. Те се придвижиха тук след сутрешна сбирка на булевард \"Шанз Елизе\". Според ДПА атмосферата на площада е приповдигната, но спокойна. Френски медии съобщават и за протестни сбирки с различна численост - от десетки до стотици участници - в други градове из страната. Сравнително малкият брой на участниците говори, че движението, което няма изявени лидери, постепенно губи сила след коледните празници, отбелязва ДПА. Днешните протести навсякъде преминават мирно. Властите предварително предупредиха, че няма да толерират незаконни действия, посочва Асошиейтед прес. Една от известните фигури в движението на протестиращите - Ерик Дрюе, бе задържан в началото на тази седмица по обвинение в организиране на незаконна демонстрация. Вчера правителственият говорител Бенжамен Гриво каза, че тези, които все още протестират, \"искат метеж\".", "date": "2019.01.05", "title": "\"Жълтите жилетки\" отново излязоха на протест в Париж днес (Снимки, видео)"}
{"url": "https://www.24chasa.bg/novini/article/7229265", "text": "Изпълнителят на тол системата - фирма КАПШ, ще бъде санкционирана заради забавяне на изпълнение на дейности, заяви регионалният министър Петя Аврамова на брифинг в министерството. Тя уточни, че следващата седмица ще бъде извършен анализ и ще се прецени в какъв размер да бъдат неустойките. Те се налагат, тъй като фирмата е трябвало да монтира апаратите за самотаксуване на ГКПП-тата до 31 декември, но това не се е случило. Системата за електронно таксуване работи, при тестовете нямаше дефекти, такива бяха отчетени след пускането на системата, имаше и нерегламентирани атаки, уточни Аврамова. Имало е софтуерен проблем при таксуването, проблем с актуализирането на винетка след плащане, проблем с банкови преводи - всички те са отстранени. \"Атаките в системата са ежедневни. Вече има и интересен начин за измама - днес беше засечен незаконен софтуер за закупени квитанции за закупени винетки. Но опитът за проникване е неуспешен. Има опити, но няма пробив в системата, тя е сигурна и защитена\", увери Аврамова. На ГКПП-тата към момента има монтирани апарати, които работят на Отоманци, Гюешево Капитан-Андреево, Дунав мост - Русе, Кардам, Дуранкулак. Монтира се на Калотина, Станке Лисичково, Златарево, Кулата. 5-ти януари е срокът и за Дунав мост - Видин, на 6-ти за Брегово, Връшка чука. До неделя ще има 13 пункта. На Калотина оборудваме и работни места за плащане в брой - там има 2, утре ще има на Кулата, на 7-ми на Дунав мост - Русе и Капитан Андреево, допълни министърката. До момента са закупени 73 хил. винетки за над 5 млн. лв. В сравнение със същия период на миналата година събраните средства са същите, така че няма загуба на средства, уточни тя. В момента електронни винетки могат да се закупят от апарати за самотаксуване, от сайта, мобилното приложение, областните пътни управления, А1, поетапно на касите на Изипей - от днес се въвеждат. От следващата седмица поетапно започва и в бензиностанциите ОМВ, Петрол и Еко, както и в Български пощи. До месец ще може и чрез около 2 хил. банкомата на Борика. Искам да успокоя всички граждани, които са заплатили за 1 винетка 2 пъти, че средствата ще бъдат възстановени чрез подадено заявление в централно пътно управление. Въпреки хулите и атаките и опитите за извличане на политически дивиденти ние ще доведем системата в състояние до перфектност. Искам да подчертая, че в ГЕРБ проблем с оставките нямаме проблем, имат други политически партии. Големият бум очакваме в края на януари. Няма проблем с подаването на оставки, засега сме съсредоточени в това да си свършим добре работата. Очаквахме подкрепа от всички политически сили за въвеждането на толсистемата, защото тя ще генерира приходи за да ремонтираме пътищата в държавата, завърши брифинга регионалната министърка.   ", "date": "2019.01.05", "title": "Петя Аврамова: Фирмата изпълнител на толсистемата ще бъде санкционирана (Снимки)"}
{"url": "https://www.24chasa.bg/novini/article/7229619", "text": "Тропическата буря Пабук, която днес отслабна до тропическа депресия, отне живота на поне трима души в Тайланд, предаде ТАСС днес като се позова на в. \"Банкок пост\". Лошото време беше съпроводено с поройни дъждове, големи вълни в морето и бурен вятър в южната част на кралството, предава БТА. Ръководителят на тайландската служба по предотвратяване и смекчаване на последиците от природни бедствия посочи, че двама души са загинали в районите Пак Пхананг и Чалерм Пракиат в провинция Након си Тамарат, която има 220-километрова брегова линия. Един човек е загинал след като силният вятър преобърнал рибарската му лодка в морето, а друг член на екипажа се смята за изчезнал. 34 089 души от 240 района в тази провинция са били преместени на сигурни места, а 32 стълба на далекопроводи са съборени. В района дъждът продължава да вали. Въпреки че Пабук отслабна до депресия (най-ниската категория на тропически циклон, при която ветровете са със скорост до 60 км/ч.), специалистите препоръчват да се избягват райони, където може да възникнат наводнения. Днес се очаква силен вятър в Сиамския залив и Андаманско море, където вълните може да достигнат 3-5 метра. На плавателните съдове е препоръчано да останат на кей до неделя.", "date": "2019.01.05", "title": "Три станаха жертвите на тропическата буря Пабук в Тайланд (Снимки, видео)"}
{"url": "https://www.24chasa.bg/novini/article/7229104", "text": "Продължаващият обилен снеговалеж в Южна Германия наложи отмяната на все повече и повече полети на различни авиокомпании на най-голямото летище в провинция Бавария - Мюнхенското, предаде ДПА. Досега само през днешния ден са отменени най-малко 120 полета, каза говорител на летището и предупреди, че може ще има още отменени полети. Редовното разписание за събота включва 850 излитания, предава БТА. Подобно е времето в съседните Австрия и Швейцария. Снежната покривка засега, според Асошиейтед прес, е десетина сантиметра.", "date": "2019.01.05", "title": "Отмениха над 120 полета заради снега в Мюнхен (Обновена)"}
{"url": "https://www.24chasa.bg/novini/article/7229755", "text": "Най-малко един човек е загинал, а голям брой хора са били ранени при верижна катастрофа днес в Източна Турция, предаде турската частна телевизия СиЕнЕн-Тюрк. При катастрофата са се сблъскали двайсетина автомобила. Инцидентът е станал в окръг Ерзурум по пътя между едноименния окръжен град и град Тортум, предава БТА. Хлъзгавият път и мъглата в района са вероятната причина за произшествието. Пострадалите при инцидента са откарани в местни болници.", "date": "2019.01.05", "title": "Катастрофа на близо 20 коли в Турция, поне един загинал и много ранени"}
{"url": "https://www.24chasa.bg/novini/article/7229203", "text": "Заведение изгоря тази нощ в Сандански. Няма пострадали, но са нанесени големи материални щети, предаде  Сигналът за горящата сграда в центъра на града е подаден към 3:00 ч. Обитателите на блока над заведението са били евакуирани. Сградата е опушена. Причините за пожара се изясняват.                                                                                                                                                                                                                                                                                                                       ", "date": "2019.01.05", "title": "Заведение изгоря в центъра на Сандански"}
{"url": "https://www.24chasa.bg/novini/article/7229088", "text": "Вселенският патриарх Вартоломей подписа в Истанбул днес томоса (декрета) за автокефалия на православната църква на Украйна, предаде Асошиейтед прес. С този документ се формализира независимостта й от Руската православна църква, към която тя бе обвързана от 1686 г., предаде БТА. Този формален акт налага на украинските свещеници да направят избор коя църква да предпочетат на фона на цялостното влошаване на руско-украинските отношения и особено на фактическата война в Източна Украйна между правителствените сили и проруските бунтовници, отбелязва АП. Миналия месец украински православни лидери обявиха създаването на нова, обединена църква, отделена от Московската патриаршия, и избраха младия митрополит Епифаниий за неин предстоятел (водач). Руската православна църква отговори със скъсване на връзките с Вселенската патриаршия, смятана за център на православния свят. За подписването на томоса в Истанбул днес пристигна украинският президент Петро Порошенко. \"За мен е голяма чест да посетя в Истанбул, където утре ще се състои дългоочаквано събитие\", писа той във Фейсбук снощи и добави, че ще получи документа за автокефалията от вселенския патриарх Вартоломей. Това събитие ще открие \"нова ера в православната история. . . Молим се за мир и единство\", посочи Порошенко, цитиран от ДПА. Преди подписването на томоса тази сутрин Порошенко се срещна с турския президент Реджеп Тайип Ердоган. Двамата разговаряха повече от час, съобщи Анадолската агенция, без да добавя подробности. Подписването на томоса стана на церемония в храма \"Свети Георги\" край резиденцията на Вселенската патриаршия. Преди това подписване се състоя молебен, на който присъстваха Порошенко, украинският външен министър Павло Климкин, председателят на украинската Рада (парламента) Андрий Парубий, митрополит Епифаний, истанбулски свещеници, а също други украински политици и духовни лица от новосъздадената православна църква на Украйна. След богослужението Вартоломей прие в своята резиденция украинския президент и митрополит Епифаний, след което те се върнаха в храма, където бе подписан томоса, предаде ТАСС. Говорителят на московската патриаршия Александър Волков, цитиран от ТАСС, нарече днес идеята за независима украинска църква \"безумна\".", "date": "2019.01.05", "title": "Патриарх Вартоломей подписа томоса за автокефалията на украинската църква (Снимки, обновена)"}
{"url": "https://www.24chasa.bg/novini/article/7229110", "text": "Медицинската сестра Нася Ненова, която бе осъдена по т. нар. СПИН дело в Либия, беляза победа в Софийския градски съд срещу деветима мъчители в Триполи.  Ненова ги осъди да й платят общо 500 000 лева за имуществени и неимуществени вреда, които са й били нанесени от 2 февруари 1999 г. до 24 юли 2007 г. Решението е на съдия Вергиния Мичева-Русева. За него първо съобщи правният сайт defakto.bg. От решението на съда става ясно, че либийците, които са били призовани по това дело на адреса на Главното следствено управление в Триполи, трябва да платят и 26 617 лв. на Ненова. Това е размерът на пропуснати доходи от това, че тя докато е била арестувана в Либия, не е можела да работи. За да се докажат болките и страданията на Ненова, по делото са разпитани свидетели, назначени са били и експертизи. Съдът се е ползвал и на международни договори и закони, с които да установи, че Ненова наистина е била подложена на изтезание и унизително човешко отношение. Решението на Софийския градски съд е безпрецедентно и благодарение на него успешно могат да приключат в България и останалите дела на другите медицински сестри от Либия. ", "date": "2019.01.05", "title": "Медицинската сестра от Либия Нася Ненова осъди 9-има мъчители в София"}
{"url": "https://www.24chasa.bg/novini/article/7229108", "text": "Трима са загинали, а четирима са ранени при  , съобщиха от полицията, цитирани от USA Today. Според първоначална информация стрелбата е възникнала след спор на алея за боулинг. Клиенти са се скарали, след което единият извадил оръжие. „И жертвите, и пострадалите са мъже“, заяви сержант Роналд Харис от местното полицейско управление. Първоначално полицията в Торънс написа в Туитър, че \"има съобщения за изстрели с много жертви\" в боулинга \"Кейбъл хаус\". Полицията прикани хората да избягват района на игрището за боулинг. Управителят на \"Гейбъл хаус боул\" Хесус Перез каза пред в. \"Лос Анджелис таймс\", че заедно с няколко души е успял в последния момент да влезе в бара и да се прикрие, а малко след сбиването чули изстрели. По данни на американските власти, през 2017 г. от огнестрелно оръжие в САЩ са загинали общо 40 000 души, като в тях са включени и самоубийците, посочва АФП.", "date": "2019.01.05", "title": "Трима загинали и четирима ранени при стрелбата на боулинг игрище в Торънс (Обновена)"}
{"url": "https://www.24chasa.bg/novini/article/7228945", "text": "ГКПП-Кулата беше затворен за камиони, съобщава  Решението е на гръцките власти и се налага заради разчистване на пътя. Забраната е в сила от 7:30 ч. тази сутрин. Трафикът на леките автомобили не е сериозен. Те обаче се пускат само с вериги. В Солун вали сняг.                                                                                                                                                                                                                                                                                                                       ", "date": "2019.01.05", "title": "Снегът затвори ГКПП „Кулата” за камиони"}
{"url": "https://www.24chasa.bg/novini/article/7228911", "text": "С преобразуването проблемът се дължи най-вече на хакерска, външна намеса -  хора, които са злоупотребявали с тази услуга, един и съши регистрационен номер е влизал над 160 пъти, за да конвертира винетки за различни срокове. Тогава, когато спряхме тези влизания, нещата се оправиха. Това обясни шефът на АПИ Светослав Глосов в предаването \"Събуди се\" по Нова телевизия. Според него софтуерът е разработен слабо от тази гледна точка. Системата се тества от ноември, реални тестове са се правили декември, но тези проблеми не са открити. Глосов призна, че фирмата изпълнител не е направила софтуера както трябва. Проблемите с него обаче се отстраняват бързо, тази система е нова, единствена в България и затова тези неща са нормални, заяви шефът на АПИ. По думите му в момента се проверява дали фирмата изпълнител е изпълнила всички графици, ако не - тя също ще понесе отговорност. Глосов не пожела да коментира освобождаването на двамата директори в АПИ от тази сутрин. Няма разчети колко пари ще се изгубят заради проблемите с винетките, но според Глосов те няма да са много, тъй като повечето хора имат все още важащи хартиени винетки. Длъжни сме да имаме винетки и до 15 януари, но въпреки това дотогава ще се дава толеранс и глоби няма да има. Ако бъдем спряни от тол полиция, тя ще ни насочи откъде най-близо и как да си купим винетка, обясни още шефът на АПИ. Системата на КАТ в момента се свързва със системата на тол управлението, но КАТ няма да глобява за липса на електронни винетки, а за липса на действаща хартиена винетка, ако нямаме друга. Относно спорният въпрос дали е законно да се иска от шофьорите имейл, на който да се изпращат глобите и фишовете, Глосов увери, че системата е защитена и няма как да изтекат данни. По имейл ще се праща и потвърждение за закупена електронна винетка. Джиповете, които АПИ е поръчала, не са чак толкова луксозни, коментира още Светослав Глосов. Обществената поръчка била обявена още в средата на годината. Веднъж тя е спряна от бившия регионален министър Николай Нанков, след което изискванията за автомобилите били свалени.", "date": "2019.01.05", "title": "Глосов: Проблемът с конвертирането на винетките е заради външна намеса"}
{"url": "https://www.24chasa.bg/novini/article/7228987", "text": "Земетресение с магнитуд 4.1 е регистрирано тази сутрин в района на турския град Бурса, сочат данни на Европейския средиземноморски сеизмологичен институт. Епицентърът на земетресението е на 64 км северозападно от Бурса. Станало е около 7:20 часа местно време. До момента няма информация за нанесени щети.", "date": "2019.01.05", "title": "Земетресение разтърси турския град Бурса"}
{"url": "https://www.24chasa.bg/novini/article/7228997", "text": "Не изхвърляйте старите си естествени елхи в кофите за боклук, а ги оставяйте до тях, призовават от Столичния инспекторат. Елхите могат да се използват за компост, който се използва за наторяване на паркове. В зоопарка вече не искат използването на елхи за животните, защото могат да имат следи от химикали. За живите дръвчета най-добрият вариант е да се засадят в междублоково пространство, парк или двор, предаде  Безспорно най-добрият вариант за коледните празници е жива елха в саксия. Освен, че не подпомагате бизнеса с отрязани дървета и не купувате пластмасови елхи, който рано или късно ще се превърнат в поредния пластмасов отпадък, можете дори да обогатите растителността във вашия град. Едно от подходящите места да засадите вашата естествена елха е Южният парк. Тук от много години вече се провеждат акции за засаждане на коледни дръвчета и вече има и пораснали такива. Няма някакви изисквания или разрешителни, които трябва да се взимат от районната администрация, за да се засади една жива елха, заяви Татяна Асенова, Столичен инспекторат. Ако искате елхата ви да се хване и да и се радвате дълго, трябва да знаете, че живите коледни дръвчета се събуждат, когато бъдат прибрани в топлите стаи, затова те не трябва да се изнасят навън преди края на март. Тогава е подходящо време за засаждане, както и през септември. Дупката за посаждане трябва да е двойно по-голяма от кореновата система, така остава място за добавяне на торф и в никакъв случай не оставяйте земята около дървото да изсъхне. Тази година столичният зоопарк не подходящо място да оставите вашата стара елха, защото животните тук имат достатъчно храна. Всяка храна, която се използва за животните трябва да има с доказан произход. Така че някой може да е забравил играчка по елхата може да има нещо с което е напръскана, каза още Асенова. Затова ако тази година не сте заложили на живо дърво, а сте украсили отрязано, просто го оставете до кофата и от него ще бъде направен компост. За 2018 г. от над 14 000 тона зелени отпадъци е произведен над 10 000 тона компост.", "date": "2019.01.05", "title": "Столичният инспекторат: Не изхвърляйте елхите в кофите за боклук, оставете ги до тях"}
{"url": "https://www.24chasa.bg/novini/article/7228965", "text": "Бивш севернокорейски дипломат, избягал в Южна Корея, прикани днес своя  , да последва примера му и да отиде в Сеул, предаде Ройтерс. 44-годишният Джо Сон-гил, който до неотдавна бе и.д. посланик на Северна Корея в Италия, изчезна заедно със съпругата си, след като двамата излезли от посолството, без да се обадят на никого в началото на ноември. Ройтерс цитира италианския вестник \"Република\", че Джо е поискал убежище в Съединените щати и е под закрилата на италианското разузнаване. Държавният департамент на САЩ и американското посолство в Сеул не са отговорили на въпросите на Ройтерс във връзка с изчезналия дипломат, предаде БТА. В отворено писмо Тхе Йон-хо, бивш заместник на севернокорейския посланик във Великобритания, който е избягал през 2016 г. в Сеул, прикани Джо Сон-гил да последва примера му. \"Бягството в Южна Корея е задължение, а не избор на севернокорейските дипломати, които работят за обединението (на двете корейски държави\", пише Тхе. \"Ако дойдете в Южна Корея, ще настъпи по-скоро денят, в който нашите страдащи колеги и севернокорейските граждани ще бъдат освободени от робството\". Тхе и Джо са следвали и работили заедно преди бягството на Тхе в Сеул, посочва Ройтерс. Северна Корея има дипломатически отношения с 26 европейски страни от 2013 г. Пхенян изисква от дипломатите си, заминаващи в чужбина, да оставят поне едно от децата си в Северна Корея, но за някои от най-верните на режима дипломати се правят изключения, отбелязва Ройтерс.", "date": "2019.01.05", "title": "Бивш севернокорейски дипломат, избягал в Южна Корея, прикани изчезналия си колега в Сеул"}
{"url": "https://www.24chasa.bg/novini/article/7228880", "text": "В съобщение на Китайската народна банка (КНБ) от вчера се казва, че един от акцентите в дейността ѝ през 2019 г. ще бъде да насърчава различните финансови институции в страната да оказват по-голяма подкрепа за развитието на частния сектор, и в частност на малките и микро предприятията, предаде bulgarian.cri.cn. Част от мерките предвиждат съдействие на местните власти в създаването на фондове предназначени за частни компании, както и популяризиране на финансирането чрез ценни книжа. По-силна подкрепа ще бъде оказвана на технологични фирми, нововъзникващи сектори и промишлени предприятия в процес на структурни реформи, целящи повишаване на тяхната ефективност и конкурентноспособност. В съобщението на банката се казва, че тях ще продължи да провежда балансирана парична политика, която „не е нито прекалено затегната, нито прекалено разхлабена\", като в същото време пазарната ликдивност и лихвения процент се поддържат на „достатъчно разумно ниво\". Миналият петък КНБ намали процента на задължителните резерви с един процентен пункт в опит да увеличи източниците за кредитиране на частния бизнес, особено на марките и микро предприятията.", "date": "2019.01.05", "title": "КНБ обеща по-голяма подкрепа за частния сектор"}
{"url": "https://www.24chasa.bg/novini/article/7229003", "text": "Еврозоната ще изпадне в рецесия тази година, прогнозира пред   икономистът проф. Стив Ханке, известен като \"бащата на валутния борд\". Ханке отдавна критикува желанието на България да се присъедини към еврозоната, с което да се откаже от борда. Сега той предупреди в предаването „Събота 150“ на програма „Хоризонт“, че Европейската централна банка действа „хаотично“ и допълнително усложнява ситуацията във валутния съюз, в който има много структурни проблеми „Именно заради това не трябва да се отказвате от валутния борд. Вие сте сред страните с най-малък държавен дълг, имате много добър фискален контрол. Не разбирам защо искате да се присъедините към система, която може да гръмне и да се окажете в ситуацията на Гърция. Това е пълна лудост“, каза Ханке.", "date": "2019.01.05", "title": "Стив Ханке: Рецесия в еврозоната тази година"}
{"url": "https://www.24chasa.bg/novini/article/7229008", "text": "В Кнежа тази сутрин температурата падна до минус 16°, в Севлиево – до минус 14°, предаде  Във Враца и Разград беше минус 10 градуса. В Плевен, Монтана, Видин и Казанлък минус 9. В София температурата падна до минус 6°. Студеното време ще се задържи. В началото на новата седмица ни очаква още едно сериозно застудяване.", "date": "2019.01.05", "title": "В Кнежа температурата падна до минус 16°, в Севлиево - минус 14°"}
{"url": "https://www.24chasa.bg/novini/article/7229016", "text": "Една част от обществото е свикнала, че ще си живее добре без значение от положените усилия и това е вредно за всички. Поговорката „Който не работи, не трябва да яде” е вярна, но се изисква твърдост, за да не си позволиш да помогнеш на „гладния”. Така бизнесменът Ивайло Пенчев вижда големия проблем не само на България, но и на всички западни страни. „Произтича от Държавата на благоденствието. Когато държавата изпаща послание към хората: „Вие, глупави, умни, мързеливи, няма значение, вие заслужавате достоен начин на живот, всеки човек заслужава да живее достойно!”, това послание разглезва и унищожава (…) Точно тази склонност да помагаме на ленивите, които са по избор зависими, е вредна за обществото”, заяви той в студиото на  Пенчев цитира Ницше според когото милосърдието било „един от най-големите пороци”. „Трябва да знаем, че България не е най-лошото място и въобще не е от най-лошите места. България има шанс да се развие много по-бързо от голяма част от останалия свят”, подчерта Пенчев. Той изрази мнение, че ни липсва самочувствие и това не ни позволява да продаваме продукцията си скъпо и да бъдем независими: „Едно известно време сме били васали на турците, после – на руснаците, а сега – на американците”. Според Ивайло Пенчев страната може да се развие много по-добре, ако няма съпротива от страна на администрацията за внос на работници от чужбина – например, от Шри Ланка или Пакистан. „Всяко общество се развива благодарение на една прослойка – предприемачите. Никой друг не развива обществата и не създава устойчиво богатство както предприемачите”, категоричен беше той. В същото време, той подчерта, че у нас има олигарси, които са „лешояди” и само „разпарчетосват”, като даде пример с Николай Банев: „Аз създавам стойност, а този човек е от тия, които унищожават стойност (…) Такъв човек не е предприемач, това е тарикат”.", "date": "2019.01.05", "title": "Бизнесменът Ивайло Пенчев: Вредно за обществото е да помагаме на ленивите"}
{"url": "https://www.24chasa.bg/novini/article/7229031", "text": "Дъщерята на стопаните на чайната на Черни връх сподели пост в социалните мрежи, с който представя гледната точка на родителите си, отказали да дадат подслон на премръзналия Кирил Радев навръх Нова година. От 1 февруари хижарите Ирина Костова и Чавдар Евтимов ще бъдат уволнени и вече няма да стопанисват от 20 г. заслон “Черни връх”. Това решение ще предложи на управителния съвет Българският туристически съюз. На 31 декември вечерта петима младежи тръгват да изкачват Черни връх. Кирил, който бил само по шорти и маратонки, обаче се отцепил от групата и трябвало да ги чака на заслона. Когато групата стига чайната, вижда премръзналия Кирил да седи на пейка. Дъщерята на хижарите обаче споделя и тяхната гледна точка, според нея бедстващият е играл хоро и бил е до печка. В началото на поста си в социалните мрежи тя пише, че публикацията й няма да бъде публична, но потребители копират текста й и го споделят.", "date": "2019.01.05", "title": "Дъщерята на хижарите от Черни връх: Бедстващият е играл хоро, бил е до печката"}
{"url": "https://www.24chasa.bg/novini/article/7229044", "text": "Заради снежната обстановка са въведени ограничения за движение през планинските проходи \"Превала\" и \"Печинско\", информират от областното пътно управление в Смолян. Преминаващите през двата прохода автомобили над 12 тона трябва да бъдат без ремаркета и полуремаркета, а през \"Печинско\" колите над 3.5 тона да са задължително с вериги. Снеговалежът в Област Смолян продължава и днес. Пътищата в региона се почистват и обработват, 60 машини работят за снегопочистването на републиканската пътна мрежа в областта.", "date": "2019.01.05", "title": "Ограничения за движение през проходите \"Превала\" и \"Печинско\" заради снега"}
{"url": "https://www.24chasa.bg/novini/article/7229049", "text": "Полицията в Торънс, крайбрежен град на 30 км южно от Лос Анджелис в щата Калифорния, съобщи за много пострадали при стрелба на боулинг игрище рано тази сутрин, предаде Асошиейтед прес, цитирана от БТА. Полицията в Торънс написа в Туитър, че \"има съобщения за изстрели с много жертви\" в боулинга \"Кейбъл хаус\". Полицията прикани хората да избягват района на игрището за боулинг.", "date": "2019.01.05", "title": "Стрелба на боулинг игрище в Торънс. Полицията: Има много жертви"}
{"url": "https://www.24chasa.bg/novini/article/7229055", "text": "\"За стотици български граждани Новата година започна с проблеми, с напрежение, с тревоги около винетките. Проблемът с винетките показва за нас: системата е в пълен хаос, управляват ни некомпетентни и неграмотни хора, унищожена е правовата държава и държавността изобщо; Борисов се подиграва с народа с изказванията си ; за неговото правителство отново няма отговорност, а за хората отговорността е- 180 млн. лв. от джоба им, сега и глоби, ако им бъдат наложени, и напрежението, на което са подложени\". Това заяви лидерът на БСП Корнелия Нинова на пресконференция в централата на партията, съобщиха от пресцентъра на БСП По думите й правовата държава е унищожена, защото предложенията за въвеждането на системата не са били направени по нормалния законов ред, нямало е никакво съгласуване, не са били внесени от МС, а от депутати от ГЕРБ - Нанков, Иванов и група. \"Сега обаче не виждаме никъде тези депутати- да излязат и да обяснят- какво направиха и каква тежка отговорност носят\", каза още тя и припомни, че последните поправки в закона са били внесени на 17-ти декември, на 31-ви декември Борисов е включил Северната тангента ,а на 2-ри януари я е извадил. По думите й това е доказателство за хаоса, некомпетентността, неграмотността и пълното погазване на правовата държава и на законодателния ред в страната. Според нея управляващите се подиграват с народа, защото изказването, че когато се преминава от хартиен към електронен носител винаги има сътресения, е абсурдно. \"Никога няма сътресения, г-н премиер, нито в Германия, нито в Австрия, нито в Унгария има сътресения. Има в България, защото и администрацията, и МС са абсолютно некомпетентни да проведат тази система така, както трябва\", категорична бе тя. Корнелия Нинова заяви, че няма отговорност за правителството и това става ясно и от решенията, които са взети днес - отново трима чиновници ще носят отговорност, вместо най-високата политическа отговорност, която трябва да поеме правителството. \"За нас оставката на министри е абсолютно задължителна в този случай. Отговорността е политическа, а не на чиновници, заради това, което причиниха на всички\", заключи Корнелия Нинова. Така те ще понесат отговорност заради недобрата организация при подготовката и въвеждането на електронната винетка, се посочва в прессъобщение на пресслужбата на кабинета, разпространено по-рано днес. Като член на Управителния съвет на Агенция \"Пътна инфраструктура\" ще бъде освободен Веселин Давидов, който отговаря за електронната система за събиране на такси за използване на републиканската пътна мрежа. От постовете си са освободени Антон Антонов, директор на Националното тол управление в АПИ и Радослав Николов, съветник в Политическия кабинет на министъра на регионалното развитие и благоустройството.", "date": "2019.01.05", "title": "Нинова за проблемите с електронните винетки: Трябват оставки на министри"}
{"url": "https://www.24chasa.bg/novini/article/7229057", "text": "Двата популярни туристически центрове в Южен Тайланд - остров Пукет и архипелага Пи Пи, останаха почти незасегнати от тропическата буря Пабук, която навлезе в Андаманско море днес, съобщиха местни служители, цитирани от ДПА. Няма жертви и пострадали, не се съобщава и за сериозни щети на островите. Полетите до и от Пукет се обслужват нормално, паднало е само известно количество валежи. Снимки, пуснати в социалните медии, показват ясно небе и туристи на плаж в Пукет, каза Прапан Канпрасанг - шеф на островната служба за борба с извънредните ситуации. Стотици туристи бяха евакуирани през последните два дни от островите Пи Пи като предпазна мярка, но мнозина предпочетоха да останат там, предаде БТА. Асошиейтед прес съобщава, че днес са възобновени и фериботните съобщения с островите. Бурята, преминала над Тайландския залив, се е изнеса на Запад към Андаманско море и е пощадила световно известните курорти. В континенталната част на страната обаче има известни поражения - прекъснати далекопроводи с нарушено електроподаване, наводнения в някои провинции край източния бряг. Движещата се от изток на запад буря е засегнала най-вече източното крайбрежие на Тайланд и е загубила сила, преминавайки към западния бряг и Андаманско море със средна скорост от 10 км/ч. Максималната сила на вятъра не е надхвърлила 55 км/ч на отделни места. Най-засегната е била риболовната индустрия. На риболовните кораби и рибарските лодки е било наредено да останат в пристанищата и край брега, за да не бъдат пометени от вятъра и вълните. Един рибар, не успял да се прибере навреме, е загинал след преобръщане на лодката му в морето вчера, друг негов колега от 6-имата на борда е изчезнал. Тъй като валежите в някои райони продължават, властите предупреждават за риск от внезапни речни прииждания и наводнения. Все още се очакват от 3 до 5-метрови вълни както в Тайландския залив, така и в Андаманско море.", "date": "2019.01.05", "title": "Бурята Пабук пощади туристическите острови в Тайланд"}
{"url": "https://www.24chasa.bg/novini/article/7229060", "text": "През последните години редица състоятелни и известни турци са започнали да напускат страната си. Става дума за известни фамилии и личности, които са допринесли за развитието на икономиката, културата, изкуството, социалния просперитет на турското общество. Това се твърди в публикация на в. \"Ню Йорк таймс\", която помества турският вестник \"Хюрриет\". Подчертава се, че тази тенденция е започнала преди около три години и се случва за пръв път в историята Републиканска Турция от създаването й /1923 г./ до наше време. Медията се позовава на проучване на Афрасия Банк, посветено на присъствието на глобалната миграция. Според огласените данни, през 2016-2017 г. най-малко 12 хиляди доларови милионери са прехвърлили авоарите си в чужбина - едни в Европа, а други в Обединените арабски емирства. Истанбул се посочва на седмо място сред мегаполисите, от които са били изнесени капитали през този период. Един от основните начини за прехвърляне на авоарите в чужбина е \"получаване на гражданство срещу закупен имот\". Гърция, Португалия и Испания са страните, които са предпочитани от турските богаташи за заселване. Сред причините за миграцията на турските богаташи се посочват факторите \"непотизъм\" и \"дискриминация\" . По данни на Турския статистически институт през 2018 г. от страната са емигрирали 253 640 турски граждани, с 42 процента повече сравнение с предходната 2017 година. \"Ню Йорк таймс\" цитира собственичка на модна къща в елитния истанбулски квартал Нишанташъ Мерве Байъндър, която казва, че \"в Турция има прекалено голяма дискриминация, както в културно, така и в личностно отношение. Проявите на насилие и гняв, които царят в обществото, са вече непоносими\", посочва тя. Тези дни в една своя публична реч турският президент Реджеп Тайип Ердоган нарече \"вероломни\" и \"предатели \" онези, които прехвърлят авоарите си в чужбина и напускат Турция.", "date": "2019.01.05", "title": "\"Ню Йорк таймс\": Турските богаташи бягат от страната"}
{"url": "https://www.24chasa.bg/novini/article/7229081", "text": "От 10.00 часа гръцките гранични власти не допускат преминаването през ГКПП \"Илинден\" на товарни и леки автомобили без вериги за сняг на гръцка територия, предаде  . Заради снеговалежи и заледяване в Гърция има блокирани пътища. Не работи и летище Солун. За леките автомобили се изискват вериги, те не се спират, но се предупреждават, че ако нямат такива, ще бъдат спрени в района на гр. Серес. В 11 ч. опашката преди граничния пункт е над километър и се увеличава.", "date": "2019.01.05", "title": "Гърция спря преминаването на коли без вериги и през ГКПП \"Илинден\""}
{"url": "https://www.24chasa.bg/novini/article/7228851", "text": "На 79 години в Москва е починал актьорът Иван Бортник, съобщи първи новината колегата му Владимир Маленко. По-късно смъртта на един от най-добрите приятели на Владимир Висоцки беше потвърдена от съпругата му - Татяна Борзих, който уточни че според лекарите причината е тромб и добави часа и мястото - към 23 часа в петък в дома им. Иван Бортник е от Москва и завършва актьорска майсторство. През 1961 г. започва да играе в Московския драматичен театър, а през 1967 г. се присъединява към трупата на режисьора Юрий Любимов в Театъра на Таганка. Именно там се сприятелява с Висоцки, който е звездата на театъра. Бардът дори иска Бортник да играе ролята на Шарапов в култовия сериал \"Мястото на срещата да не се променя\", но от ЦК на КПСС налагат Владимир Конкин. Но Бортник все пак е привлечен във филма и изиграва гениално ролята на  Промокашка от бандата \"Черната котка\". Той се е снимал в над 30 филма, но предимно във второстепенни роли. Затова пък в Театъра на Таганка е една от звездите и получава роли във всеки от известните спектакли - \"Емелян Пугачов\", \"Майка\", \"На дъното\", \"Жив\", \"Борис Годунов\". През последните години заради разклатено здраве играе единствено във \"Висоцки\" - спектакъл спомен за великия му приятел.", "date": "2019.01.05", "title": "Почина един от най-добрите приятели на Висоцки - актьорът Иван Бортник"}
{"url": "https://www.24chasa.bg/novini/article/7228860", "text": "По разпореждане на министър-председателя Бойко Борисов двама ръководители в АПИ и един от съветниците на регионалния министър ще понесат отговорност заради недобрата организация при подготовката и въвеждането на електронната винетка, съобщиха от пресслужбата на кабинета. Като член на Управителния съвет на Агенция „Пътна инфраструктура“ ще бъде освободен Веселин Давидов, който отговаря за електронната система за събиране на такси за използване на републиканската пътна мрежа. С постовете си ще се разделят още Антон Антонов, директор на Националното тол управление в АПИ и Радослав Николов, съветник в Политическия кабинет на министъра на регионалното развитие и благоустройството.", "date": "2019.01.05", "title": "Борисов освободи от поста двама шефове в АПИ и един съветник заради винетките"}
{"url": "https://www.24chasa.bg/novini/article/7228871", "text": "От 5 януари по маршрута Пекин-Шанхай тръгва нов по-дълъг високоскоростен власт от серията „Фусин\", съобщиха от Китайската железопътна корпорация, цитирани от bulgarian.cri.cn. Той ще разполага със 17 вагона с капацитет от 1283 пътници и ще се движи с 350 км/ч. Въвеждането в експлоатация на новата серия „Фусин\" е част от усилията на Китай да се наложи като световен лидер на пазара на високоскоростните влакове. „Фусин\" са проектирани и произведени изцяло в Китай. Те са по-просторни и енергоспестяващи, имат по-дълъг експлоатационен живот и са по-сигурни. През последното десетилетие високоскоростният железопътен транспорт и производството на влакове-стрела в Китай се развива изключително бързо. В момента страната разполага с най-дългата железопътна мрежа за този тип влакове в света, като близо една трета от тях могат да се движат със скорост от 350 км/ч.", "date": "2019.01.05", "title": "Нов, по-дълъг влак-стрела тръгва по линията Пекин-Шанхай"}
{"url": "https://www.24chasa.bg/novini/article/7228884", "text": "Норвежките власти прекратиха днес търсенето на  , предаде Франс прес. За изчезването на групата от трима финландци и една шведка норвежките власти бяха известени в сряда следобед около 16:00 ч. местно време (15:00 ч. по Гринуич). Въпреки тежките метеорологични условия, които затрудниха работата на спасителните екипи, търсенето с хеликоптер позволи тази сутрин да бъдат засечени сигналите на два транспондера в района на падналата лавина, предаде БТА. \"Това потвърждава предположението ни, че изчезналите са били затрупани от лавината. Вече не смятаме за вероятно някой от тях да е оцелял\", заяви на пресконференция комисар Астрид Нилсен от полицията в Тромсьо, като подчерта, че от падането на лавината са минали вече два дни. Доктор Мадс Гилбърт от Университетската болница на Северна Норвегия посочи на същата пресконференция, че при подобни случаи хората оцеляват минути, а не часове. \"Напълно сме убедени, че не съществува никакво медицинско основание да продължим търсенето\", каза Гилбърт. Норвежката полиция не разкри идентичността на изчезналите скиори, но уточни, че всички те са на около 30-годишна възраст.", "date": "2019.01.05", "title": "Прекратиха търсенето на четиримата скиори, намиращи се в неизвестност в Норвегия"}
{"url": "https://www.24chasa.bg/novini/article/7228890", "text": "64-годишен мъж от Лясковец изгоря при голям пожар в къща в града, казаха от оперативния център на пожарната във Велико Търново. Огънят избухнал в нощта срещу събота в стара необитаема постройка на ул.\"Добри Ганчев\". Сигналът бил подаден около 1 ч. след полунощ, когато огнените езици се извили над покрива на двуетажната сграда и се виждали от километри, споделят във фейсбук очевидци. Според постовете в социалната мрежа ехтели и гърмежи. Незабавно на мястото били изпратени 2 пожарни и шестима огнеборци. Те локализирали пламъците преди да обхванат и съседните две къщи, но старата постройка е изпепелена. След като изгасили пожара, огнеборците направили оглед и открили в пепелището овъглено тяло. Предполага се, че то е на възрастен съсед, който ползвал помещение в сградата за работилница. Тялото е откарано за аутопсия. На мястото предстои втори оглед. Причините за пожара се разследват.", "date": "2019.01.05", "title": "64-годишен от Лясковец изгоря в работилница на стара къща"}
{"url": "https://www.24chasa.bg/novini/article/7228889", "text": "Риба тон с тегло 278 кг бе продадена днес на рекордната цена от 333,6 млн йени (2,7 млн евро) в Токио - неочакван успех за първия търг за тази година на новия рибен пазар в Тойосу, предаде Франс прес, цитирана от БТА. Това е прекрасен екземпляр, доста по-скъп от очакваното, каза купувачът, Kийоши Кимура, шеф на веригата ресторанти Суши Дзанмай (Sushi Zanmai), който вече държи предишния рекорд, с почти два пъти по-малка цена, от 2013 г.", "date": "2019.01.05", "title": "Рекордна цена на прочутия рибен пазар в Токио - риба тон за 2,7 млн евро (Снимки)"}
{"url": "https://www.24chasa.bg/novini/article/7228897", "text": "Земетресение с магнитуд 4,8 разтърси снощи югозападното крайбрежие на Албания, причинявайки само материални щети, съобщиха властите, цитирани от Асошиейтед прес. Според националния сеизмологичен институт трусът в 19,26 ч. местно време е усетен в Борш, на 240 км югозападно от столицата, популярна туристическа дестинация на Йонийско море, предаде БТА. Министерството на отбраната съобщи днес, че са повредени пет къщи в село в околността. ", "date": "2019.01.05", "title": "Земетресение разтърси снощи Албания, причини материални щети"}
{"url": "https://www.24chasa.bg/novini/article/7228905", "text": "Предупреждения за много студено време и сняг не само у нас, но и в цяла Европа. По планините в Централна и Източна Европа е обявена висока лавинна опасност, предаде  . Спасителите апелират туристите да изчакат няколко дни обстановката да се нормализира, преди да предприемат преходи или извънпистово каране. Бедствено остава положението на много места в Италия, Полша, Словакия и дори Гърция. Заради силния вятър преспите достигат до един метър. Гръцките власти въведоха ограничения за движение на тежкотоварни автомобили в редица възлови трасета в страната, включително и по магистралата за Солун. Снежният фронт продължава настъплението си, като се очаква в следващите дни температурите да продължат да падат.", "date": "2019.01.05", "title": "Предупреждение за висока лавинна опасност в Централна и Източна Европа"}
{"url": "https://www.24chasa.bg/novini/article/7228907", "text": "Нискотарифната \"Райънеър\" (Ryanair) е определен като най-лошата авиокомпания във Великобритания за шеста поредна година в годишната класация на \"Уич травъл\" (Which Travel) - консултантска фирма, изследваща потребителското удовлетворение, предаде ДПА. Пътниците са дали най-лошата възможна оценка за чекиране, удобство на седалките, атмосфера в пътническия салон и храна и напитки, предаде БТА. \"Райънеър\" получава потребителски рейтинг от 40 процента, изоставайки от другите нискотарифни авиокомпании за кратки разстояния \"Томас Кук еърлайнс\" (Thomas Cook Airlines) - с рейтинг 52 процента, и \"Уизеър\" (Wizz Air) - 54 процента, които изпълняват полети главно до дестинации в Източна и Централна Европа. Пасажерите посочват като фактори за негативната си оценка недоволството си от отменени полети, вечно променящи се правила за багажа и все по-лошо спазване на разписание. Хиляди анкетирани заявили, че \"никога повече няма да летят с \"Райънеър\", дори ако е по-евтина от конкурентите си\".", "date": "2019.01.05", "title": "Пътници определят \"Райънеър\" като най-лошата авиокомпания във Великобритания"}
{"url": "https://www.24chasa.bg/novini/article/7228875", "text": "През тази година китайската кафе верига Luckin Coffee планира да открие нови 2500 заведения и да се превърне в лидер на местния пазара, предаде bulgarian.cri.cn. На пресконференция в четвъртък главната изпълнителна директорка на компанията Циен Джъя обяви, че в момента Luckin Coffee има над 4500 кафета в Китай, и заедно с новите ще изпревари доминиращата на пазара американска верига Starbucks, която се радва на особена популярност в най-многолюдната страна. В Luckin Coffee са си поставили за цел също така да надминат Starbucks и по продажби. Циен Джъю уточни, че за разширяване на пазарното си присъствие ще разчитат в голяма степен на промоции и агресивен маркетинг. През декември Luckin Coffee получи финансиране от близо 200 милиона долара и в момента пазарната ѝ оценка е 2,2 милиарда долара. Първото кафе на компанията отвори врати през януари 2018 г., а до декември заведенията ѝ нараснаха до 2073 в 22 китайска града.", "date": "2019.01.05", "title": "Китайска кафе верига ще бори доминацията на Starbucks"}
{"url": "https://www.24chasa.bg/novini/article/7228912", "text": "След ареста в сряда на един от изявените им представители - Ерик Друе, \"жълтите жилетки\" призовават за осми ден на протести срещу правителството днес във Франция, предаде Франс прес. За първия ден на протест за 2019 г. \"жълтите жилетки\" предвиждат демонстрации в Париж и други градове. В Париж са обявени две акции: шествие от общината до Националното събрание и събиране на булевард \"Шанз-елизе\" - основно място на протестите в предишните уикенди. Друе бе арестуван близо до прочутия парижки булевард в сряда вечер и задържан за десетина часа, което предизвика недоволството на опозицията. \"Жълтите жилетки\" нарекоха ареста политически и обявиха засилване на протестите, предаде БТА. Днешното \"осмо действие\" ще бъде тест за тяхното движение, което предизвиква сътресения в правителството от месец и половина, но през последните седмици сякаш отслабва, посочва АФП. По данни на министерството на вътрешните работи в \"седмото действие\" на 29 декември във Франция са били преброени 12 000 протестиращи по обед. На 22 декември те са били 38 600, а на 17 ноември, когато възникна движението на \"жълтите жилетки\", по улиците на френските градове са били 282 000 души. В отворено писмо до президента Макрон, разпространено в четвъртък, водачите на \"жълтите жилетки\", които нарекоха себе си \"Гневна Франция\", заявиха: \"Гневът ще прерасне в омраза, ако продължавате, от вашия пиедестал, да се отнасяте към хората от народа като отрепки, беззъби, нищожества\". \"Гневна Франция\" реши да промени стратегията си и призова своите последователи да не обличат жълти жилетки днес, а \"да излязат по улиците като обикновени граждани, каквито са всъщност\", добавя АФП.", "date": "2019.01.05", "title": "\"Жълтите жилетки\" се готвят днес за осми ден на протести срещу правителството"}
{"url": "https://www.24chasa.bg/novini/article/7228932", "text": "Високопланинските обекти не са само търговски, те имат и социална функция – да спасяват човешки животи. Това не е местната бакалия, която да затвори в 5. По този начин журналистът Димитър Кенаров коментира в студиото на  случая с неговия приятел  Радев подчерта, че няколко пъти в седмиците преди 31 декември се е качвал на една и съща височина с по-леко облекло и е минавал по сходни маршрути. Затова и бил в „добра спортна форма”, когато от центъра на София стигнал до Черни връх за 3 часа и 20 минути. Имал още екипировка в раницата си. „Когато е спряло движението, много бързо е настъпило охлаждането”, отбеляза Кенаров. По думите му когато настигнали Кирил той вече не можел да държи нищо в ръцете си, а полярен изследовател в групата бил категоричен – бегачът е с признаци на хипотермия. Веднага го облекли с допълнителни дрехи и го завили в спасително фолио. Когато обаче опитали да го вкарат в заслона получили следния отговор от жена на вратата: „Ходете да бедствате някъде другаде – бедствайте на Самара (друг заслон на Витоша – б.р.) (…) Представете си, че тук няма никой!”. Мирослав Дачев от Българския туристически съюз подчерта, че това поведение е напълно неприемливо: „Съгласно правилника на БТС, високопланинските обекти и отдалечените хижи трябва да оказват денонощна помощ на туристите в планината”. Именно заради това неговото становище е, че договора с наемателя Чавдар Евтимов трябва да бъде прекратен. Евтимов искал това да стане веднага, но молбата на туристическия съюз е да продължи да стопанисва заслона за още месец, докато се намери заместник: „Ако остане заключен обектът, ще има много бедстващи”. Случаят от Нова година бил разрешен след намесата на планинските спасители. Милен Братанов от ПСС посочи, че когато стигнал при Кирил, той вече бил в добро състояние и без опасност за живота. Спасителят обаче подчерта: „Какво щеше да се случи, ако под Голи връх си беше навехнал крака – там няма обхват, няма хора? За мен зимната планина е изключително сериозно нещо и човек не бива да я подценява”. Кирил беше категоричен, че е научил много от случилото се и ще използва опита при следващите свои качвания, за да не попада отново в подобни ситуации.", "date": "2019.01.05", "title": "Българският туристически съюз: Хижите в планините трябва да оказват денонощна помощ"}
{"url": "https://www.24chasa.bg/novini/article/7228920", "text": "Висши сътрудници на Белия дом се събират през уикенда в резиденцията Кемп Дейвид, за да обсъдят приоритетите на администрацията за 2019 г. и президентът Доналд Тръмп ще се присъедини към тях и ще ръководи срещите в неделя, предаде Ройтерс, като се позова на прессекретаря на президента Сара Хъкаби Сандърс. Съвещанието съвпада с встъпването в длъжност на Мик Мълвейни, който поема поста началник на канцеларията на Белия дом след уволнението на Джон Кели, предаде БТА. Междувременно Тръмп е възложил на вицепрезидента Майк Пенс, съветника Джаред Къшнър и министърката на вътрешната сигурност Кирстен Нилсен да се срещнат днес със сътрудници на ръководствата на Сената и Камарата на представителите, за да продължат да преговарят за сделка, която да сложи край на частичното спиране на работата на правителството, което продължава вече 14 дни. Срещата е насрочена за 16,00 ч. по Гринуич, заяви говорителят на Белия дом Хоган Гидли, цитиран от Ройтерс.", "date": "2019.01.05", "title": "Тръмп събира екипа на Белия дом на съвещание за приоритетите за 2019 г."}
{"url": "https://www.24chasa.bg/novini/article/7228923", "text": "Мексиканският президент Андрес Мануел Лопес Обрадор публикува декларация за финансовото и имущественото си състояние, която разкрива относително скромни доходи, както и факта, че съпругата му печели повече от него, предаде Асошиейтед прес. Според подадения документ Лопес Обрадор печели 108 744 песос (5604 долара) месечно, след като оряза заплатата си с близо една трета, когато пое властта. Съпругата му, писателката и филоложка Беатрис Гутиерес печели около 72 000 долара, предаде БТА. Декларираните спестявания на президента възлизат на 446 068 песос (около 27 000 долара). Според декларацията Лопес Обрадор е приписал на четиримата си синове имението с площ 1,2 хектара в щата Чиапас, наследено от родителите му. Семейната къща в столицата Мексико е собственост на съпругата му. Тя притежава имоти на стойност над 250 000 долара, отеблязва ДПА. \"Никога не съм се интересувал от парите - аз се боря за идеи, за принципи\", каза президентът на редовната си пресконференция вчера. \"Макар че трябва също така да изтъкна, че не всеки, който притежава нещо, е лош човек. Много граждани са натрупали състояние законно, със собствените си усилия, с работата си\", добави той. Левият президент, кйто встъпи в длъжност на 1 декември, обеща строги икономии в администрацията по време на предизборната си кампания. Той пътува с редовни полети и забрани на държавните служители да получават заплати, по-големи от неговата - правило, което се оспорва в съда, припомня ДПА.", "date": "2019.01.05", "title": "Президентът на Мексико декларира скромни доходи. Той: Парите не ме интересуват"}
{"url": "https://www.24chasa.bg/novini/article/7228936", "text": "Просто видях картините и пожелах да ги имам, защото ги разпознах. Картини на Майстора никой не би изпуснал. Това сподели пред   антикварят Божидар Нейков, в дома на когото бяха открити картините на Майстора. Той казва, че му поискали 12 хил. лв., в крайна сметка дал 8 хиляди за всички платна. Нейков твърди, че купил картините от друг антиквар на 2 януари. \"Ако съм усетил нещо нередно, нямаше да ги взема. Аз не съм крал, аз ги предоставих доброволно. Обадиха ми се по телефона, попитаха ме. Хванаха този, който ми ги е продал. Не знам кой друг стои в тази верига. Измамници и крадци колкото искате\", казва още антикварят. \"Ясно е, че съм сгрешил. Просто хубавите картини ме подмамиха. Когато човек види нещо хубаво се подлъгва\", допълва той. До момента се издирва само 1 картина и една пишеща машина, която също е открадната от дома на наследника. Няма повреди по картините, няма увреждания при кражбата и при самото транспортиране при крадците и последващите продавачи. Това заяви Ангел Папалезов, началник за сектора за културно-исторически дейности в Главна дирекция \"Национална полиция\". Той сподели, че и преди е разследвал антикваря Нейков и човека, който му е продал картините. Папалезов даде и по-подробно описание на случилото се с ценните платна след кражбата им от дома на наследник на рода на Майстора. Двамата крадци, които все още се издирват, са продали за 2-3000 лв. цялата си плячка, а през човек, известен като Наско Дългия картините се оказали у антикваря Божидар Нейков. „Крадените картини са предлагани на няколко търговци в София, повечето отказали (…) Божидар Нейков обаче се изкушил и от своя страна тръгнал да ги продава на други хора. Тези хора се стреснали от медийния шум и, страхувайки се да не загубят още повече пари и да загубят имиджа си на търговци, ни съдействаха”, посочи полицейският началник. Папалезов подчерта, че археологическите находки намират пазар и в чужбина, докато повечето произведения на българското изобразително изкуство се продават на добра цена само в рамките на нашата страна.", "date": "2019.01.05", "title": "Поискали 12 хил. лв. на антикваря, у когото бяха открити картините на Майстора"}
{"url": "https://www.24chasa.bg/novini/article/7229084", "text": "Отпадат ограниченията за всички моторни превозни средства в проход \"Предела\", съобщиха от пресцентъра на Агенция \"Пътна инфраструктура\". Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, и по всяко време от денонощието на тел. 0700 130 20 в АПИ. В агенцията целогодишно работи Ситуационен център, който събира и обобщава данните за състоянието на републиканските пътища.", "date": "2019.01.05", "title": "Отпадат ограниченията за всички моторни превозни средства в проход \"Предела\""}
{"url": "https://www.24chasa.bg/novini/article/7229095", "text": "Самолет със 182 пътници на борда, който летял от Лондон за Солун, е кацнал тази нощ в западния румънски град Тимишоара, тъй като заради обилния снеговалеж летището в Солун е било затворено, съобщава Медиафакс. Представители на международното летище в Тимишоара уточниха, че става дума за полет на нискотарифната компания \"Райънеър\". \"182-мата пътници слязоха на аерогарата и получиха помощ от представителите на компанията. Тъй като метеорологичните условия на летището в Солун не се подобряваха, представителите на компанията им предложиха варианта да заминат с автобуси за Гърция. Над 100 пътници заминаха с автобуси, а 71 души отказаха и останаха на летището\", се посочва в съобщение на международното летище в Тимишоара, предаде БТА. Лошото време в Северна Гърция през последните дни доведе до закъснения или отмяна на редица полети на солунското летище \"Македония\", съобщиха гръцки медии.", "date": "2019.01.05", "title": "Самолет на \"Райънеър\" от Лондон за Солун кацна в Тимишоара заради лошото време"}
{"url": "https://www.24chasa.bg/novini/article/7229132", "text": "Полицейски служители от Нови пазар задържаха помагач в телефонна измама и опазиха спестявания в размер на 11 100 лева на 79-годишна местна жителка, съобщиха от пресцентъра на МВР. Вчера преди обяд в оперативната дежурна част на РУ- Нови пазар от жители на града и чрез телефон 112 били получени над десет обаждания за опити за измами. Веднага била направена организация и на терен били изведени униформени и цивилни полицейски служители. Със служебни автомобили обхванали голям периметър от населеното място. В района на едно от училищата полицейските служители забелязали мъж, който върви по една от улиците, оглежда се и говори по телефона. Последвали го. Забелязали, че от двора на една къща излиза с торба. Малко след това се върнал на същия адрес и взел още нещо, като не спирал да говори по телефона. Спрян бил за проверка. Изяснена била самоличността му – 48-годишен от село Войвода. При извършения личен обиск от него били иззети общо 11 100 лева, поставени в торба и буркан. Парите били предадени от 79-годишна жена, за да „подпомогне действията на полицията“ за залавяне на измамници. Сутринта на стационарния й телефон позвънил непознат, който започнал да иска пари от жената и да й отправя заплахи и закани, че ако не предаде всичките си пари на нея и близките й ще им се случи най-лошото. Разговорът прекъснал. Малко след това се обадил непознат мъж, казал че се казва Димитър Димитров и е полицай. Имал информация, че телефонът й е в списък на измамниците, които било възможно да я търсят. Помолил я да съдейства за задържането им. С идеята, че помага на полицията жената изпълнила всички инструкции. Поставила 11 100 лева в торба и буркан и ги оставила в двора на къщата си. Прибрала се пак според указанията, за да не „пострада“ ако се наложи стрелба при задържането на измамниците. „Мулето“ пък обяснило, че било наето за работа по телефона. Предния ден получил обаждане от непознат, който се представил за собственик на фирма в Нови пазар. Казал на 48-годишния, че му трябват хора, които да ходят по адреси в града, за да вземат документи и капаро за различни услуги. След като му било обещано добро заплащане, безработният мъж се съгласил. Преди да изпълни първата поръчка от новия си шеф бил задържан в полицейското управление в Нови пазар. Той не е криминално проявен. Работата по случая продължава. Уведомен е дежурен прокурор в РП- Нови пазар. Образувано е досъдебно производство за извършено престъпление по чл. 209 ал. 1 от НК.", "date": "2019.01.05", "title": "Полицаи задържаха помагач в ало измама, спасиха спестяванията на възрастна жена"}
{"url": "https://www.24chasa.bg/novini/article/7229138", "text": "Турция иска от САЩ да й окажат значителна военна подкрепа в Сирия за борбата с терористичната групировка \"Ислямска държава\", включително помощ в нанасянето на авиоудари и транспортирането на военнослужещи, съобщава \"Уолдстрийт джърнъл\", цитиран от ТАСС. Според източници на вестника Анкара иска помощ във връзка с това, че се готви да поеме основната част от усилията в борбата срещу \"Ислямска държава\" в Сирия след обявеното изтегляне на американските войски от арабската страна. Изданието твърди, че преговори по темата как турските военни ще успеят да заменят американския контингент в Сирия, чиято численост надвишава 2000 души, ще се състоят в Анкара във вторник. В тях ще участват помощник-държавният секретар на САЩ за националната сигурност Джон Болтън, специалният представител на Държавния департамент за Сирия Джеймс Джефри и председателят на Съвета на началник-щабовете на американските въоръжени сили Джоузеф Дънфорд. Турският президент Реджеп Тайип Ердоган по-рано заяви, че Анкара ще поеме върху себе си отговорността за борбата срещу \"Ислямска държава\" в Сирия след напускането на американския контингент, предаде БТА. Същевременно в. \"Вашингтон пост\" твърди, цитирайки източници от администрацията на Белия дом, че турските власти ще се заемат с управлението на териториите, освободени от бойците на \"Ислямска държава\" в Сирия, след изтеглянето на силите на САЩ от територията на страната.", "date": "2019.01.05", "title": "\"Уолдстрийт джърнъл\": Турция иска от САЩ подкрепа в борбата срещу \"Ислямска държава\""}
{"url": "https://www.24chasa.bg/novini/article/7229147", "text": "Мъж на 53 години от източния окръг Галац е починал от грип, като това е първи смъртен случай за този сезон в Румъния, съобщи Националният център за наблюдение и контрол на заразните болести, цитиран от Медиафакс. Центърът уточни, че 67 случая на грип са потвърдени от началото на сезона в страната, предаде БТА. Починалият мъж е имал и други заболявания и не е бил ваксиниран с антигрипна ваксина. До 30 декември 2018 г. срещу грип са били ваксинирани 1 187 159 души от рисковите групи. Ваксината е осигурена от министерството на здравеопазването.", "date": "2019.01.05", "title": "Първа жертва на грипа в Румъния за този сезон"}
{"url": "https://www.24chasa.bg/novini/article/7228571", "text": "Опознал лукса във всичките му форми, олигархът Николай Банев се озова в ареста и започна да пише колко е лошо там. Балдахините на спалнята рязко се смениха с мухъл и паяжини над металното легло в килията, здраво закрепено за пода. На дюшека, където Банев разполага аристократично тяло, са хъркали не един и двама грабители, изнасилвачи и дори убийци. Съкилийниците му нямат нищо общо с гостите на бляскавите партита, с които беше известен. Сблъсъкът на двата свята, които Банев опозна, го накараха да напише послание за условията в килията, което негов близък публикува във фейсбук профила му. От условията в ареста се жалват и подсъдимата за подкуп бивша кметица на район “Младост” Десислава Иванчева и заместничката ѝ Биляна Петрова. Всъщност условия в арестите винаги са били лоши. Сега обаче станаха популярни заради ВИП обитателите им, които за първи път попадат там. Рецидивистите са наясно как е вътре, защото често посещават килиите. Тяхната стратегия е друга - не информират широката общественост, а съветвани от адвокати и “колеги”, тихо съдят Главната дирекция “Изпълнение на наказанията” към Министерството на правосъдието. Всички стари пандизчии твърдят, че килията в затвора е като хотел в сравнение с тази от следствения арест Често я сравняват с бекярска или студентска квартира, която няма удобствата на бащиния дом например. И все пак условията в българските арести и отношението към задържаните не могат да се сравняват с тези в други държави. Стотици арестувани зад граница (дори има документален филм по темата с това заглавие, който се излъчва по “Нешънъл джиографик”) могат да направят сравнение и трудно говорят за ада зад решетките в чужбина. Те могат само да мечтаят за турската тоалетна, която хората на омбудсмана снимаха в килията на Иванчева и за която подробно разказа Николай Банев в писмото си. Един от хората, които могат да направят сравнение, е софиянецът Милен Даврански-Катерицата. 44-годишният мъж лежа в ареста и затвора в Ханой, Виетнам, а преди 10 месеца го върнаха да лежи у нас, защото изтърпя наказанието си там.  Милен Даврански беше арестуван през 2012 г. в операция на ГДБОП срещу наркобандата на Стефан Бонев-Сако. Катерицата е сочен за негов доверен човек, който със сила се опитва да се наложи на пазара на наркотици в столицата. Освободен е с парична гаранция година по-късно и се озовава на свобода. След това заминава за Азия, за да монтира скимиращи устройства по банкоматите, с което се занимават по-находчивите представители на ъндърграунда. През 2015 г. Даврански е задържан с още двама българи - Симеон Симеонов и Венцислав Данчов. Обвинени са в кражба на данни. Вкарват ги в ареста. Още в началото Даврански се сблъсква с реалността. Той е лежал и в ареста в България, но този във Виетнам е далеч по-зловещ. Разказите на военнопленници от войната в азиатската държава преди 40 г. се оказват близки до реалността. Килията е 6 на 6 метра, но в нея са настанени над 10 души, някои болни от СПИН и туберкулоза. На всеки се пада свободно пространство 2 м на 70 см. Къпането е с кофи, които надзирателите носят. Водата е кална. Още по време на делото срещу тримата в Хошимин те пишат на консулството във Виетнам с молба да ги трансферират в България и да лежат там. Оказва се, че няма такава възможност, защото липсва споразумение между двете държави. Адът на родните Монте Кристовци продължава почти 3 г., докато не излежат присъдите си. През това време Милен Даврански е говорил и с търговския представител на България във Виетнам, който го посетил. Когато започнал да разказва за условията в килията, надзирател го сграбчил, сложил му белезници и го влачил по земята. В килията с туберкулозните няма светлина. Прозорчето гледало към друга сграда. Наказателната килия, известна тук като карцер, е още по-зловеща - около 4 кв. м без прозорец. Краката на наказания са вързани с верига за стената. Вместо тоалетна се ползва кофа, която е близо до затворника, за да може да я стига. Там ходи по голяма и малка нужда. Кофата се сменя веднъж-два пъти седмично за целия престой, който може да продължи и месец През цялото време, докато е във виетнамския затвор, Даврански е издирван от Специализирания съд, където вече тече делото срещу бандата на Стефан Бонев-Сако. Излежава наказанието си зад граница в края на 2017 г. След това е настанен в емигрантски лагер. На 31 януари 2018 г. е натоварен в самолет от летище “Ной Бай” в Ханой. Пристига у нас без камери и медиен шум, както се случи със Северин Надеждов, обвиняем за убийството на Виктория Маринова от Русе, и семейство Баневи, които бяха доведени от Франция. Оказва се, че Милен Даврански е първият трансфериран пандизчия от Виетнам в България по споразумение от 1986 г.  В България Милен Даврански-Катерицата е настанен в родния арест. Съкилийниците му внимателно попивали всеки разказ за ужаса във Виетнам. Даврански няколко пъти е искал да го освободят, но съдът му отказва. Причината е, че много добре е знаел за разследването и делото си в България, но въпреки това е заминал за Азия, където е задържан, и така процесът тук се забавил заради него. Милен Даврански още е на топло, макар и в София. Катерицата съвсем не е единственият българин, изживял ада с арест и затвори в Азия и по-точно във Виетнам Там все още са двама негови колеги по занаят, които са задържани заради кражба на данни от банкови карти със скимиращи устройства. Това са Колин Колев и Димитър Христов. Арестувани са през май 2016 г. Година по-късно вече са осъдени. Колев, който в България се е състезавал в ММА битки, получава 5 г. затвор, а Христов - 7 г. Тяхната история е още по-зловеща от тази на Катерицата. Преди повече от година са подписали молба за трансфер в България, но процедурата се бави. Милен Даврански е поискан от България заради делото срещу него, но срещу Колев и Христов тук няма висящи разследвания. Зад решетките в пандиза Колин Колев лежи с друг българин. И двамата са болни, а лечебницата е на 100 км от сградата на затвора. Оплакват се на консула във Виетнам от липса на въздух, гърчове, изтръпване на крайници, но никой не им обръщал внимание. Колин Колев не можел и да работи. Когато останалите ги извеждали да се трудят, него го отвеждали в стая без прозорец и го оковавали с белезници на пейка Така прекарвал цял ден, без храна и вода. Българите във виетнамските затвори се оплакват и от побои, които им нанасят пазачите. За тоалетна, течаща вода и други екстри, с които се ползват арестантите и затворниците тук, и дума не може да става. Килиите на Десислава Иванчева и тази на Николай Банев, от които те се жалят, всъщност не са най-лошите в България, показа проверка на “24 часа”. В Хасково например нямат течаща вода. Нито турска тоалетна, каквато има в стаята на Десислава Иванчева и за която разказа в писмото си Николай Банев. Арестантите ги извеждат до тоалетната един по един, става ясно от няколко дела, по които бивши обитатели там търсят обезщетение за мъките и страданията си. Извеждали ги до общия нужник сутрин в 6 ч и на обяд в 12 ч. След 20 ч трябвало да ползват туби. Ако искат да отидат до тоалетната, чукат на вратата и чакат надзирател да ги изведе. Ставало до няколко минути. Ето как описва състоянието на килията експерт, който я е оглеждал: Дължина – 2,40 м, широчина – 2,90 м, жилищна площ – 6,96 кв. м, височина – 3 м и обем – 20,88 куб.м. Вътре има 2 легла, маса и 2 табуретки - всички здраво закрепени към пода на помещението. Прозорецът е с размери 0,90/0,30 м на външната стена за осигуряване на слънчева светлина. Отворът на вратата е с размери 0,60/0,70 м за естествен приток на въздух от коридора. Има радиатор с 10 глидера с височина 0,80 м, свързан към отоплителната инсталация на сградата, смукателен въздуховод към централната вентилационна система и осветително тяло. Постепенно всички арести в България се ремонтират. Така например Северин Надеждов, обвиняем за убийството на Виктория Маринова, имаше късмет да бъде настанен в нова килия, когато го върнаха от Германия. Тогава България пое ангажимент да бъдат спазени всички европейски изисквания, за да го екстрадират. Няма такова условие за задържаните нашенци във Виетнам, Индонезия и други държави от Азия, където лежат над 100 българи. За тях условията в България със сигурност ще са по-добри, дори да ги вкарат в най-лошата килия.   В Италия арестуваните, които се разследват, се отвеждат директно в затворите, а не в предварителни арести. Там има отделения за обвинените преди процес и присъда. В Рим например арестуваните се отвеждат в затвора “Реджина Чели”. Предварителният арест може да продължи до 3 месеца, ако по даденото престъпление са предвидени 6 г. затвор, или до година, ако за извършеното е предвидена доживотна присъда. Затворите в Италия са винаги препълнени, много от килиите са без душове и все още се регистрират твърде много самоубийства зад решетките. Това обобщава последният доклад от април 2018 г. за условията в затворите на асоциацията “Антигоне”. За да го изготвят, нейни представители посетили 86 затвора на Апенините. От 20 г. асоциацията е оторизирана от Министерството на правосъдието да посещава 190-те италиански затвора. В най-големия затвор - “Поджореале” в Неапол, има 2200 затворници.  “В 10 от посетените от нас затвори имаше килии, в които обитателите им не разполагат дори с 3 кв. м на човек В половината от затворите килиите бяха без душове. В 4 от затворите тоалетните не бяха разделени по никакъв начин от останалата част от килията”, пише в доклада. Според асоциацията средно се пада по 1 надзирател на 76 затворници. Най-големият проблем обаче си остава препълнеността на затворите, казва асоциацията. Шампион в това отношение е затворът в Ларино, област Молизе - капацитетът му е 107 легла, а в него през март е имало 217 души. Богатата област Ломбардия е регионът с най-претъпкани затвори на Ботуша. В Комо е най-пренаселено в килиите, тъй като там винаги има 200% повече изтърпяващи присъди, отколкото е капацитетът. В критично състояние са и хигиенно-санитарните пространства, като много от душовете са напълно неизползваеми. Като цяло в Италия препълнеността на затворите е 115,2% - пада се по 1 затворник на 1000 жители. През последните две години броят затворници се увеличи с 6000 души. И всичко това, въпреки че преди 5 г. Европейският конституционен съд осъди Италия заради условията в затворите . Парадокс е, че броят на затворниците се увеличава на фона на намаляващата престъпност на Апенините. Броят престъпления, за които има заведени дела, е най-ниският от 10 г. насам. Чуждестранните затворници в Италия сега са с 2000 по-малко отпреди 10 г. Според асоциацията това показва, че няма връзка между увеличаващия се мигрантски поток и престъпността. Само през първите 3 месеца на 2018 г. е имало 11 самоубийства в затворите. През 2017 г. живота си са отнели общо 52-ма затворници Има регистрирани над 1000 опита за самоубийство. 123 затворници са починали от “естествена смърт” през 2017 г., въпреки че много често причини за нея са психическото и физическото им състояние вследствие на лошите условия. В свое писмо затворник в Белуно, област Венето, пише, че 7 месеца обитавал препълнени килии, че банята била 1 кв. м, нямало топла вода, въпреки че в областта климатът е много студен. Според него всеки ден имало самонараняване сред затворниците - “хора, които се опитват да се самоубият, поглъщайки различни предмети като батерии, нокторезачки, запалки”. В близо 70 на сто от италианските затвори не се гарантират 6 кв. м пространство на човек, което е минималният стандарт според Европейския комитет за превенция на мъченията. В 43% от килиите няма топла вода, 58 на сто нямат душ 34% от обитателите очакват окончателните си присъди. Най-голям брой от осъдените са за престъпления срещу собствеността (25%), срещу хората (17,7%), за наркотици (15%). 4,6% от осъдените са с доживотни присъди и само 0,8 на сто от тях са чужденци. Ангажирането с трудова дейност и с професионално обучение зад решетките е фундаментално - това важи за 30 на сто от затворниците. 82 на сто от тях работят за затворническата администрация (чистота, разпределяне на храната, секретариат). 5,7 квадратни метра – толкова са големи най-старите килии в предварителния арест в затвора “Моабит” в Берлин. Във всяка има креват, маса, стол и шкаф. На стената – етажерка, вляво от вратата тоалетна. Прозорците са малки и нависоко, с решетки, през тях влиза твърде малко светлина. Някои от най-малките килии през последните години са съединени, за да има повече място за хората в тях. Затворът се модернизира, макар и бавно, като целта е килиите да станат по-обширни, а тоалетните да са в отделно помещение. Сега в най-старите задържаните се хранят и ходят до тоалетна на едно и също място Не могат да правят дори и по няколко крачки, има място само да седят на стола или да лежат в леглото. При повечето вратите на килиите се държат отворени, за да могат арестантите да се разтъпкват в коридора. Ако съдията е наредил обаче да няма контакт с други обвинени, тогава арестантите стоят по 23 часа в тясната килия. Това бе причина адвокати да обвинят затвора в нарушаване на човешките права. 1 час на ден се полага за разходка в двора. В него има маси за пинг-понг. Има възможност и за занимания в останалото време - дискусионни и терапевтични групи, читалня с няколкостотин хиляди книги. За всяко занимание обаче арестантът трябва да подава писмено молба. Задържаните в предварителния арест имат право на неограничени контакти с адвокатите си.  Защитниците могат да ги посещават по всяко време Роднините обаче могат да ги виждат до 4 пъти в месеца, зависи от провинцията и нейните закони. Колети се полагат до 3 на месец. Храна е забранено да се праща, но пък тази в ареста е по-скоро добра. Сутрин се дават по три филии черен хляб и сладко, на обяд има различни видове месо – шницел, пилешко или овче с различни гарнитури и сосове. Затворниците могат да пазаруват сладки неща или плодове, но пак само с разрешение на надзирателите. Имат право и да работят срещу заплащане между 60 и 400 евро на месец. Ако бъде доказано, че са невинни, държавата ги обезщетява само с 25 евро на прекаран ден в ареста. Холандия е страната с най-нисък брой затворници на глава от населението в цяла Европа. Само 53-ма на 100 000 жители търкат наровете. Същото е положението и в предварителните арести. Причина за опразнените следствени арести е намаляването на престъпността, отказът от това срещу дребни престъпления като кражба на колело да се завеждат дела и замяната на ареста с електронна гривна. В крайна сметка се стигна дотам, че холандците обявиха някои от сградите на затворите си за продажба, тъй като не ги използват Други пък са дадени под наем на Норвегия и Белгия. Норвежците имат обратния проблем – твърде препълнени арести и затвори и затова плащат на холандците 25 милиона евро годишно, за да им ползват килиите. Превенцията е основна задача на властите в Холандия и тя явно дава резултат. През 2005 г. в затворите е имало 50 650 души, през 2016-а те са само 35 250. Крайнодесни политици като Герд Вилдерс настояват затворите да бъдат напълнени и обвинява за липсата на достатъчно арестанти полицията и съда. Според него те били твърде мързеливи и затова не си намирали достатъчно клиентела. Опасения, че ще изчезне професията им, имат и надзирателите, които подкрепят искането на Вилдерс. Условията в полицейските арести във Великобритания са добри и срещу тях рядко има оплаквания за разлика от някои затвори, които дори се смятат за опасни. Въпреки това през миналата година 23-ма души са починали по време на предварително задържане в полицейски участък. Това е най-висок брой за десетилетие и контролиращите органи планират да извършат специални проверки. По принцип престоят в английски полицейски арест може да продължи максимум две седмици, и то само по подозрения за много тежки престъпления като например тероризъм. След това заподозреният трябва да бъде осъден или пуснат под гаранция, докато съдебният процес срещу него приключи. Условията в полицейските арести се проверяват от инспектората по затворите. Неговите експерти оценяват дали задържаните са на безопасно място и дали с тях се отнасят с необходимото уважение. Резултатите от тези инспекции се публикуват на сайта на британското правителство. През 2018 г. са правени осем внезапни проверки. От публикуваните им доклади става ясно, че задържаните получават добро здравеопазване и сила се употребява само в краен случай Те могат да разчитат на уважително отношение и съчувствие от страна на полицията. Хора с умствени заболявания и деца получават специално отношение. Те не се задържат в килии, а в алтернативни и не толкова стресиращи помещения. Проверяващите обаче имат някои забележки. Например в 67% от случаите, когато се е решавало дали задържаните да бъдат освободени, те са спали и не са имали възжоност да бъдат информирани навреме за това. Полицаите невинаги са осъзнавали, че трябва да събудят пиян арестант или пък различни офицери са го надзиравали, заради което не е било възможно да установят промяна в поведението му. Недостатъчно добре се планирало и разпределението на задържаните в арестите, което водело до пренаселване в някои места. Инспекторите са открили още, че употребата на сила невинаги е била в съответствие със заплахата. Поради липсата на достатъчно персонал полицаите невинаги се отзовавали на повикванията на задържаните и понякога претърсванията им не се провеждали добре, което позволявало те да вкарат в килиите си забранени неща като наркотици. Затова се наложило двама арестанти да бъдат закарани в болница, след като се дрогирали. Инспекторите са установили, че полицейските килии са чисти, добре поддържани, но някои от тях са студени Напълно противоположна картина обаче показали проверките в британските затвори. В доклад на инспектората от миналия юли се посочва, че някои места за лишаване от свобода са в безобразно състояние и нямат място във Великобритания от XXI век. В тях съществуват насилие, убийства, самонаранявания, мизерия и лош достъп до образование В затвора в Ливърпул гъмжало от мишки, а този в Нотингам направо бил обявен за крайно опасен. Заради съкратено през последните години финансиране на много места за изтърпяване на наказания нямало достатъчно персонал и не се поддържали базисни стандарти на безопасност и приличие. Според проверяващите затворниците получавали позорни условия за живот. Хиляди от тях трябвало да споделят килии, които са направени за един човек, защото нямало достатъчно място. В тях имало мръсни тоалетни без капаци, и то в едно и също помещение, което се използва за хранене и спане. Условията били толкова ужасни, че персоналът бил изгубил възможността да прави разлика между чисто и нечисто. Прекарвали по 22 часа на ден в килиите си, което се смята за недопустимо на фона на многото програми за спорт и образование. След този доклад правителството например отне управлението на затвора в Бирмингам от частна фирма, след като бяха установени потресаващи нива на насилие и мизерия в него. Година след година САЩ излизат напред пред много по-големи държави като Индия и Китай, както и пред страни с тоталитарни режими като Русия и Филипините, с това, че имат най-високия брой на хора зад решетките. Според тазгодишния доклад на Бюрото за съдебна статистика близо 2,2 млн. души се намират в американски затвори, а задържанията годишно са 10,6 млн. Това означава, че на всеки 100 000 души, които живеят в Щатите, близо 655-има се намират зад решетките. Ако населението на американските затвори е град, то той ще бъде сред 10-те най-големи в страната, съобщава Си Ен Ен. Голямата разлика между задържани и изтърпяващи наказания се дължи на факта, че много от арестуваните биват освобождавани под гаранция, докато тече процесът срещу тях. През последните години обаче се увеличава броят на твърде бедни хора, които не могат да платят необходимата сума и остават зад решетките, докато бъдат съдени. Някои от тях разчитат на фирми, които предоставят кредити за плащане на гаранция, но условията по погасяването им са доста тежки. Често те отново биват задържани за друго престъпление и на практика не могат да изплащат своя дълг. Налага се това да правят техни близки. Оказва се, че кредитирането на гаранции е доста доходоносна схема, която води до печалба от над 2 млрд. долара всяка година.  Статистиката показва, че въпреки милионните задържания дневно американските съдилища се произнасят по около 150 000 случая, като осъдените престояват в затвор по-малко от година. Правозащитници често критикуват полицейските и прокурорските служби за твърде големия брой арестувани, които не получават присъда, но отговорът им е, че в повечето случаи това се дължи на масираната им борба с наркотиците, когато става въпрос за разплитане на огромни престъпни мрежи с много замесени лица, чиято вина невинаги може да бъде доказана в съда, но за някои от тях е добре да останат в арестите, за да не пречат на разследването.", "date": "2019.01.05", "title": "Арестуваните българи във Виетнам мечтаят за турските тоалетни на Банев и Иванчева"}
{"url": "https://www.24chasa.bg/novini/article/7229183", "text": "За националната детска болница трябва да има ясен план – като време и като действия, за да не се окаже после, че тя няма да функционира нормално. Това обяви в интервю за предаването   бившият министър на здравеопазването д-р Таня Андреева. По думите ѝ в момента се действа обратното – взима се решение и после се разсъждава. Тя смята, че предложението лечебното заведение за деца да се гради върху старото бетонно скеле на територията на Александровска болница не е удачно, защото строежът е на около 30 години. Не искам да мисля какво ще е, ако има конструктивен проблем и в този момент сградата е пълна с деца, уточни Андреева. Любовта и грижата за децата нямат цвят, напомни бившият здравен министър Относно ниската раждаемост у нас тя коментира, че проблемът не е медицински, защото от години голяма част от рисковите бременности завършват със здраво родени бебета. „Когато нямаш сигурност, по-отговорните хора се замислят дали могат да отгледат повече от едно или две деца. За да има прираст, са нужни поне 3 деца на семейство. Моите пациентки казват, че искат предвидимост, за да отгледат повече от две деца”, уточни Андреева.", "date": "2019.01.05", "title": "Д-р Таня Андреева: За националната детска болница трябва да има ясен план"}
{"url": "https://www.24chasa.bg/novini/article/7229199", "text": "Република Македония е отчела най-големия растеж на средната заплата досега, съобщи финансовият министър Драган Тевдовски, като уточни, че годишната заплата е нараснала с 5,7 процента през първите 10 месеца на 2018 г. в сравнение с растеж от 15-2 процента досега, предаде агенция МИА. В интервю за телевизия Канал 5 министърът заяви, че увеличението на заплатите и откриването на нови работни места са ключови приоритети на правителството. \"През 2018 г. икономиката се движеше напред основно благодарение на частния сектор. Средната заплата нарасна с 5,7 процента в периода януари-октомври, което е най-големият растеж спрямо предишните периоди, когато увеличението беше между 1,5 и 2 процента\", заяви Тевдовски. \"Индустрията нарасна с почти шест процента през 2018 г., износът се увеличи с двуцифрен процент, нивото на безработицата спадна до 20,8 процента и бяха открити около 14 000 работни места. Всичко това показва, че икономиката се движи в правилната посока\", подчерта министърът. Той посочи, че държавният дълг се е стабилизирал, спадайки от 48,8 процента през 2016 г. до 48,2 процента от брутния вътрешен продукт в края на 2018 г.", "date": "2019.01.05", "title": "Македонският финансов министър: Отчитаме рекорден растеж на средната заплата"}
