{"url": "https://www.24chasa.bg/novini/article/7106314", "text": "  Септември 2018 година е повратна точка в световната история - за пръв път 50% от човечеството вече са в средната класа, а бедните и хората в риск от бедност не са глобално мнозинство. Това съобщава авторитетният американски институт “Брукингс”. Според доклада на “Брукингс”, публикуван и от сайта на Световния икономически форум, 3,8 милиарда души вече покриват критерия за средна класа - домакинства, всеки от членовете на които живее средно с над 11 долара на ден. 200 милиона от тях са в графата “богати”, т.е. живеят с повече от 110 долара на ден. Възходът на средната класа идва най-вече от увеличението на доходите и консумацията в Китай и Индия, сочи анализът на “Брукингс”. Според прогнозите в доклада до 2030 г. средната класа сред световното население ще достигне 5,3 милиарда души. Този повратен момент с населението предлага големи възможности за бизнес, но е предизвикателство за политиците, е един от изводите на “Брукингс”. ", "date": "2018.10.17", "title": "Светът се преобърна, бедните намаляха"}
{"url": "https://www.24chasa.bg/novini/article/7106312", "text": "\"Нуждаем се от много повече време\", за да постигнем сделка за Брекзита, призна днес главният европейски преговарящ Мишел Барние, цитиран от Ройтерс и БТА. В същото време, в началото на срещата на върха на Европейския съюз в Брюксел, Барние обеща, че ще се работи спокойно и търпеливо по въпроса. \"Работим много през последните няколко седмици и дни и нощи с британските делегации, за да постигнем всеобхватно споразумение за оттеглянето (на Великобритания от ЕС)\", отбеляза главният европейски преговарящ. \"Все още не сме постигнали такова\", призна в същото време Барние и добави: \"Нуждаем се от време, нуждаем се от много повече време. Ще продължим да работим през следващите седмици спокойно и търпеливо\". Германският канцлер Ангела Меркел обеща да направи каквото може, за да помогне на Европейския съюз да постигне споразумение с Великобритания за Брекзита, предаде Ройтерс. Все още няма сделка, призна обаче Меркел на пристигане за срещата на върха на ЕС в Брюксел. Германският канцлер обяви, че иска \"добри отношения с Великобритания\". \"Щяхме да сме щастливи, ако сделката за излизането бе готова. Вместо това ние сме готови на 90 процента. Но аз ще се заема с въпросите в добър дух и ще опитам всичко за постигане на споразумение. Това би било най-доброто решение и за двете страни\", каза Меркел. Френският президент Еманюел Макрон увери, че \"не сме толкова далеч от сделка\". \"Постигнахме голям напредък за Брекзита, сега е време да постигнем споразумение\", отбеляза той. Австрийският канцлер Себастиан Курц, чиято страна е ротационен председател на ЕС, изрази надежда за сключване на сделка \"през следващите седмици или месеци\". \"Няма причина за драматизиране на ситуацията за Брекзита, нищо не подсказва, че преговорите ще се провалят\", подчерта Курц. Той добави, че би приветствал \"дори и малка стъпка в правилната посока\" на днешната среща на върха на ЕС.", "date": "2018.10.17", "title": "Барние: Имаме нужда от много повече време за сделка за Брекзит"}
{"url": "https://www.24chasa.bg/novini/article/7106266", "text": "Потенциалът на София са старите промишлени зони. Имаме трудната задача да трансформираме тези пространства в мултифункционални зони - не само с бизнес сгради, но и жилища, хотели и функции, които ще ги направят да живеят 24 часа. Това заяви главният архитект на София Здравко Здравков на форума “Разговори за града”, за който пристигна и главният архитект на Белград Милутин Фолич. “Важно е да направим живи пространства, защото махането на колите не пълни местата автоматично с хора”, каза той и даде пример с разширението на пешеходната зона до Съдебната палата. Искам с конкурса за пл. “Св. Неделя” да го променим, хората да отидат там, обясни Здравков. Индустрията да се измести от центъра, където градът да добие по-голяма плътност и да променим йерархията в транспорта - тези основни цели сме си поставили в развитието на Белград, разказа Фолич. За 4 г. в Белград са направени 20 000 кв. м пешеходни зони и се планират още 50 000.", "date": "2018.10.17", "title": "Старите промишлени зони - потенциалът на София за нови жилища и бизнес"}
{"url": "https://www.24chasa.bg/novini/article/7106274", "text": "Проверка на причините, довели до промяна на проекта за релсите по ул. “Граф Игнатиев” в хода на ремонта, разпореди столичният кмет Йорданка Фандъкова. Причина за инспекцията, която ще се прави от дирекция “Вътрешен одит”, са твърдения на организацията “Спаси София”, че общината неправомерно е сменила материалите за виброизолационната подложка и при ремонта се използват такива, заради които фирма, участвала в обществената поръчка, е била отстранена. Решението за преработка на проекта за релсовия път е взето от експертния съвет по устройство на територията по искане на “Столичен електротранспорт”. Възложен е нов проект, който да реши проблемите с отводняването, да промени кривите при ул. “Алабин”, така че трамваите да се разминават без светофар, и за околорелсовата еластична виброизолационна система. Това е довело до промяна на един от материалите. Процедурата при замяна е подробно разписана в Закона за обществените поръчки. Общественият интерес е да не бъде платено повече за нещо, което струва по-малко при промяна на материалите, и това е разписано като процедура в договора, написа във фейсбук столичният кмет Йорданка Фандъкова. “Причината за подмяна на проекта е, че първият имаше фрапиращи грешки и ако го бяхме изпълнили, трамваите щяха да се удрят челно”, обясни по-късно и зам.-кметът по транспорта Евгени Крусев. В договора с изпълнителя имало клауза, че в хода на ремонта възложителят - общината, може да заменя материали. Те се одобряват от строителния надзор, който прави анализ на цената. Разликата в цената на двата вида материали е 50 евроцента на кв. м, каза още Крусев. Според него е “малко странно гражданска организация да лобира за определени фирми”. “На мен ми е все едно коя фирма изпълнява ремонта. Основната ни цел е обектът да бъде изпълнен качествено и в срок”, заяви Крусев и добави, че за момента не планира да подава оставка. Общинските съветници от БСП поискаха оставката на Фандъкова. “Спаси София” пък е сезирала ОЛАФ, Сметната палата, финансовата инспекция и МВР. Във връзка със спекулации за цената и избора на материал, изпълняващ функцията на виброизолационна подложка от тип на конструкцията “плаваща плоча”, “Джи Пи Груп” държи да подчертае, че цените на различните производители при избора им са идентични. Разликата, ако има такава, е само в полза на възложителя, без това да окаже влияние на качествата на изпълнения релсов път. Предаденият ни технически проект имаше явни пропуски в целостта си, както и липсващи решения по част “Конструкции”, “Геодезия” и “Отводняване”. Той бе променен след решение на експертен съвет от 29 членове, на който бяха сравнени двата проекта, този на инж. Румен Борисов и предложението за промяна на “Транс Гео”. Възложеният ни материал за полагане - еластомерна подложка за конструкция тип “плаващи плочи”, е на водещия европейски производител Pandrol. Продуктът е нов, не е рециклиран, а суровината, от която е произведен, е получена чрез доказана и утвърдена технология на компанията. Изборът за вид и дебелина на подложката е направен на база изчисления на Pandrol, които гарантират постигането на показателите, заложени от възложителя. При избора на един производител се гарантира единна система, като тя вече е прилагана в София на релсовия път в кв. “Овча купел”, където може да се генерират реални данни за работата. Считаме, че вложеният материал е най-подходящият и най-устойчивият, предлаган за подобен тип конструкции. Изпълнителят на ремонта на бул. “К. Величков” в София ще бъде сменен, а на фирмата ще бъде наложена и глоба. Това съобщи зам.-кметът по транспорта Евгени Крусев. “Амфисия” трябваше да изгради 6 перона и делинеатори, които да разделят градския транспорт от трафика. Тестове в лаборатории показали, че делинеаторите нямат нужната устойчивост при замръзване. Довършването на ремонта ще се направи от общинската фирма “Софинвест”. Дейностите ще приключат до края на годината. Санкциите за отстранената фирма още се изчисляват, каза Крусев.", "date": "2018.10.17", "title": "Столичният електротранспорт  настоял за промяна на проекта за трамвая по “Граф Игнатиев” (Обзор)"}
{"url": "https://www.24chasa.bg/novini/article/7106324", "text": "Италианският вицепремиер и вътрешен министър Матео Салвини, който е и ръководител на крайнодясната партия \"Лига\", осъди днес в Москва \"лудостта\" на западните санкции срещу Русия и разкритикува остро Европейския съюз, предаде Франс прес, цитирана от БТА. \"Идвам, защото съм убеден, че санкциите са икономическа, социална и културна лудост\", обяви Салвини на руско-италианска бизнес среща. Казаното от Салвини предизвика аплодисменти в конферентната зала, пълна с руски и италиански предприемачи, някои от които взеха думата, за да умоляват министъра да подпомогне слагането на край на санкциите. \"Не е нормално да съм тук с вас в сряда следобед. Нормалното е вие да сте в предприятията си, а аз да съм с руският си колега, за да говорим за борбата с тероризма, киберсигурността и т. н.\", заяви Салвини, който беше приет само от руския заместник-външен министър Александър Грушко, но не и от други длъжностни лица. \"Ние сме в процес на финансиране, в опит да убедим Турция да влезе в Европа, държава, която окупира военно европейска страна от 44 години, докато \"санкционираме Русия\" за анексирането на Крим през 2014 г., подчерта Салвини и коментира, че \"това е лудост\". Турската армия е окупирала Северен Кипър, където функционира самопровъзгласилата се Севернокипърска турска република. Там са разположени около 35 000 турски военни, припомня Франс прес. По време на визита в Москва в средата на юли Салвини изрази желание да се сложи край на санкциите \"до края на годината\" и \"да не се изключва никаква възможност\" да бъдат убедени другите европейски държави да наложат вето върху подновяването им след януари догодина. Днес Салвини не назова конкретен срок, но каза, че ветото е \"карта, с която можеш да играеш само веднъж\" и че приоритетът е бил на италианската политика, разтърсена наскоро от приемането на бюджет, далеч надхвърлящ европейските параметри за 2019 година.", "date": "2018.10.17", "title": "Матео Салвини: Санкциите срещу Русия са икономическа и социална лудост"}
{"url": "https://www.24chasa.bg/novini/article/7106168", "text": "До 10 г. затвор и глоба до 100 000 лв. заплашват производители и търговци на алкохол и цигари, които не притежават лиценз. Този нов текст в Наказателния кодекс бе приет на първо четене от правната комисия в сряда. Той бе подкрепен от 14 депутати от ГЕРБ, БСП, “Обединени патриоти” и ДПС. Против беше само “Воля”. Промяната бе внесена на 9 октомври от лидера на парламентарната група на ГЕРБ Цветан Цветанов, шефът на правната комисия Данаил Кирилов и колегите им от “Обединени патриоти” Христиан Митев и Емил Димитров. Преди месец пред комисията за борба със сивата икономика главният прокурор Сотир Цацаров обясни, че в НК е предвидено наказание само за търговци на нелегални акцизни стоки, но не и за производителите им. Няма наказания и за тези, които произвеждат машини и суровини за нелегално производство. Затова, с нов текст се предвижда с до 3 г. затвор да се наказва държането или укриването на технически средства, за които се знае, че може да послужат за нелегално производство. Терминът “продава акцизни стоки  без бандерол” се заменя с “разпространява”, което според Цацаров има по-широк смисъл. Поправките предвиждат също да се увеличи от 8 на 10 г. затвор максималното наказание, когато престъплението е извършено повторно от двама или повече души или когато незаконният алкохол или цигари са в големи количества.", "date": "2018.10.17", "title": "Правната комисия: 10 г. затвор за производство на  нелегални цигари и алкохол"}
{"url": "https://www.24chasa.bg/novini/article/7106254", "text": "Президентът на САЩ Доналд Тръмп заяви, че не прикрива Саудитска Арабия във връзка с изчезването на журналиста Джамал Кашоги, предаде Ройтерс, цитирана от БТА. Тръмп каза, че е изискал от Турция аудио- и видеоматериали по случая, ако има такива. По-рано президентът на САЩ каза, че не желае да се дистанцира от Саудитска Арабия, въпреки продължаващата загриженост за Кашоги, и повтори, че се надява, че саудитските лидери от кралското семейство не са замесени в изчезването на журналиста. \"Не искам да върша това\", каза Тръмп в интервю по телевизия Фокс, в отговор на въпрос дали САЩ ще скъсат с ключовия си съюзник от Персийския залив. \"Ще разберем какво се е случило. Надявам се, че кралят и престолонаследникът не са били в течение, това е много важен фактор за мен\", каза той. Тръмп подчерта, че САЩ имат нужда от Саудитска Арабия в борбата срещу тероризма, предаде Франс прес. \"Имаме нужда от Саудитска Арабия в борбата с тероризма, с всичко, което се случва в Иран и другаде\", обяви американският президент по телевизионния канал Фокс бизнес. Той подчерта колко важни са за американската икономика договорите с Рияд за оръжейни доставки. Пред репортери в Белия дом Тръмп каза, че САЩ са поискали от Турция аудио и видео материали, които може да са свързани с изчезването на Кашоги след влизането му в саудитското консулство в Истанбул. Вчера американският президент предупреди, че не трябва саудитските лидери предварително да бъдат обявявани за виновни в случая. Днес Тръмп каза още, че до края на седмицата вероятно ще разбере какво точно се е случило с Джамал Кашоги.", "date": "2018.10.17", "title": "Тръмп: До края на седмицата ще знам какво ще е случило с Кашоги"}
{"url": "https://www.24chasa.bg/novini/article/7106247", "text": "Британската министър-председателка Тереза Мей каза днес, че вярва, че споразумение за Брекзит е постижимо, ако двете страни работят \"усилено\" през следващите дни и седмици, предаде Ройтерс. \"Това, което видяхме, е, че разрешихме повечето от проблемите в споразумението за напускане. Все още стои въпросът за северноирландското препятствие... като работим усилено и в тясно сътрудничество, можем да постигнем това споразумение\", каза Мей пред репортери при пристигането си на срещата на високо равнище на Европейския съюз в Брюксел, цитирана от БТА. По-късно тази вечер Мей ще говори на работната вечеря на лидерите от ЕС. Мей каза, че \"всички около масата\" желаят споразумение за добре организирано напускане. Очакванията за пробив на срещата в Брюксел бяха попарени през почивните дни, когато преговарящите не успяха да се договорят по условията, припомня Асошиейтед прес.", "date": "2018.10.17", "title": "Тереза Мей: Сделката за Брекзит е постижима"}
{"url": "https://www.24chasa.bg/novini/article/7106262", "text": "Ще настоявам да не се промени координацията между европейските институции. Няма как да се подготвим за вариант, ако няма сделка за Брекзит. И в САЩ се готвиха за урагана Майкъл, но стотици са изчезнали. Това заяви премиерът Бойко Борисов, който пристигна Брюксел за редовното заседание на ЕС. \"Не мога да предизвестя изхода на този съвет сега. Едно голямо \"Извинявай\" от всички, защото на базата на фалшиви публикации се направиха коментари за България\", каза още той. \"Мисля, че сега всички ще си пуснат туитове. В защитата на Орбан, казах, че за някои негови изказвания съм бил против\", допълни Борисов. \"Да не повтарям упреците ми към него. Много от партиите се опитваха да използват политически бруталния случай с убийството в Русе. Имаше голямо извинявай и от страна на Вебер, и от другите колеги\", заяви Борисов Премиерът Бойко Борисов заяви, попитан дали България ще прогони руски дипломати заради случая \"Скрипал\", че \"към този момент това не стои на дневен ред, но много внимателно, с пълния обем енергия на службите, работим по всеки сигнал по всички тези въпроси\", предава БТА. Това, че работим активно и прецизно с нашите евроатлантически партньори и служби, и когато има подобни деяния, извършени с разобличавания и кибератаки, и подобни действия, много внимателно ги наблюдаваме. Няколко пъти преди европредседателството кибератаките срещу Министерския съвет и основни министерства бяха ужасни. Един петък, за да не заразят цялата система, ги накарах да изключат машините от контактите, за да предотвратим такъв набег, разказа премиерът.", "date": "2018.10.17", "title": "Борисов: Много от партиите се опитваха да използват бруталния случай с Виктория (Снимки, видео)"}
{"url": "https://www.24chasa.bg/novini/article/7106255", "text": "Германските власти предадоха задържания в страната 21-годишния Северин Красимиров, обвиняем за убийството на журналистката Виктория Маринова. Той ще бъде конвоиран до следствения арест в Русе. Колата тръгна от летище София към крайдунавския град в 18:42 часа - точно 20 минути след кацането на самолета от Франкфурт в столицата ни. В Русе прокуратурата ще поиска постоянен арест за 21-годишния мъж, който изнасилил журналистката, след като я убил.                                                                                                                                                                                                                                                                                                                       ", "date": "2018.10.17", "title": "Северин скри лицето си при кацането в България. Вижте го (Снимки)"}
{"url": "https://www.24chasa.bg/novini/article/7106264", "text": "Във връзка със спекулации за цената и избора на материал, изпълняващ функцията на виброизолационна подложка от тип на конструкцията “плаваща плоча”, “Джи Пи Груп” държи да подчертае, че цените на различните производители при избора им са идентични. Разликата, ако има такава, е само в полза на възложителя, без това да окаже влияние на качествата на изпълнения релсов път. Предаденият ни технически проект имаше явни пропуски в целостта си, както и липсващи решения по част “Конструкции”, “Геодезия” и “Отводняване”. Той бе променен след решение на експертен съвет от 29 членове, на който бяха сравнени двата проекта, този на инж. Румен Борисов и предложението за промяна на “Транс Гео”. Възложеният ни материал за полагане - еластомерна подложка за конструкция тип “плаващи плочи”, е на водещия европейски производител Pandrol. Продуктът е нов, не е рециклиран, а суровината, от която е произведен, е получена чрез доказана и утвърдена технология на компанията. Изборът за вид и дебелина на подложката е направен на база изчисления на Pandrol, които гарантират постигането на показателите, заложени от възложителя. При избора на един производител се гарантира единна система, като тя вече е прилагана в София на релсовия път в кв. “Овча купел”, където може да се генерират реални данни за работата. Считаме, че вложеният материал е най-подходящият и най-устойчивият, предлаган за подобен тип конструкции.", "date": "2018.10.17", "title": "“Джи Пи Груп”: Цените на производителите бяха идентични"}
{"url": "https://www.24chasa.bg/novini/article/7106287", "text": "Британската полиция извърши контролирана експлозия на подозрителен пакет, забелязан от граждани в градина близо до парламента в центъра на Лондон, предаде Франс прес, като цитира говорител на Скотланд ярд. Намиращ се на мястото журналист от АФП е видял специализиран робот за дистанционно обезвреждане на бомби. Полицията е получила сигнал за подозрителен пакет в Имбанкмънт гардънс в 15:40 ч. (17:40 ч. българско време), съобщи говорителят на Скотланд ярд. Около парка беше установен периметър за сигурност и съседните улици бяха затворени, съобщава БТА. През март миналата година 52-годишен британец, приел исляма, извърши атентат в района около парламента, прегазвайки пешеходци на Уестминстърския мост. Отговорност за атаката, при която загинаха петима души, пое групировката \"Ислямска държава\". Нападателят беше убит от въоръжен полицай. През август тази година трима души при друга атака близо до британския парламент бяха ранени, с автомобил. Извършителят е живеещ в Бирмингам мъж от судански произход, който беше арестуван и обвинен в опит за убийство.", "date": "2018.10.17", "title": "Подозрителен пакет до британския парламент вдигна полицията на крак (Снимки)"}
{"url": "https://www.24chasa.bg/novini/article/7106214", "text": "Депутатите на НФСБ снеха доверието си от Волен Сидеров като председател на парламентарната група на “Обединени патриоти”. Решението бе оповестено от зам.-шефа на ПГ Валентин Касабов. НФСБ ще иска оставката на Сидеров от поста още на следващия коалиционен съвет. Причина са слайдовете от името на Сидеров на черния екран на спряната тв “Алфа” срещу Валери Симеонов. В понеделник телевизията на “Атака” спря, дори СЕМ не разбра защо. На екрана ѝ се появи надпис “Питайте правителството”. В сряда пък се въртяха 4 слайда с обвинения към вицепремиера и лидер на НФСБ, че е човек на Сорос и атакува православието. Първоначално хората на Симеонов обясниха, че няма да напускат групата на ОП, а ще ги представляват Валентин Касабов и Борис Ячев. И увериха, че това не води до разпад на управляващата голяма коалиция. Часове по-късно обаче самият Валери Симеонов обяви в Пловдив, че не е изключено НФСБ да си тръгне от “Обединени патриоти”. Освен това отива сама на евровота. Евроизборите той посочи като най-вероятна причина за поведението на Сидеров - нямало да се изпълни желанието му да води листата на ОП. Атаката привечер продължи Валентин Касабов. “Лицето Сидеров поне веднъж в месеца ходи на справка в Сараите”, заяви той в предаването “Лице в лице” по bTV. “Не съм стъпвал в Сараите на Доган”, реагира Волен във фейсбук и призова НСО и ДПС да потвърдят това. Закани се да съди Касабов за уронване на престижа. ВМРО няма да вземе страна в спора между партньорите си и ще направи пореден опит да ги помири. Незряло е да се руши постигнатото, коментира депутатът Искрен Веселинов. ВМРО вярва в “държавническото начало на партньорите” и призовава да се преодолеят различията, за да остане правителството стабилно. Никой от “Обединени патриоти” не е казал, че се оттегля от ангажимента си към управлението и 4-годишния мандат, увери и лидерът на ПГ на ГЕРБ Цветан Цветанов. Той не скри, че е притеснен от скандалите в малката коалиция, но отказа да коментира в детайли с обяснението, че партньорите трябва да говорят помежду си, а не чрез медиите. “Има много теми, при които всеки отстоява различна теза, но различното мнение не означава по никакъв начин разпад на коалицията. Към настоящия момент няма партия, която да се отказва от ангажиментите под коалиционното споразумение и управленската програма”, декларира той. Депутатите от “Атака” вчера не дойдоха в парламента. Докато из кулоарите бушуваха тези страсти, стана ясно, че Сидеров се стяга за Кишинеу, където “Атака” ще подаде документи за членство в Алианса на консерваторите и реформистите. Пътуването е по покана на евродепутата Николай Бареков, който е в ръководството му. Не сме хора на Путин, Симеонов да се успокои, посъветва Бареков. Сидеров пък обясни пред БНТ, че решението на депутатите от НФСБ няма правна стойност. “Алфа” вчера възобнови предаванията си без никакви обяснения защо бе спряла. ", "date": "2018.10.17", "title": "НФСБ гони Волен като шеф на групата,  но няма да цепи управляващата коалиция (Обзор)"}
{"url": "https://www.24chasa.bg/novini/article/7106270", "text": "Идеята старият еврейски квартал в София да стане творческа зона получава сериозна подкрепа сред собствениците на търговски обекти и посетителите на “квАРТал Фестивал”. Това показва проучване на Института за пазарна икономика, направено с подкрепата на програма “Европа” на Столичната община. Големият плюс в развитието на пространството между булевардите “М. Луиза”, “Сливница”, “В. Левски” и “Дондуков” като район на творчески индустрии е, че инициативата идва от самите хора от квартала. За творческия му облик допринася фестът, който се прави от 3 г. В квартала има над 1000 обекта, 200 от тях му придават характерен облик. 59% от анкетираните собственици и управители посочват централната локация за най-голямо предимство. А липсата на зелени площи и лошата инфраструктура - за най-големите предизвикателства. 1/3 от обектите, с които “Алфа Рисърч” прави анкетите, са отворени през последните 3 г., което е знак за оживление в квартала. 82% твърдят, че има ръст в привличането на клиенти. Одобрението на идеята районът да стане целогодишен творчески квартал сред посетителите на фестивала е на практика единодушно - 79% напълно одобряват и още 20% по-скоро да. 25-30% го определят като “артистичен”, “алтернативен”, но и “западнал”. Според доклада трябват още усилия за популяризиране на района и привличане на посетители отвън.", "date": "2018.10.17", "title": "Старият еврейски квартал на София става артзона"}
{"url": "https://www.24chasa.bg/novini/article/7106042", "text": "Саудитският журналист Джамал Кашоги е ликвидиран за седем минути, след като му рязали пръстите в консулството на Саудитска Арабия в Истанбул, а после бил и обезглавен, разкри турски източник, цитиран от в. “Хюриет”. Той чул 11-минутен аудиозапис с моменти преди и след убийството на Кашоги. Журналистът е в неизвестност от 2 октомври, когато влязъл в консулството, за да получи документи за предстоящата си женитба. С влизането си в сградата Кашоги бил хванат и завлечен в една стая. На записа саудитският генерален консул Мохамад ал Отайби казва: “Направете това отвън, ще ми докарате ядове”, а глас го предупреждава: “Ако искаш да живееш, когато се върнеш в Саудитска Арабия, мълчи”. Това накарало консула да напусне стаята. Инквизиторите на Кашоги му рязали пръстите един по един, за да признае, че е чужд шпионин. Той обаче категорично отричал и тогава бил обезглавен. В сградата имало крясъци преди това. Те спрели, когато Кашоги бил упоен с неизвестно вещество. “Тялото на мъжа е било разчленено за седем минути и тленните останки на журналиста са били изхвърлени в канализацията”, пише в. “Хюриет”. За убийството на Кашоги Рияд изпратил 15-членен екип с частен самолет в Истанбул. Той бил ръководен от Салах ал Тубайги, шеф на отдела за съдебна медицина към саудитското ведомство за сигурност. Тубайги започнал да реже тялото на журналиста, докато бил жив. Той си сложил слушалки, пуснал си музика и посъветвал другите членове на екипа да стори същото. “Когато правя това, обичам да слушам музика”, казал Тубайги. Турски източник каза пред в. “Ню Йорк таймс”, че Тубайги бил оборудван с трион за кости в Истанбул. През 2014 г. в интервю той се похвалил, че има мобилна клиника, която му позволява извършване на аутопсия за 7 минути. В случая бил замесен и близкият до престолонаследника принц Мохамед бин Салман - Махер Абдулазис Мутреб, съобщи “Ню Йорк таймс”. Той бил служител в посолството във Великобритания през 2007 г. и разполагал с дипломатически паспорт. Мъжът бил неофициален бодигард на принца. 11 от 15-те заподозрени от турските власти саудитци са свързани със службите за сигурност на Рияд, пише в. “Вашингтон пост”. Веднага след разпространяването на новината, че при обиска в консулството във вторник са открити доказателства за престъплението, саудитският консул хванал първия самолет и напуснал Турция. По време на 9-часовия обиск от турската полиция били иззети доказателства, които били натоварени в 2 камиона. Турция поиска в сряда да влезе и в резиденцията на саудитския консул в Истанбул във връзка с изчезването на журналиста. Единадесетчленен разследващ екип от Саудитска Арабия пристигна в сряда в резиденцията на консула, за да търси доказателства за изчезването на Кашоги. Журналистът пишеше за в. “Вашингтон пост” и критикуваше саудитския кралски двор. След визита в Рияд държавният секретар на САЩ Майк Помпейо се срещна с турския президент Реджеп Ердоган на летището в Анкара. Двамата разговаряли 40-минути за съдбата на Кашоги. Престолонаследникът и баща му крал Салман отричат да знаят нещо за съдбата на журналиста и продължават да твърдят, че той е напуснал свободно консулството в Истанбул.  Президентът на САЩ призова да не се избързва с обвиненията срещу Рияд за изчезването на саудитския журналист, съобщи Ройтерс. “Мисля, че първо трябва да разберем какво се е случило. Пак се почва с - нали знаете, виновен до доказване на противното. Това не ми харесва. Току-що преминахме през това със съдия Кавано и той бе невинен, що се отнася до мен”, каза Тръмп. Той добави, че саудитският престолонаследник Мохамед бин Салман не знае какво се е случило в консулството преди 2 седмици. Тръмп отказа да спре оръжейните доставки за Саудитска Арабия заради случая. Според него, ако това стане, Рияд ще закупи оръжие от Русия или от Китай. Турски медии пък пишат за завой в мнението от страна на президента на САЩ, който първоначално предупреждаваше, че ако твърденията за убийството на журналиста се окажат верни, Саудитска Арабия ще бъде наказана от Вашингтон. Когато обаче и Рияд заяви, че е готов да отвърне на евентуални мерки, Тръмп омекнал и обвързал престъплението със “свирепи убийци”. “Европа може да се наложи да промени отношенията си със Саудитска Арабия в зависимост от изхода от разследването за изчезването на журналиста Джамал Кашоги”, заяви съюзник на канцлерката Ангела Меркел. Според говорителя на германските консерватори Юрген Харт има доста противоречива картина за Рияд заради случая. Шефката на Международния валутен фонд Кристин Лагард отложи планирано пътуване до Близкия изток, включващо и инвестиционна конференция в Рияд. Германският външен министър Хайко Маас също отложи визита в Саудитска Арабия заради Кашоги. Министрите на външните работи на страните от Г-7 пък изразиха силно безпокойство от изчезването на саудитския журналист и заявиха, че от виновните трябва да бъде потърсена отговорност. Те поискаха Саудитска Арабия да проведе пълно, достоверно, прозрачно и бързо разследване.", "date": "2018.10.17", "title": "Кашоги обезглавен и  нарязан за 7 минути (Обзор)"}
{"url": "https://www.24chasa.bg/novini/article/7106143", "text": "Тренировъчен лагер на сомалийската ислямистка групировка \"Аш Шабаб\" е бил почти напълно унищожен при американски въздушен удар, предаде Асошиейтед прес, цитирайки представители на сомалийските разузнавателни служби. Няколко ракети били изстреляни в петък по лагера от два американски безпилотни летателни апарата. Броят на убитите надхвърля 75. Някои от обучаваните в лагера екстремисти били подготвяни за самоубийствени нападения срещу сомалийските сили за сигурност и бази на Африканския съюз в страната. Други били подготвяни за сухопътни атаки в Централна и Южна Сомалия. Това е бил най-големият американски въздушен удар срещу \"Аш Шабаб\" в Сомалия от близо една година, отбелязва АП.", "date": "2018.10.17", "title": "Американски въздушен удар унищожи лагер на \"Аш Шабаб\" в Сомалия"}
{"url": "https://www.24chasa.bg/novini/article/7106123", "text": "Министерството на отбраната на Словакия обяви днес, че страната ще запази военното си присъствие в Ирак, предаде Асошиейтед прес, цитирана от БТА. Словашкото правителство е одобрило план за разполагането догодина в близкоизточната държава на 42 войници и военни полицаи. Те ще помагат за обучаването на иракските сили за сигурност в сътрудничество с военни от Италия и САЩ от мисията на НАТО. В съобщението се уточнява, че словашките военни няма да участват в бойни операции, а само ще съветват иракските сили в борбата им с групировката \"Ислямска държава\". Решението на правителството трябва да бъде одобрено от парламента, в който управляващата коалиция разполага с мнозинство, отбелязва АП. Агенцията припомня, че тази година контингентът на Словакия в натовската мисия в Ирак възлиза на 25 човека.", "date": "2018.10.17", "title": "Словакия реши да продължи участието си в \nмисията на НАТО в Ирак"}
{"url": "https://www.24chasa.bg/novini/article/7106127", "text": "Цъфнали вишневи дървета по традиция бележат настъпването на пролетта в Япония, но тази година се забелязват и през есента, предаде Франс прес. Става въпрос за рядък феномен, увериха метеоролози. Този необичаен цъфтеж може да е вследствие на метеорологичната обстановка през 2018 г., свързана с активен сезон на тайфуните, предава БТА. Над 300 души в страната са сигнализирали, че в съседство има цъфтящи вишневи дървета, показват резултатите от анкета. Според експерта Хироюки Вада от Асоциацията на цветарите в Япония, изненадващият цъфтеж на вишневи дървета може да е свързан с капризи на времето. \"Силни бури станаха причина да паднат листата на дърветата и това обикновено отключва реакция, която потиска цъфтежа им до пролетта - поясни той. - Но след това имаше няколко необичайно горещи дни, които може да са довели до \"объркването\" им и да са предизвикали цъфтежа им. Това се е случвало и преди, но не в подобни мащаби.\"", "date": "2018.10.17", "title": "Рядък феномен - вишневи дървета цъфнаха в Япония през есента"}
{"url": "https://www.24chasa.bg/novini/article/7106130", "text": "Искам да насърча съседите да продължат смело и решително да изпълняват задълженията по историческото Преспанско споразумение, защото няма да имат друга възможност, заяви гръцкият премиер Алексис Ципрас, след като прие оставката на външния министър Никос Кодзиас, предаде агенция МИА, цитирана от БТА. В четириминутното си изявление, излъчено по националната телевизия, Ципрас предаде послания не само към Република Македония, но и към гърците и към членовете на своето правителство. Насърчавайки съседите да гласуват поправки в конституцията, произтичащи от Преспанското споразумение за преименуването й в Република Северна Македония, Ципрас още веднъж подчерта, че Гърция няма да приеме интеграцията на съседната страна в която и да е международна организация, в която Гърция вече членува /в случая в Европейския съюз и НАТО/ под старото име Република Македония. Ципрас обясни, че \"с болка в сърцето\" е приел оставката на Кодзиас, но изтъкна, че това решение и решението да поеме лично външното министерство, означава, че няма да толерира \"никаква лична стратегия в националната линия на страната\" и същевременно няма да позволи някой съзнателно или несъзнателно да застраши излизането на страната от кризата.", "date": "2018.10.17", "title": "Ципрас насърчи Македония да изпълни задълженията си по Преспанското споразумение"}
{"url": "https://www.24chasa.bg/novini/article/7106142", "text": "Годишната инфлация в ЕС е останала стабилна през септември на равнище 2,2 на сто (спрямо 1,8 на сто преди година), а в еврозоната е нараснала до 2,1 на сто спрямо 2 процента през август (спрямо 1,5 на сто преди година), сочат данни на Евростат. България е сред страните с най-голямо покачване на показателя (3,6 на сто спрямо 3,7 на сто през август). Изпреварват я Румъния (4,7 на сто) и Унгария (3,7 на сто). Най-слаб растеж на инфлацията на годишна основа отчитат Дания (0,5 на сто), Гърция (1,1 на сто) и Ирландия (1,2 на сто), предава БТА. През септември 2018 година най-много за покачването на годишната инфлация да допринесли енергията, услугите, храните и алкохолът и тютюневите изделия, както и промишлените стоки извън енергията", "date": "2018.10.17", "title": "Евростат: Стабилна годишна инфлация в ЕС, България е сред страните с най-голямо покачване"}
{"url": "https://www.24chasa.bg/novini/article/7106156", "text": "Изказвам своите най-искрени съболезнования към роднините и близките на загиналите в атентата в Крим. Моля се за живота на ранените. Това написа във фейсбук профила си Цветан Цветанов.  Тероризмът е най-страшното явление на 21 век, затова основен приоритет на всяка една държава трябва да бъде опазването на сигурността на гражданите й, допълва Цветанов.", "date": "2018.10.17", "title": "Цветанов изказа съболезнования към близките на загиналите в атентата в Крим"}
{"url": "https://www.24chasa.bg/novini/article/7106206", "text": "Съветникът на президента Реджеп Тайип Ердоган Илнур Чевик направи шокиращо изявление във връзка с изчезването на саудитския журналист Джамал Кашоги от консулството на Рияд в Истанбул. Чевик заяви, че саудитският крал Салман благодарил на Ердоган затова, че Анкара не е ровила надълбоко за разкриване на случая и по този начин е помогнала за имиджа на саудитския крал. В интервю за в. \"Йени Бирлик\" съветникът на турския президент твърди, че изчезването на Кашоги в саудитското консулство в Истанбул е вкарало в задънена улица режима в Рияд, информира БТА. По думите му престолонаследникът принц Мохамед бин Салман, за когото казва, че \"си разигравал коня в родината си и в Близкия изток\", потънал в дълбоко мълчание по случая Кашоги и на преден план излязъл крал Салман в качеството му на човек, който ще разреши скандала. Той обсъждал с американския президент Доналд Тръмп как да решат скандалната ситуация. Тръмп бил наясно, че става дума за убийството на журналиста, но извършителите са действали без знанието на краля, т.е. извършено било от \"саудитски хулигани\". \"Анкара и саудитският престолонаследник не се обичат, понеже същият в съюз с ОАЕ плетe заговори срещу Турция, подпомага Кюрдската работническа партия /ПКК/ и сирийските бунтовници от Партия на демократичния съюз /ПДС/. Но Анкара, вместо да задълбочи разследванетона по случая Хашоги, което ще даде повод светът да скочи срещу Рияд, предпочела да се покаже лоялна към саудитската кралска династия и поради тази причина помагала на краля Салман, като не се задълбочава много в разследването. Крал Салман благодари на Ердоган като на приятел\", коментира президентският съветник. В същото време продължава разследването на турските власти на случая с изчезването на Хашоги. Според близкия до правителството вестник \"Йени Шафак\" Кашоги е бил жестоко измъчван в консулството, след което е бил умъртвен. Пак според медиите саудитският генерален консул в Истанбул, за когото бе съобщено, че е заминал за Рияд, всъщност е бил отстранен от длъжност.", "date": "2018.10.17", "title": "Съветник на Ердоган: Тръмп е бил наясно за убийството на Кашоги"}
{"url": "https://www.24chasa.bg/novini/article/7106224", "text": "Земя на красивите коне” - това означава в превод от персийски Кападокия. Уникалното място с причудливи скални образувания, формирани през хилядолетията от влиянията на бушували вулкани, ветрове и атмосферни условия, тези дни е територия на знакова българска изложба. Тя представя български обекти - паметници на културата под закрилата на ЮНЕСКО. Самата Кападокия е център на ранното християнство, родното място на св. Георги Победоносец и своеобразен музей на открито под егидата на ЮНЕСКО. Именно това е гостоприемният декор за Рилския манастир, уникалните стенописи на Боянската църква, Казанлъшката гробница, Тракийската гробница в Свещари, Скалните църкви в с. Иваново, известни като “Българската Кападокия”. Всички те са представени под формата на 16 голямоформатни фотографии, дело на един от популярните български фотографи - Александър Нишков. “Решението да покажем тази изложба в Кападокия е натоварено с много символи. Мирното съжителство на религиите, обменът между културите, толерантността към различията и взаимното уважение към традициите са базови общочовешки ценности, които България и Турция споделят. Тази експозиция показва наличието на отлично сътрудничество в областта на културата между двете държави”, заяви българският посланик в Анкара Надежда Нейнски, по чиято инициатива се организира изложбата. На откриването на изложбата бе и зам.-министърът на културата Амелия Гешева. “В днешния забързан свят всички имаме нужда от това да знаем откъде идваме, каква е нашата идентичност. Ето защо опазването на културното наследство е не само поглед върху историята, но и поглед към бъдещето. Убедена съм, че в Европейската година на културното наследство тази изложба предоставя възможност на посетителите да научат повече за България”, заяви зам.-министърът. От българското посолство в Анкара са убедени, че подобни инициативи активизират не само културните, но и туристическите и икономическите връзки между двете държави и са в основата на добрите дипломатически и политически взаимоотношения между България и Турция. “Всеки ден в Кападокия идват над 5000 туристи от цял свят. Надяваме се, че ще провокираме техния интерес към България като европейска туристическа дестинация с редки образци на тракийското и средновековното християнско изкуство”, отбелязва още посланик Нейнски. Инициативата е част от серия прояви на българското посолство в Централен Анадол, които доразвиват сътрудничеството с администрациите в района и поддържат непосредствен контакт с българската общност там, с местните културни дружества, гражданите и гостите на Турция. Изложбата “Паметници на културата под закрилата на ЮНЕСКО” е реализирана в сътрудничество с кмета на Ючхисар Али Карааслан, а на откриването присъстваха заместник областният управител, ректорът на местния университет, както и представители на Асоциацията на турските износители – сдружение на едрия турски бизнес, в който членуват фирми от всички сфери на турската икономика, включително туристическият бранш. През празничния уикенд на 26-29 октомври, когато е и официалният празник на Турция, експозицията ще бъде изложена в Подземния град в Каймаклъ – обект на Световното културно наследство на ЮНЕСКО и сред петте най-посещавани туристически дестинации на Турция.", "date": "2018.10.17", "title": "Български паметници на културата под закрилата на ЮНЕСКО в Кападокия"}
{"url": "https://www.24chasa.bg/novini/article/7105923", "text": "Експерти са открили второ взривно устройство сред личните вещи на младежа, който днес уби с пушка най-малко 18 човека в техникум в кримския град Керч. Това съобщиха източници от силовите структури в региона, цитирани от ТАСС. Според тях устройството е било обезвредено, но \"взривотехническите работи\" на местопроизшествието продължават. РИА \"Новости\", цитирана от Ройтерс, също съобщи за открита втора неизбухнала бомба във вещите на заподозрения 18-годишен стрелец Владислав Росляков. След като е влязъл в сградата, той открил огън по ученици, след което се самоубил. Преди това властите съобщиха, че по време на нападението в кафенето на сградата е избухнала друга бомба, предава БТА От Следствения комитет на Руската федерация казаха, че проверяват дали за извършването на престъплението са допринесли действията на други лица, под чието влияние е попаднал младежът, или престъплението се дължи на нечие бездействие. По последни данни при стрелбата в Керченския политехнически колеж са били убити общо 19 и ранени над 50 човека, които са настанени в болници. Наказателното дело по случая беше първоначално по член за \"Терористичен акт\", но после бе променено по член \"Убийство\".", "date": "2018.10.17", "title": "Експерти откриха бомба в колежа в Керч, проучват я (Обновена+Снимки)"}
{"url": "https://www.24chasa.bg/novini/article/7106222", "text": "Самоубийствен атентат бе извършен днес близо до най-голямата военна база на САЩ в Афганистан, предаде Ройтерс, като се позова на представители на властите. Двама цивилни афганистанци са били убити и още толкова - ранени. Пострадали са и най-малко трима чуждестранни войници. Засега няма съобщения от каква националност са те, предаде БТА. Мишена на атентатора самоубиец са били чуждестранни войници, патрулиращи край базата Баграм, в източната афганистанска провинция Парван. Талибаните поеха отговорност за нападението. Засега няма коментар от страна на силите на НАТО. Пострадалите цивилни са две жени, които са били откарани в базата Баграм, за да получат медицинска помощ. Базата, намираща се близо до афганистанската столица Кабул, често става обект на нападения от страна на талибаните, които се борят за налагане на строга версия на ислямския закон в страната, която управляваха до инвазията на водени от САЩ сили през 2001 година. НАТО официално приключи бойните си операции в Афганистан през 2014 г. и оттогава ситуацията в страната в областта на сигурността се влоши, отбелязва Ройтерс.", "date": "2018.10.17", "title": "Самоубийствен атентат в Афганистан, двама са убити, има ранени и чужди войници"}
{"url": "https://www.24chasa.bg/novini/article/7106125", "text": "Близките на починал, който преди смъртта си е заявил желание да стане донор на органи, да не могат да отменят волята му. Такава спешна промяна в закона за донорството обеща премиерът Бойко Борисов в сряда на среща със семейството на Адриан Петков. 29-годишният мъж почина в събота, след като в продължение на 8 месеца чака трансплантация на бял дроб. След смъртта му от здравното министерство обявиха, че България е извън организацията Евротрансплант заради недостатъчно донори на органи. Промяната в закона ще бъде подготвена от експертите на здравното министерство, а в парламента ще бъде внесена от шефката на здравната комисия Даниела Дариткова. Това обявиха тя и здравният министър Кирил Ананиев, които също участваха в срещата с близките на Адриан. За да стане България член на Евротрансплант, страната ни а сега са под 10, обясни Ананиев. “Ако съберем необходимото донорство, можем да ползваме клиниките в Европа, които са на много високо равнище. Започнали сме работа по този въпрос и по изграждането на капацитет у нас, но той отнема продължително време. Разпоредил съм да направим регистър на всички хора, които имат нужда от белодробни трансплантации, така че те да бъдат наблюдавани през цялото време и да имаме пълна информация за състоянието им по всяко време”, каза той. а в същото време особено след катастрофи или подобни инциденти може да се направи така, че много човешки животи да бъдат спасени. Седнете, отворете темата, още веднъж ви казвам, и вземете най-правилното решение, за да не се стига хора да чакат с месеци за донор с мисълта, че всеки ден ти е предпоследен, ако не се намери такъв”, обърнал се Борисов към здравния министър, става ясно от разпространена стенограма на правителственото заседание. “Хората трябва да разберат колко е важно да не погребваме шансовете на другите. Съгласни сме да работим за хората, чакащи трансплантации. Но първо трябва да обърнем внимание на българското, а след това и на другите решения. Трябва да вземаме пример от братчето ми и от хората, които бутат нещата, за да стават. Не трябва нещата да са “болен здрав носи”, каза след срещата Алберт Попов, брат на починалия Адриан. Здравното министерство ще организира и кампания за насърчаването на донорството, обяви Ананиев. Освен това медицински одит ще направи трансплантации за периода 2016-2018 г., за да се намери виновникът за смъртта на Адриан.", "date": "2018.10.17", "title": "Спешно поправят закон – близки да не отменят волята на починал да дари органите си"}
{"url": "https://www.24chasa.bg/novini/article/7106241", "text": "Малка група турски следователи правят оглед на саудитското консулство в Истанбул днес, съобщи Ройтерс, като се позовава на фоторепортер на агенцията. Това е втори обиск в сградата на консулството тази седмица след изчезването на саудитския журналист Джамал Хашоги преди две седмици, предаде Ройтерс, цитирана от БТА. Претърсването в консулството изглежда, че е съсредоточено основно върху задния двор, посочи фоторепортерът. В понеделник вечерта турската полиция влезе за първи път в саудитското консулство и извърши обиск, продължил девет часа. Турски полицаи започнаха днес претърсване и на резиденцията на саудитския консул. Саудитският журналист Хашоги в неизвестност от 2 октомври, откакто влязъл в саудитското консулство в Истанбул, за да получи документи за предстоящата си женитба. Има подозрения, че Хашоги, критично настроен към властта в Рияд и пишещ най-вече за в.\"Вашингтон пост\", може да е бил убит в консулството.", "date": "2018.10.17", "title": "Турски следователи правят за втори път оглед на саудитското консулство в Истанбул"}
{"url": "https://www.24chasa.bg/novini/article/7106245", "text": "Турска метеорологична служба предупреди днес, че утре се очакват пясъчни бури в редица окръзи в Югоизточна Турция, съобщи турската телевизия НТВ, цитирана от БТА. Утре сутринта се очакват пясъчни бури в югоизточните окръзи Диарбекир, Шърнак, Мардин, Сиирт, Шанлъурфа и Батман. Атмосферният фронт се насочва от Сирия към Югоизточен Анадол. Турските власти отправиха призив към жителите в района да бъдат внимателни, тъй като е възможно хората с респираторни проблеми да изпитат допълнителни затруднения, както и заради понижената видимост по пътищата.", "date": "2018.10.17", "title": "Утре се очакват пясъчни бури в Югоизточна Турция"}
{"url": "https://www.24chasa.bg/novini/article/7106112", "text": "Не за първи път се случва ситуация като днешната. Ръководството на групата се решава от цялата група, но за момента заявеното на НФСБ няма правна стойност. Симеонов изведнъж отговаря бързо. От месеци говоря, че ние трябва да се явим заедно на европейските избори. Нашата коалиция не е толкова важна, не е толкова важно дали със Симеонов си разменяме реплики, а как ще се представим на изборите. Това каза лидерът на \"Атака\" Волен Сидеров в предаването \"Още от деня\" по  В Европа става революция, в която ние трябва да участваме. Начело на Русия и на САЩ стоят президенти, които са консерватори. В Европа започва да назрява мнението, че тези санкции са вредни за Европа, не само за Русия, коментира той.  Правителството се изказа по всички въпроси, в новините на БНТ нямаше новина за спирането на телевизия \"Алфа\". Телевизията не е спирала, надписът е вид телевизионно излъчване, каза още Волен Сидеров. \"Валери Симеонов закрива и разкрива автокефални църкви като дискотеки в Слънчев бряг - това вече е недопустимо\". С тези думи Сидеров определи коментарите на вицепремиера относно конфликта между Русия и Украйна за независимостта на Украинската православна църква. \"Да всяваш разкол в църквата е типичната соросова работа. Нека да се поправи - да каже няма да правя разколи в църквата, няма да се меся... министър-председателят също му направи бележка\", допълни Сидеров.", "date": "2018.10.17", "title": "Сидеров: Не е важно дали със Симеонов си разменяме реплики, а как ще се представим на изборите"}
{"url": "https://www.24chasa.bg/novini/article/7106079", "text": "Самолетът, на който пътуваше заподозреният за убийството на Виктория Маринова - Северин Надеждов, кацна току-що в София. Полетът от Франкфурт пристигна у нас в 18:22 часа. Веднага кола на съдебна охрана отиде да го вземе, за да го откара в Русе. Там прокуратурата ще поиска 72-часов арест за 20-годишния мъж. Ще му свалят и отпечатъци и ще му бъде иззета ДНК проба, която да се сравни с генетичния материал, намерен по трупа на журналистката.  В момента разследващите разполагат с проба от панталоните на младежа, която напълно съвпада с генетичния материал от тялото на журналистката. ", "date": "2018.10.17", "title": "Самолетът със Северин Надеждов кацна в София (Снимки)"}
{"url": "https://www.24chasa.bg/novini/article/7106077", "text": "\"Лицето Сидеров\" поне веднъж в месеца ходи на справка в Сараите\". Това каза в предаването \"Лице в лице\" по   зам.-председателят на НФСБ Валентин Касабов. „Не знам какво прави там. Винаги след тези привиквания започват скандалите”, каза Касабов. Лидерът на \"Атака\" обаче категорично отрече твърдението. \"Не съм стъпвал в сараите на Доган\", подчерта той. \"Ще се обърна към НСО, към ръководството на ДПС да потвърдят това\", каза Сидеров. Той се закани, че ще съди Касабов за уронване на престижа. По-рано депутатите от НФСБ свалиха политическото си доверие от него. Касабов коментира, че информацията за посещенията на Сидеров в Сараите е научил днес по обяд и тя е сериозна – „не са клюки, има свидетели, има данни”. „Аз съм потресен и омерзен”, изтъкна Валентин Касабов. По думите му лидерът на „Атака” работи срещу правителството и България. „Тези действия са не само против България, той работи за интересите на Русия”, категоричен беше Касабов. „Когато трябваше да се гласува вотът на недоверие, той изчезна, не гласува”, изтъкна зам.-председателят на НФСБ. Той посочи, че от тук нататък предстои да се чуе мнението на ВМРО, предстоят разговори и с ГЕРБ. „Ще търсим начин, защото България върви добре. Това управление се оказа изключително удачно с всичко онова, което правим съвместно”, смята Касабов. Личното му мнение е, че ако иска да се спаси като име и като политик, Сидеров трябва да се оттегли. В предаването лидерът на \"Атака\" каза също, че телевизия „Алфа” не е спирала, а просто е излъчвала под друга форма. По повод обвиненията, че не е гласувал на последния вот на недоверие, той заяви, че е участвал на последния вот. „Чисто технически мисля, че не можах да се включа или пък допълнително дадох гласа си, вече не помня. Няма интрига, защото не съм бил „за” вота”, отбеляза той.", "date": "2018.10.17", "title": "Валентин Касабов от НФСБ: Сидеров ходи всеки месец в Сараите. Лидерът на \"Атака\" отрече"}
{"url": "https://www.24chasa.bg/novini/article/7106078", "text": "Към момента са повдигнати задочни обвинения към Северин. Колегите постигнаха уникален резултат по разкриването на престъплението в Русе. Не съм запознат с подробности по делото, но има доста голям обем от доказателства. Това каза зам.-главният прокурор Иван Гешев в предаването \"Още от деня\" по  . Хората, които използваха убийството в Русе за политически цели, автоматично се изключват от кръга на почтените, добави още той. Има образувано досъдебно производство за пране на пари. Запорирани са 14,7 млн. евро. Имало е опит тази сума да бъде наредена по сметка в чужбина на един от акционерите във фирмата. Въз основа на това има разследване за пране на пари, както и за твърденията в някои медии, че има злоупотреби с еврофондове, обясни Гешев. Арабаджиеви отдавна се издирват с Интерпол. Повдигнати са задочни обвинения спрямо тях и се ползват всички възможни законови способи за издирването им, каза още той. Като новина мога да кажа, че претърсихме имот на едно от задържаните общо четири лица в Симеоновград, където на дълбочина 60-80 см на няколко места в целия парцел бяха намерени тайници, в които са консервирани различни предмети, които към този момент представляват културно-исторически ценности. Става въпрос за два буса с артефакти, които бяха докарани от Симеоновград, каза още той. Относно екстрадицията на Димитър Желязков - Очите от Турция, Гешев заяви, че има законов срок за документите и зависи от турския съд кога Желязков ще бъде екстрадиран. Нямам притеснения, допълни прокурорът. За делото на бившата кметица на столичния район \"Младост\" Десислава Иванчева той заяви, че обвинителният акт не е констатирал съществени процесуални нарушения и е даден ход на делото. Не виждам причини то да не приключи в рамките на няколко месеца, смята Гешев.", "date": "2018.10.17", "title": "Иван Гешев: Акционер в \"Джи Пи Груп\" е опитал да нареди 14 млн. евро в своя смeтка"}
{"url": "https://www.24chasa.bg/novini/article/7105978", "text": "Методът \"тайна квартира\" е новият начин, който мигрантите в последно време използват за бягство от Турция към България и Европа, предаде БТА.  По данни на Дирекцията по сигурността в пограничния град Одрин екипите разкрили група нелегални мигранти, които се укривали в едно жилище, откъдето идва названието. При рутинна проверка около 4 часа сутринта полицейските екипи забелязали на улицата група хора в един от одринските квартали. Поискали да ги спрат за проверка на документите, но те започнали да бягат. Полицаите обаче успели да установят, че се укриват в едно жилище и ги арестували. Групата се състояла от 20 мигранти от Сирия, Афганистан и Мароко, които били без редовни документи. Укривали се в един двустаен апартамент, който бил взет под наем, докато изчаквали удобен момент, за да преминат нелегално през турската граница към България или Гърция. При разпита в полицията нелегалните признали, че се добрали по море до Измир, а оттам с микробус пристигнали в Одрин. Там се настанили в един апартамент, който преди това бил нает. Одринската полиция е успялала да проследи маршрута на няколко такива групи. Те пристигали нощно време и се настанявали направо в съответното жилище/апартамент, който бил нает предварително. После, пак нощно време, поемали към границата.", "date": "2018.10.17", "title": "Нов начин за бягство на нелегалните мигранти от Турция към България и Европа"}
{"url": "https://www.24chasa.bg/novini/article/7105974", "text": "Не е изключено и да напуснем коалицията \"Обединени патриоти\". Това каза в Пловдив вицепремиерът и лидер на НФСБ Валери Симеонов часове след като партията му свали доверието от Волен Сидеров като председател на парламентарната група. Причина са недопустимите, според него нападки на лидера на \"Атака\", отправяни от ефира на партийната телевизия. По думите му на практика каквото и да е решението на коалиционния съвет за неговата партия, Сидеров вече не е председател на групата, предаде БТА. Не сме водили разговори с ВМРО по темата, все пак решението на ПГ е взето снощи и обявено днес, добави Валери Симеонов. Като най-вероятна причина за поведението на Сидеров лидерът на НФСБ посочи факта, че няма да се изпълни желанието му да води листата на \"Обединение патриоти\" на изборите за ЕП. В тази връзка Валери Симеонов обяви, че що се отнася за НФСБ на предстоящите избори за Европейския парламент ще участва самостоятелно. Симеонов е официален гост на тържествата на 68-ма бригада \"Специални сили\" - Пловдив посветени на 74-та годишнина от битката на Парашутната дружина на височината Стражин по време на Втората световна война и Празника на военния парашутист. След тържествения строй бе отслужен благодарствен молебен, а пред паметника на загиналите през всички години парашутистите бяха поставени цветя. Програмата продължава с тържествено събрание, награждаване на военнослужещи, граждани и журналисти.", "date": "2018.10.17", "title": "Валери Симеонов: Не е изключено да напуснем коалицията \"Обединени патриоти\""}
{"url": "https://www.24chasa.bg/novini/article/7105988", "text": "Броят на жертвите на наводненията в Южна Франция, предизвикани от проливни валежи, достигна 14, съобщи днес говорителят на правителството Бенжамен Гриво, цитиран от ДПА и БТА.  Трима души остават в неизвестност два дни след наводненията, а 17 засегнати общини още са без чиста вода. Поройни дъждове в департамент Од предизвикаха излизане на реки и потоци от коритата им, а 70 общини в региона бяха наводнени. Водният стълб от придошлата вода достигна до 7 метра височина в град Треб. Това са най-големите наводнения в района от 1891 г., съобщиха местните власти и правителствената служба за предупреждение за наводнения.", "date": "2018.10.17", "title": "Броят на жертвите на наводненията в Южна \nФранция достигна 14"}
{"url": "https://www.24chasa.bg/novini/article/7105990", "text": "Американският астронавт Ник Хейг не повярвал, че е възникнал проблем с ракетата-носител \"Союз\", предаде ТАСС. Той заяви това на пресконференция в Центъра за космически полети \"Джонсън\" в Хюстън. Запитан каква е била първата му мисъл след аварията, Хейг отговори, че помни неприятното усещане, след като станало ясно, че е отказал ускорителният блок, предава БТА. \"До известна степен не можех да повярвам, че това е могло да се случи - каза той. - Това бе изненадващо. Подобно нещо не се бе случвало от 35 години.\" Руският космонавт Алексей Овчинин сравни с \"бетонен блок върху гръдния кош\" налягането върху тялото си при спешното кацане след аварията с ракетата \"Союз\", съобщи Франс прес. \"Налягането по време на спускането е от гърдите към гърба, така че си представете, че някой поставя върху гърдите ви огромен бетонен блок, чието тегло е 7 пъти по-голямо от вашето\", заяви Овчинин пред телевизия \"Россия 24\".", "date": "2018.10.17", "title": "Американски астронавт за ракетата \"Союз\": Подобно нещо не се беше случвало от 35 г."}
{"url": "https://www.24chasa.bg/novini/article/7105989", "text": "\"Остро осъждаме атентата в Крим, отнел живота на десетки и ранил над 50 души\", заявяват в позиция от БСП. Социалистите изразяват подкрепата и съпричастността си към семействата на пострадалите и загиналите граждани. \"Ние, от БСП, винаги сме се противопоставяли и ще се противопоставяме на актовете на тероризъм, които не само демонстрират пълно незачитане на човешкия живот, но и подкопават основите на нашите общества. Насилието не признава граници, националност или религия и затова трябва да се изправим пред това глобално предизвикателство заедно\", се казва в позицията. От БСП изразяват най-дълбоките си съболезнования на близките на жертвите.", "date": "2018.10.17", "title": "БСП: Остро осъждаме атентата в Крим"}
{"url": "https://www.24chasa.bg/novini/article/7105997", "text": "Ръководството на Локомотив София осъди остро вандалската проява на фен на клуба в Хирошима. Както е известно, в понеделник Мемориалът на мира в японския град осъмна с графит \"Локо София\". Деянието беше осъдено снощи и в позиция, разпространена от МВнР. \"Ръководството на \"ФК Локомотив София 1929 АД\" остро осъжда вандалската проява с надписа \"Локо София\" върху Мемориала на мира в Хирошима, предаде  Подобни прояви на запалянковци страсти върху паметник на културата са крайно грозни и не хармонират с нашите разбирания за фенско поведение\", пишат от ръководството на клуба.", "date": "2018.10.17", "title": "Ръководството на Локомотив София осъди вандалската проява в Япония"}
{"url": "https://www.24chasa.bg/novini/article/7106005", "text": "Турски полицаи пристигнаха днес в резиденцията на саудитския консул в Истанбул, за да извършат обиск във връзка с изчезването и предполагаемото убийство на саудитския журналист Джамал Кашоги, предаде Асошиейтед прес. Турската полиция искаше да претърси консулството снощи, но нямаше разрешение от Саудитска Арабия, припомня БТА. Саудитският журналист е в неизвестност от 2 октомври, откакто влязъл в саудитското консулство в Истанбул, за да получи документи за предстоящата си женитба. Има подозрения, че Кашоги, критично настроен към властта в Рияд и пишещ най-вече за в.\"Вашингтон пост\", може да е бил убит в консулството. В понеделник вечерта турската полиция влезе в саудитското консулство след изчезването на журналиста и извърши обиск, продължил девет часа.", "date": "2018.10.17", "title": "Турски полицаи пристигнаха в резиденцията на саудитския консул в Истанбул (Снимки)"}
{"url": "https://www.24chasa.bg/novini/article/7106015", "text": "Върховният съд на Гърция отложи за 22 октомври разглеждането на обжалването на решението за екстрадиция във Франция на руския гражданин Александър Виник, обвинен в пране на милиарди долари чрез виртуална валута, предаде ТАСС, цитирана от БТА.  Александър Виник бе арестуван по искане на САЩ през юли миналата година, докато бе на почивка със семейството си в Северна Гърция. Виник е заподозрян в пране на милиарди долари чрез виртуална валута. През юли съд в Гърция реши да го екстрадира във Франция.", "date": "2018.10.17", "title": "Гръцки съд отложи разглеждането на екстрадицията на Александър Виник"}
{"url": "https://www.24chasa.bg/novini/article/7106017", "text": "Гръцкият премиер Алексис Ципрас прие оставката на външния министър Никос Кодзиас и му благодари за приноса му в работата на правителството през последните 3,5 години, предаде ТАСС, позовавайки се на прессъобщение на правителствената пресслужба. В съобщението се казва, че премиерът Ципрас ще поеме работата на министъра на външните работи, за да помогне за успешната реализация на Преспанското споразумение за решаване на дългогодишния спор за името на Бившата югославска република Македония, предава БТА. Причината за оставката не е съобщена официално, но според гръцките медии външният министър се е оттеглил след ожесточен спор с министъра на отбраната Панос Каменос във връзка с Преспанското споразумение по време на заседание на правителството вчера.", "date": "2018.10.17", "title": "Ципрас прие оставката на Никос Кодзиас, поема ръководството на министерството"}
{"url": "https://www.24chasa.bg/novini/article/7106024", "text": "Най-вероятният бъдещ председател на Европейската комисия - лидерът на евродепутатите от ЕНП Манфред Вебер, поздрави премиера Бойко Борисов и българското председателство на Съвета на ЕС, че са поставили във фокуса на общността темата Западни Балкани. Това се случи по време на конференция на високо ниво, част от годишната конференция на европейската десница в Брюксел. Тематичната среща е организирана от лидера на депутатите от ГЕРБ/ЕНП и зам.-председател на групата на ЕНП Андрей Ковачев. Вебер потвърди, че бъдещето на 6-те държави от региона, и да се съхранят мирът и сигурността в него, са приоритет на общността. \"Ще напреднем само, ако сме конкретни. Българският премиер Бойко Борисов свърши невероятна работа\", подчерта Вебер. Идентична похвала отправи по време на форума и лидерът на ЕНП Жозеф Дол. На форума бяха припомнени конкретни заслуги на ЕС към региона като усилията за свлане на роуминга и за справяне с младежката безработица.", "date": "2018.10.17", "title": "Вебер благодари на Борисов за Западните Балкани"}
{"url": "https://www.24chasa.bg/novini/article/7106031", "text": "Бивши лидери на трите основни британски политически партии призоваха ЕС да отхвърли варианта за \"сляп Брекзит\" и да удължи срока за напускането на съюза от Великобритания, предаде ДПА. \"Сляп Брекзит\", при който има само неуточнени ангажименти за бъдещи отношения, \"би трябвало да бъде немислим за Великобритания и би бил много опасен за Евросъюза\", предупреждават бившият премиер лейбърист Тони Блеър, бившият лидер на либералните демократи Ник Клег и бившият вицепремиер от Консервативната партия Майкъл Хезълтайн. \"По тази причина призоваваме да му се противопоставят енергично всички, които ги е грижа за бъдещето на Европа\", пишат тримата в съвместна статия, публикувана в германския в. \"Велт\" и издания във Франция, Испания, Италия, Белгия, Полша и Швейцария, предава БТА. Блеър, Клег и Хезълтайн са изразявали подкрепа за нов референдум за Брекзита, след като се изясни крайният резултат от преговорите, водени от британското правителство на премиера Тереза Мей, отбелязва ДПА. Тази вечер Мей ще се срещне с останалите лидери от ЕС в Брюксел с цел намиране на изход от задънената улица, в която се намират преговорите. Срокът за избягване на Брекзит без споразумение изтича през март догодина. \"Вътрешният ни дебат далеч не е приключил и дори в този късен момент много от нас продължават да твърдят, че британската общественост трябва да вземе окончателното решение, след като сме наясно с всички факти\", подчертават тримата бивши политически лидери. \"Затова призоваваме нашите европейски партньори да бъдат готови да ни дадат време и пространство, ако се наложи, за да вземем подобно окончателно решение\", добавят те и изразяват увереност, че подкрепата за нов референдум във Великобритания ще продължи да се засилва. В събота в Лондон е планирано Шествие на народа в подкрепа на нов референдум за Брекзита. Очаква се в него да се включат около 100 000 души, пред които ще говорят депутати от трите партии. Политиката за Брекзита е в процес на постоянна промяна. Това не е добър момент, в който да се изключват каквито и да било варианти, подчертават тримата британски политици.", "date": "2018.10.17", "title": "Бивши британски политически лидери \nпризоваха ЕС да избегне \"сляп Брекзит\""}
{"url": "https://www.24chasa.bg/novini/article/7106030", "text": "Американският държавен секретар Майк Помпейо заяви днес, че скоро очаква решение по отношение на американските санкции, наложени на Турция, като отбеляза, че някои от тях са пряко свързани със задържането на американски пастор, който беше освободен миналата седмица, предаде Ройтерс, цитирана от БТА. \"Ние ще имаме решение по този въпрос скоро\", заяви Помпейо пред журналисти в самолета след посещение в Анкара, според аудиозапис, излъчен от Си Ен Ен.", "date": "2018.10.17", "title": "Помпейо: Скоро ще имаме решение за санкциите към Турция"}
{"url": "https://www.24chasa.bg/novini/article/7106034", "text": "Има данни, че сириецът, който в понеделник взе заложничка в Кьолн, е имал радикални ислямистки мотиви, предаде Ройтерс, като се позова на германската прокуратура. Главният федерален прокурор съобщи, че свидетели са разказали, че мъжът, идентифициран като Мохамад А. Р., заявил, че е член на терористичната организация \"Ислямска държава\" и че иска да замине и да се присъедини към групировката в Сирия. В телефонни разговори сириецът искал да му разрешат да пътува до Сирия, за да се включи в редиците на ИД. \"Въз основа на това, което ни е известно до момента, има достатъчно признаци, че деянието е имало радикален ислямистки мотив\", каза прокурорът, цитиран от БТА. Вчера германската полиция съобщи, че нападателят е в кома, след като е бил прострелян няколко пъти, но животът му е вън от опасност. Извършителят излял запалителна течност на пода на заведение за бързо хранене и я запалил, а 14-годишно момиче, което се опитвало да избяга, за да се спаси от пламъците, паднало и получило тежки изгаряния. Заподозреният е обвинен в опит за убийство и предизвикване на тежка телесна повреда. Прокуратурата разследва дали сириецът наистина е извършил нападението от името на ИД или на друга терористична организация и дали е имал съучастници.", "date": "2018.10.17", "title": "Германски прокурор: Взелият заложничка в Кьолн е имал ислямистки мотив"}
{"url": "https://www.24chasa.bg/novini/article/7106029", "text": "Различията са ежедневие в политиката няма как да се отрази каквото и да е, различията и са ежедневие и в живота, трябва да свикнем да започнем да живеем в нормален живот. Вече не мислим на 99% еднакво. Да мислиш различни е основен принцип на демокрацията. Аз съм убеден че след още 50 г. демокрация ще започнем да приемаме различните тези нормално.  Така министърът на културата Боил Банов коментира пред bTV  По повод въпроса с купуването на къщата на Яворов Банов каза, че не е толкова навътре в евентуалната хипотеза за далавери. Едно от основанията да не действат е заради неяснотата около въртележките.  \"Сега тя е обявена от частен съдебен изпълнител. Ние правим проверка в крайна сметка какви задължения има около тази българска светиня, ще направим всичко възможно тя отново да бъде част от българската култура за много години напред\", заяви министърът на културата.  \"Къщата всъщност винаги е била частен дом. Яворов е наел един от етажите. Тъй като самият Яворов е светиния, има хипотеза да бъдат проверени всички данни и ако може да се формира сума, която е адекватна на българския пазар, ще се намери начин държавата да я получи и да я обгрижва. ", "date": "2018.10.17", "title": "Боил Банов: Ще направим всичко къщата на Яворов да стане част от българската култура"}
{"url": "https://www.24chasa.bg/novini/article/7106038", "text": "10 минути по-късно от предвиденото ще кацне самолетът, с който у нас ще бъде докаран Северин Надеждов. Той лети с полет от Франкфурт, който по график трябваше да дойде в 18:15 часа. Вместо това самолетът на \"Луфтханза\" ще кацне в 18:25 часа. След това той ще бъде закаран в Русе, където прокуратурата ще му иска постоянен арест за убийството и изнасилването на Виктория Маринова. ", "date": "2018.10.17", "title": "Докарват Северин с 10 минути закъснение в България (Снимки)"}
{"url": "https://www.24chasa.bg/novini/article/7106047", "text": "Учени откриха най-големия организъм на Земята, който се разпростира върху 37 хектара площ в САЩ, предаде ТАСС, цитирана от БТА.  По този начин бе опровергано първенството на синия кит в списъка с най-големите животни в света. Оказа се, че най-големият организъм е гъба, израсла в северната част на щата Мичиган, оповести електронната версия на сп. \"Смитсониън\". Американският учен Матю Тоб изследвал растящия на Горния полуостров в Мичиган мицел на гъба. Заключенията му са, че мицелът е по-голям и по-древен, отколкото се смяташе досега. По последни данни, мицелът (скритото под земната повърхност тяло на гъбата) тежи над 440 тона и обхваща 37 хектара площ. Теглото му съответства на това на три сини кита. По-рано учени заявиха, че откритият преди 25 години най-голям мицел тежи 118 тона.", "date": "2018.10.17", "title": "Гигантска гъба с тегло над 440 тона е най-големият организъм на планетата"}
{"url": "https://www.24chasa.bg/novini/article/7105600", "text": "В над 1000 училища има електронни дневници и може би техният брой се е увеличил от началото на тази учебна година. Догодина обмисляме да финансираме всички желаещи училища да поддържат абонамент за електронен дневник през следващата година, което ще бъде крачка към това в един момент това да бъде основният документ. Това каза пред журналисти министърът на образованието и науката Красимир Вълчев, попитан за искането за отпадане на родителските срещи в сегашния им вид заради използването на електронни дневници в училищата, поставено от директора на 119-то Средно училище \"Академик Михаил Арнаудов\" Диян Стаматов, който е и бивш заместник-министър на образованието, предава БТА. Според Стаматов достигането на информацията до всеки родител в реално време чрез електронния дневник обезсмисля срещите на родители и учители във формата за цял клас. \"До всеки родител достига за миг, в реално време информацията за оценки, отзиви и отсъствия, и става съпричастен със събития и прояви в училище\", заявява Стаматов. Личната комуникация между родителите и учителя е необходима, но не е задължително тя да се осъществява във формата на родителски срещи. Тази комуникация е задължителна, желателна, като неведнъж съм апелирал за максимално взаимодействие между родителите и учителите, заяви министър Вълчев. Той каза, че електронният дневник е полезен и припомни, че едно проучване, представено през пролетта от евродепутата Асим Адемов, показа, че на родителите, когато имат информация какво се случва в училище - от електронния дневник, електронната поща или от друг електронен източник, рязко се повишава доверието им към образователната институция. Все още нямаме електронни дневници във всички училища, но важно е съдържанието на комуникацията, важно е как се изгражда доверието, а не толкова формата, която е родителската среща. \"Това по-скоро е една традиционна форма, рано или късно ще бъде поставен въпросът за нейната задължителност при наличие на други форми. Така че по-скоро говорим, кога те няма да бъдат задължителни\", коментира министър Вълчев. Той говори по темата за електронните дневници, след като подписа споразумение за сътрудничество между МОН и Изпълнителната агенция \"Главна инспекция по труда\".", "date": "2018.10.17", "title": "Обмислят да финансират всички желаещи училища за електронен дневник догодина"}
{"url": "https://www.24chasa.bg/novini/article/7105613", "text": "Единадесетчленен разследващ екип от Саудитска Арабия днес пристигна в резиденцията на саудитския консул в Истанбул, съобщи Ройтерс, като се позовава на телевизия СиЕнЕн-Тюрк, цитиран от БТА. Екипът пристигна преди предстоящото претърсване на резиденцията от турската полиция във връзка с изчезването на саудитския журналист Джамал Кашоги. Турският външен министър Мевлют Чавушоглу заяви, че Турция се надява полицията да може да влезе днес в резиденцията. Полицията се очакваше да претърси резиденцията вчера, но претърсването бе отложено, тъй като саудитски представители не са могли да присъстват.", "date": "2018.10.17", "title": "Разследващ екип от Саудитска Арабия пристигна в Истанбул заради Кашоги"}
{"url": "https://www.24chasa.bg/novini/article/7105627", "text": "Предполагаемият извършител на терористичното нападение в техникума в Керч бил 22-годишен студент от същото учебно заведение, който по -късно се самоубил, заяви лидерът на Крим Сергей Аксьонов, цитиран от ТАСС и БТА. Директорката на техникума в град Керч, където беше съобщено за избухнал взрив с убити и ранени, каза, че неизвестни въоръжени мъже са нахлули в сградата, взривили са експлозиви и са започнали да стрелят по всеки, когото видят, предаде Ройтерс. Олга Гребенникова заяви пред кримски медии, че някой се е взривил в техникума и че навсякъде има тела на деца. По думите й сред жертвите има ученици и хора от персонала. Следственият комитет на Русия каза, че взривът е причинен от бомба, натъпкана с метални предмети, която била взривена в столовата на техникума. Според комитета повечето жертви са младежи. Очевидец, цитиран от Ройтерс, заяви, че след взрива е започнала евакуация на училища и детски градини в Керч. Според руската Национална гвардия в техникума е избухнало самоделно взривно устройство, посочва ТАСС. \"Причината е избухване на самоделно взривно устройство\", каза първият заместник-директор на Националната гвардия Сергей Меликов. Той определи взрива като терористичен акт и заяви, че Националната гвардия \"изпълнява дейности по ликвидиране на последиците от терористичния акт\". На място работят специалисти по експлозивите. Формиран е щаб с участието на сътрудници от Следствения комитет на Русия, Федералната служба за сигурност и министерството на вътрешните работи. Следователи са започнали да разпитват свидетели и проучват видеозаписите от камерите за наблюдение. Следственият комитет на Русия заяви, че по последни данни при взрива са загинали 13 души, а 50 са били ранени. Омбудсманът на Крим Людмила Лубина каза, че повечето жертви са били ученици. По думите й на мястото са пристигнали психолози, които оказват специализирана помощ.", "date": "2018.10.17", "title": "22-годишен студент е предполагаемият атентатор в Крим, самоубил се е (Снимки)"}
{"url": "https://www.24chasa.bg/novini/article/7105644", "text": "Германският външен министър Хайко Маас каза, че ще отложи вземането на решение дали да осъществи планирано посещение в Саудитска Арабия, докато Рияд не даде повече яснота за изчезването на журналиста Джамал Кашоги, предаде Ройтерс. Маас заяви, че посещението, планирано в рамките на усилия за поправяне на обтегнатите отношения с кралството, е безсмислено в контекста на тревогата за съдбата на Кашоги, който според турските власти е бил убит в саудитското консулство в Истанбул. \"Планирахме посещение в контекста на диалога със Саудитска Арабия. Сега ще почакаме с това\", каза Маас на пресконференция в Берлин, предава БТА. \"Саудитска Арабия планира изявление (по случая) и ние ще използваме това като основа за вземане на решение дали има смисъл да се пътува в сегашния момент\", заяви той.", "date": "2018.10.17", "title": "Хайко Маас отложи визита в Саудитска Арабия, докато се изясни случаят с Кашоги"}
{"url": "https://www.24chasa.bg/novini/article/7105668", "text": "Служители на Главна дирекция \"Охрана\" са командировани да конвоират заподозрения за убийството на Виктория Маринова Северин Красимиров от Германия до Летище София. Това заяви правосъдният министър Цецка Цачева преди да бъде изслушана в парламентарната правна комисия, предаде \" По думите й условията на ареста, в който ще бъде настанен Северин и за които настояваха да получат информация германските власти, отговарят на посочените стандартите - 4 кв. м. пространство и собствен санитарен възел. Красимиров ще бъде отведен в Русе, където се очаква да се гледа и мярката му за отклонение след като прокуратурата му повдигне обвинение. Красимиров е задочно обвинен за жестокото убийство на журналистката Виктория Маринова в Русе на 6 октомври тази година. Цачева каза още, че новите правила за конвоиране на арестанти ще бъдат официално обявени до края на седмицата. До изготвянето им се стигна след скандалния арест на тогавашния кмет на столичния район \"Младост\" Десислава Иванчева на столичен булевард през април.", "date": "2018.10.17", "title": "Цачева: Командировани са служители за довеждането на Северин Красимиров у нас"}
{"url": "https://www.24chasa.bg/novini/article/7105711", "text": "Нивото по целия плавателен път на река Дунав остава критично ниско. Това съобщават днес от изпълнителната агенция \"Проучване и поддържане на река Дунав\" (ИАППД). Информацията от деветте хидрометричните станции на ИАППД показва, че най-ниско е нивото при Оряхово - минус 29 см спрямо условната кота \"нула\". От ИАППД информират, че прогнозата за идните дни е нивото на реката да продължи да спада. При Русе днес са отчетени минус 12 см спрямо условната кота \"нула\". За 19 октомври в петък се очаква нивото да спадне с още четири сантиметра. От ИАППД коментират, че причината за маловодието е липсата на валежи в последните три месеца по цялото протежение на реката. Това е характерно през този период на годината. Заради критично ниските води в Горен Дунав корабите престояват, тъй като е невъзможно да преминат участъка от Виена до Братислава.", "date": "2018.10.17", "title": "Нивото на река Дунав - минус 12 см спрямо условната кота \"нула\""}
{"url": "https://www.24chasa.bg/novini/article/7105708", "text": "Специализираната прокуратура обвини петима за участие в организирана престъпна група за данъчни престъпления на територията на областите Пловдив и Бургас. Това съобщиха от прокуратурата. За разкриването на престъпната им дейност съдействие оказва екип от експерти на НАП. Според събраните доказателства групата е сформирана през май 2015 г. с цел избягване установяването и плащането на задължения по ДДС при търговия с мобилни телефони. По време на операцията по неутрализиране на групата са претърсени 18 адреса, иззети са документи, над 150 000 лева, придобити от инкриминираната дейност, изсушена тревиста маса, наподобяваща марихуана. /това установява назначена експертиза/. Извършени са и инвентаризации на търговски обекти за установяване на наличностите в тях и облагането им с данък.  С постановление на наблюдаващия прокурор от днес на един от обвинените е наложено задържане до 72 часа. В Специализирания наказателен съд ще бъде внесено искане за налагане на постоянна мярка за неотклонение \"Задържане под стража\" за него. Той има двегодишна условна присъда също за данъчни престъпления, чийто 4-годишен изпитателен срок не е изтекъл.", "date": "2018.10.17", "title": "Съдят 5-има за данъчни престъпления на територията на Пловдив и Бургас"}
{"url": "https://www.24chasa.bg/novini/article/7105712", "text": "Окръжната прокуратура в Плевен внесе в съда обвинителен акт срещу четирима за отвличане и изнасилване на 17-годишно момиче, съобщиха от ведомството. Обвинението е срещу Е. М. е за това, че на 24 февруари т.г. в плевенско село отвлякъл непълнолетното момиче. Същият, заедно с Б.Т. и непълнолетните И. А. и П. Т. са подсъдими по обвинение за това, че в същия ден в съучастие като извършители, са изнасили момичето. Престъплението е извършено със сила и заплашване. Обвиняемият и пострадалата имали връзка. Разследването установило, че Е. М. проявявал необоснована ревност, лошо отношение, отправял обиди и нанасял побой на момичето. След пореден случай на насилие от обвиняемият, през лятото на 2017г. момичето сложило край на връзката им. На 23 февруари 2018г. Е. М., заедно с другите обвиняеми употребили алкохол и след полунощ Е. М. предложил на всички да отидат в дома на момичето и да го изведат оттам. За да я накара да тръгне с него, обвиняемият я е заплашвал и бил. Ядосан от решението на бившата си приятелка, Е.М. предложил на всички от компанията да я изнасилят. По искане на прокуратурата на Е.М е наложена мярка \"задържане под стража\", обвиняемият Б.Т. е с \"подписка\", а двамата непълнолетни са с мярка \"надзор от родител\". Предстои насрочване на делото за разглеждане от съда.", "date": "2018.10.17", "title": "4-ма влизат в съда в Плевен за отвличане и изнасилване на 17-годишно момиче"}
{"url": "https://www.24chasa.bg/novini/article/7105729", "text": "А1 продължава тенденцията за ръст на основните си финансови показатели и през третото тримесечие на 2018 година. Приходите на компанията са се повишили с 5.7% до 112,5 млн. евро, а оперативната печалба (EBITDA) се увеличава с 6,6% до 40 млн. евро, утвърждавайки възходящия тренд на финансовите резултати на компанията от последната над една година. Тези финансови данни изключват еднократния приход от правно споразумение на телекома през третата четвърт на 2017 година с цел реална съпоставка на резултатите. През май 2018 година А1 се ребрандира с мащабна комуникационна кампания, което спомогна за по-добра разпознаваемост на пазара на компанията и внесе позитивен импулс в продажбите на нейните услуги. Отделно през тази четвърт телекомът стартира и редица иновативни продукти за българския пазар като приложението за стрийминг на музика A1 Xplore Music, дигиталния портфейл A1 Wallet и А1 кредитна карта, които имат за цел да диверсифицират приходите на компанията. Собствените ТВ спортни канали на А1 MAX Sport също добавиха редица важни първенства в портфолиото си като УЕФА Шампионска лига и испанската La Liga и вече имат позитивно влияние върху броя клиенти на фиксирани услуги и средния приход от фиксирана линия. Поради тези причини, както и поради увеличаващия се брой на бизнес абонатите в мобилния сегмент, приходите от мобилни услуги на А1 отбелязват ръст от 0.5% до 70,4 млн. евро. Приходите от фиксирани услуги също се увеличават с 12.0% до 26,2 млн. евро за периода заради успешното предлагане на корпоративни ICT и cloud базирани решения, и повишеното търсене на допълнителни услуги от настоящи клиенти. Приходите от устройства бележат ръст с 24.0% до 14,4 млн. евро заради стабилен ръст на търсенето на все по-модерни смарт устройства. Средният приход от абонат нараства с 2.6% до 5,8 евро, а общият брой клиенти на договор за мобилни услуги се увеличава с 0.8% до над 3,5 милиона. Това компенсира в голяма степен спада в броя на клиентите на предплатени услуги от 10.2% до 513 хиляди, продиктуван от ограничението на максималния брой предплатени номера, които може да ползва всеки абонат. Така общият брой клиенти на мобилни услуги намалява с 0,8% до над 4 милиона. Броят на клиентите на фиксирани услуги отбелязва ръст от 2,3% през третата четвърт до над 1 милион, като позитивният тренд при ТВ и интернет услугите компенсира спада от намаляващата популярност на фиксираните телефонни услуги. Увеличението на оперативната печалба (EBITDA) на А1 спрямо третата четвърт на миналата година е с 6,6% до 40 млн. евро, като основната причина е ръстът във фиксирани услуги и собственото съдържание, както и по-добър резултат при продажбата на устройства.", "date": "2018.10.17", "title": "А1 продължава тенденцията за ръст през третото тримесечие на 2018 година"}
{"url": "https://www.24chasa.bg/novini/article/7105730", "text": "Бившият президент на Грузия Михаил Саакашвили е разпоредил да започне подготовка за покушение срещу неговия политически опонент, бизнесмена Бадри Патаркацишвили, който умира през 2008 г. Това съобщи днес грузинската генерална прокуратура, цитирана от ТАСС, предаде БТА. Според съобщението в хода на разследването са били арестувани бивши високопоставени служители от Департамента за конституционна сигурност. Прокуратурата публикува запис на разговори на устройство, намерено в дома на един от заподозрените, на който се чува как чиновниците обсъждат подготвяното покушение чрез вербуване на охранител на Патаркацишвили. В разговора един от събеседниците казва, че тогавашният президент Саакашвили е разпоредил да започне подготовка за премахването на Патаркацишвили, защото той е негов политически опонент и отявлен противник на властта. От записа личи, че хората от службата за сигурност споменали възможността Патаркацишвили да бъде отровен с вещество, което да предизвика \"естествена смърт\". Бадри Патаркацишвили е роден през 1955 г. в Тбилиси, завършва Тбилиската политехника и през 80-те години започва бизнес в Русия. Връща се в Родината си през 2000 г. и осъществява много бизнес начинания. От 2004 до 2007 е председател на Грузинския олимпийски комитет и шеф на федерацията на бизнесмените. След това открито критикува политиката на Саакашвили. Умира в Лондон на 12 февруари 2008 г.; погребан е в Тбилиси.", "date": "2018.10.17", "title": "Саакашвили разпоредил покушението на свой опонент"}
{"url": "https://www.24chasa.bg/novini/article/7105727", "text": "Германската канцлерка Ангела Меркел заяви, че все още има шанс за сключване на споразумение за по-малко хаотично излизане на Великобритания от Европейския съюз, но Берлин се готви за всички опции, включително Брекзит при липса на сделка, предадоха световните агенции. Канцлерката направи това изявление пред германския парламент преди европейската среща на високо равнище тази вечер, на която ще бъде обсъждан и Брекзитът. Меркел уточни, че все още не е постигнато споразумение за границата между Ирландия и Северна Ирландия, отбелязва Ройтерс. В подготовката за сценарий, при който Лондон напуска ЕС без споразумение, се разглежда правното положение на около 100 000 британски граждани в Германия и особено на тези, които са германски държавни служители, уточни Меркел. \"Искам Великобритания да бъде близък и доверен партньор за Европа след като я напусне\", подчерта тя. \"Но трябва да бъде ясно, че в крайна сметка винаги ще има разлика между членството в ЕС и партньорството с блока\", добави тя, предава БТА. Текстът на споразумението е 90 на сто готов, подчерта германската канцлерка, цитирана от ТАСС. Брюксел и Лондон искат границата между Ирландия и британската провинция Северна Ирландия да остане отворена за преминаване на хора, стоки и услуги, но и досега не е ясно как може да се постигне това, ако Великобритания въведе нов митнически режим с ЕС. Лондон не иска да приеме различни митнически режими за Северна Ирландия и останалата част от територията си, опасявайки се от съживяване на сепаратистките проблеми. Освен това в понеделник британската премиерка Тереза Мей заяви, че Лондон не иска да остава за постоянно в европейския свободен пазар, защото това ще му попречи да сключи споразумения за свободна търговия с трети страни.", "date": "2018.10.17", "title": "Меркел: Готвим се за всички варианти за Брекзит, включително при липса на сделка"}
{"url": "https://www.24chasa.bg/novini/article/7105762", "text": "„Благодаря на България за нейната подкрепа Организацията за европейско публично право /ОЕПП/ да получи статут на наблюдател в ООН. Високо ценим вашето съдействие и винаги ще бъдем на разположение, когато имате нужда от нашата помощ“. Това заяви председателят на борда на ОЕПП проф. Спиридон Флогаитис на среща с вицепремиера и министър на външните работи на България Екатерина Захариева, съобщиха от пресцентъра на Външното ни министерство. „Нашата подкрепа е твърда и последователна и можете да разчитате на нея и занапред. Както знаете, България бе избрана за член на Съвета по правата на човека (СПЧ) за периода 2019-2021 г., а български представител – за член на Комитета за елиминиране на дискриминацията срещу жените. Ще направим всичко по силите си, за да ви съдействаме и в бъдеще“, заяви министър Захариева. Проф. Флогаитис отправи официална покана към министър Захариева да заеме полагащото се на страната ни място в борда на организацията, в която членува. „Вашата активност и добри контакти на международната сцена ще бъдат от голяма полза за ОЕПП“, подчерта още той. Според проф. Флогаитис организацията може на свой ред да помогне на страната ни в областта на укрепването на институционалния капацитет, предоставянето на експертиза и в изследванията на международното публично право. Министър Захариева благодари за отправената покана и подчерта, че страната ни държи на сътрудничеството и активните контакти с ОЕПП.", "date": "2018.10.17", "title": "Захариева се срещна с шефа на Организацията за европейско публично право"}
{"url": "https://www.24chasa.bg/novini/article/7105755", "text": "Култовата местност Германката край Созопол ще се застроява. Голям терен до девствените скали на Буджака бил закупен от частен инвеститор, който вече го преградил и ще строи на него вили. Оградата обаче блокирала достъпа на рибарите до Германката и те си изляха гнева в социалните мрежи, след като тези дни били прогонени от митичната местност. Според легендата името на местността, позната на поколения българи и чужденци, идва от нещастен случай с германка от ГДР през 60-те, която е била завлечена от вълните, докато стояла на скалите и се любувала на морето. Информационната табела на оградата сочи, че строител на обекта, пресичащ пътя до морето, е фирма \"Херсонес\" ЕООД. Дружеството се представлява от софиянеца Петър Димитров, който не е познат на местните. Регистрирано е в началото на 2018 г. и ще строи в местността две вили. \"Въдичарите, които са били там, са били брутално изгонени. Полуостровът и невероятните фиорди, култово място за поколения туристи и рибари, практически остава само за частно ползване\", бие тревога във Фейсбук Петко Горанов. Междувременно се разбра, че общината и РДНСК са започнали проверка за спрения достъп към Германката. Кметът Панайот Рейзи не бе открит за коментар, тъй като е в чужбина. Според служители на администрацията вариантът за отблокиране на пътя бил инвеститорът да отмести с 2 метра оградата си, за да се освободи път до морето.", "date": "2018.10.17", "title": "Рибарите бесни: Застрояват Германката в Созопол, преградили са пътя до морето"}
{"url": "https://www.24chasa.bg/novini/article/7105800", "text": "Искам да изложа три разсъждения по сагата с Джамал Кашоги. Първо, пред очите ми непрекъснато е образът на този едър като мечка мъж, който единствено е искал да види как неговото правителство се реформира по по-приобщаващ и прозрачен начин, и който е бил убит в някой тъмен ъгъл на саудитското консулство в Истанбул от 15-членен саудитски екип за мокри поръчки, за който се твърди, че бил въоръжен с трион за рязане на кости. Извратеността и малодушието зад това са просто отвратителни. Второ, не вярвам дори за миг, че това е било несанкционирана операция и фактическият управник на Саудитска Арабия, принц Мохамед, който иначе е доста активен, е бил в неведение, та дори и нещо повече. Затова, не като журналист, а като американски гражданин, вече ми стана противно да гледам как моят президент и неговият държавен секретар партнират със саудитските власти, за да скалъпят някаква история за покриване на нещата. Дългосрочните последици за всеки журналист - или политически критик в изгнание, където и да било - са смразяващи. Между другото, не смятам, че ще им се размине. Така стигам до третата си мисъл: как смята Америка да се отнесе към въпроса за баланса между нашите ценности и защитата на своите интереси? Според мен най-добрият начин да се отговори на това е да се върнем към същината. Винаги съм знаел, че реформаторската програма на принц Мохамед има малки шансове да успее, но бях сред нейните поддръжници - и същевременно призовавах правителството на Тръмп да очертае граници около неговата тъмна страна - поради една много конкретна причина. Тази причина нямаше нищо общо с принц Мохамед. Мен лично изобщо не ме е грижа кой управлява Саудитска Арабия Ем Би Ес, Ес О Ес или Кей Еф Си /M.B.S (инициала на принц Мохамед бин Салман), S.O.S., K.F.C./. Тази причина е свързана с начина, по който определих американския национален интерес в Саудитска Арабия след 11 септември. Не става дума за петрола, оръжейните продажби, нито за противопоставянето на Иран. Става дума за религиозна реформа в исляма, която може да дойде единствено от Саудитска Арабия, страната, където се намират най-свещените за исляма градове Мека и Медина. По чиста случайност първата ми работа като чуждестранен кореспондент беше в Бейрут през 1979 г. Първите две големи събития, които отразявах, бяха иранската революция и завземането на Голямата джамия в Мека от ултрафундаменталистки саудитски екстремистки проповедник, който твърдеше, че династията Ал Сауд са корумпирани, женкари и почитатели на западната култура. Това завземане на джамията в Мека потресе саудитската управляваща династия. И така, за да укрепи авторитета си в сферата на религията и да се защити, през 1979 г. династията направи остър религиозен завой надясно, оставяйки духовниците да налагат доста по-строг контрол върху обществото и да засилят износа на своята пуританска салафитска версия на сунитския ислям - чрез строене на джамии и училища от Лондон до Индонезия и от Мароко до Кабул, финансирани от по-високите цени на петрола. Това имаше изключително отрицателно отражение върху образованието и правата на жените и политическите свободи в целия арабско-мюсюлмански свят - а най-крайната версия на този фундаментализъм, салафитският джихадизъм, вдъхнови и похитителите от 11 септември и \"Ислямска държава\". Според мен 11 септември беше най-лошото нещо, случило се на Америка през моя живот. Може да спорим какъв беше правилният отговор на тези атентати - Афганистан, Ирак, глобалната война срещу тероризма, създаването на министерството на вътрешната сигурност или поставянето на метални детектори навсякъде. Но не може да спорим за цената. САЩ дадоха хиляди животи и около 2 трилиона долара, за да обезвредят заплахата от мюсюлмански екстремисти - от Ал Каида до ИДИЛ - долари, които можеха да отидат за толкова много други нужди на американското общество. Според мен 11 септември се корени в два ужасяващи пазарлъка. Единият беше между саудитската кралска династия и религиозната върхушка в кралството, при който всеки даде благословията си на другия. Другият беше циничният пазарлък на Америка със саудитците, който беше в следния дух: \"Момчета, просто дръжте петролните си помпи отворени, цените си ниски и не закачайте прекалено много израелците, и можете да правите каквото си искате - проповядвайте каквато искате омраза в джамиите си, публикувайте каквито искате конспиративни теории във вашите вестници и третирайте жените си, както искате\". На 11 септември Америка беше ударена от чистата есенция на всичко това. Затова от 11 септември тази колонка на вестника е изключително критична към саудитските лидери за това, че те не реформираха своята версия на исляма, нещо, което би изисквало и икономическа, и социална модернизация. Те арестуваха религиозни екстремисти, но почти никога не влизаха в публична война на идеи с тях. Затова нещото, което най-много ми привлече вниманието по отношение на принц Мохамед и породи у мен най-големи надежди, беше неговата първоначална готовност да влезе във война на идеи с религиозните хардлайнери, обявявайки публично: \"Не пишете, че \"правим нова интерпретация\" на исляма - ние \"възстановяваме\" исляма в оригиналния му вид\". Той заявяваше публично, че в първоначалния си вид ислямът е бил толерантен към другите вероизповедания и овластяването на жените и е бил отворен към нови идеи. Той сякаш целеше да замени саудитския фундаменталистки ислям и духовенството му като основен източник на легитимност за режима с по-светски саудитски национализъм - разбира се със силна антииранска и антикатарска нотка. Може би това е било само преструвка за прикриване на заграбване на власт и спечелване на западна подкрепа. Но мнозина от младите саудитци, с които съм разговарял, мислеха, че е това са истински усилия и искаха те да продължат. По въпроса за най-токсичния износ на Саудитска Арабия, който засегна Америка и целия свят - джихадисткия ислямизъм - принц Мохамед правеше и говореше истински обещаващи неща. Както написа в статия за \"Вашингтон пост\" дългогодишният американски преговарящ в Близкия изток Денис Рос: \"Назначаването от принц Мохамед на Мухамад Иса за ръководител на Световната мюсюлманска лига изпрати силно послание за толерантност и отхвърляне на радикалните ислямистки учения. Посещението му в Музея на Холокоста в САЩ, ангажиментът му за междурелигиозен диалог и призивите му за мир бележат значително отдалечаване от предшествениците му\". Но сега правителството на принц Мохамед има и кръвта на Джамал по ръцете си. Трябва ли всички да пренебрегнем това, както прави президентът Тръмп? Не, не трябва и впрочем не можем. За недотам запознатите, според мен с обещанието на принца, без значение доколко сте смятали, че той е в състояние да донесе социална, икономическа и религиозна реформа, е свършено. Той направи себе си \"радиоактивен\" - при липсата на надеждно, безпристрастно обяснение за изчезването на Джамал и очевидното убийство. Принц Мохамед може да съумее да се задържи на власт в Саудитска Арабия, но цялата му реформаторска програма изискваше преки чуждестранни инвестиции - а от месеци парите изтичат извън Саудитска Арабия, а не текат към нея. Сега ще стане по-лошо. Да, отразявал съм развоя на събитията след касапницата на площад \"Тянанмън\". Знам, че парите имат къса памет. Но Саудитска Арабия не е Китай. Просто за много инвеститори от правителството на принц Мохамед излизат прекалено много безумия и те не искат да се обвързват дългосрочно там, което е доста лошо. Това ще отслаби всякакви надежди за бъдещи реформи. Има и още едно усложнение. Дори и принц Мохамед да бъде изтласкан настрани, ако мислите, че като него има още поне 100 саудитци със същата стоманена твърдост, умелост и безпощадност, с които той наложи правото на жените да шофират, изтеглянето на ислямската полиция от улиците и отварянето на кината, грешите. Няма такива. Всички тези реформи имаха активни консервативни противници. Това не е Дания, а без широкообхватни социални, икономически и религиозни реформи Саудитска Арабия може да се превърне в огромна провалена държава. Не забравяйте, че един от най-големите извори на \"Ислямска държава\" за млади попълнения беше Саудитска Арабия. Между другото, ако смятате, че принц Мохамед има тъмна страна, трябва да повдигнете някои камъни в кралството. Ще откриете хора с големи бради, които не говорят английски и вярват в най-безумни неща за шиити, евреи, християни, индуси, Америка и Запада. И, повярвайте ми, сега те приветстват предполагаемото убийство на Джамал. И така още веднъж, какво да направим? Нямам прост отговор. Това е бъркотия. Знам само, че САЩ трябва да намерят начин да порицаят принц Мохамед по въпроса - без да изглежда, че нападат целия саудитски народ и дестабилизират страната. Трябва да направят така, че социалната/религиозната реформа в Саудитска Арабия да продължи - който и да управлява там. Защото това е от жизненоважен интерес за САЩ. Но срещу глупостта няма лек. Ако съюзникът ти е направил нещо толкова извратено и глупаво, каквото саудитците изглежда са направили в Истанбул, просто няма лесно решение. Но Тръмп може да започне от това да назначи посланик в Саудитска Арабия. Такъв досега той не е изпратил - и това вече започва да се забелязва.", "date": "2018.10.17", "title": "Дилемата на Америка - как да порицае принц Мохамед, без да спре саудитските реформи"}
{"url": "https://www.24chasa.bg/novini/article/7105788", "text": "Вицепремиерът по обществения ред и сигурността, министър на отбраната и лидер на ВМРО Красимир Каракачанов изрази подкрепа за граничните полицаи Михаил Цонков, Николай Костов, Живко Петков и Николай Петков. Същите бяха обвинени в началото на 2017 г. от турския наказателен съд, че на 17 април 2008 г., когато турска лодка навлиза в българските териториални води, при опит за арест прострелват един от рибарите-бракониери. Всички достойни българи, които с оръжие в ръка изпълняват и са изпълнявали своя дълг в защита на границите на България, имат моята безусловна подкрепа, пише Каракачанов на страницата си във Фейсбук. Още миналата година, когато Турция поиска екстрадицията им, ВМРО обяви, че няма да допусне българските граничари да бъдат предадени на турския съд. Каракачанов е категоричен: Ако сега се наложи, ще ги прибера в Министерство на отбраната, за да бъдат защитени. Ще направя всичко по силите си, за да не бъдат предадени на чужда държава. Тези български мъже заслужават награда, защото са изпълнявали своя служебен дълг, защитавайки границата на Родината.", "date": "2018.10.17", "title": "Каракачанов готов да прибере граничарите в министерството на отбраната, за да ги защити"}
{"url": "https://www.24chasa.bg/novini/article/7105752", "text": "Открито е тялото на 8-годишно момче, изчезнало при наводненията на испанския остров Майорка, съобщава германското издание \"Билд\", позовавайки се на испанските издания.   Артур е бил открит днес сутринта близо до кръговото движение на Свети Лорънс. Спасителите са го търсели осем дни, единственото което намерили по-рано било раницата му. Те гледали и по крайбрежието, тъй като се притеснявали, че тялото му е можело да бъде погълнато от морето, а след това изхвърлено на брега. Артут е пътувал заедно с майка си с колата от Свети Лорънс за Сон Карио. Според местно издание колата е катастрофирала на кръговото движение, когато водата на улицата светкавично бързо започнала да се покачва и заляла черния хюндай. Майката на момчето - Йоана, успяла да се обади на съпруга си, но разговорът прекъснал. Тя успяла да изтегли дъщеря си от колата и момиченцето било случайно спасено от германски колоездач, който минавал наблизо. Според \"Диарио де Майорка\" около 12:30 часа днес човек, който почиствал около кръговото движение, открил загиналото момче. Той веднага алармирал спасителните служби. Артут е последният открит сред изчезналите. С него броят на загиналите става 13, трима от които са германци.", "date": "2018.10.17", "title": "8-годишно момче жертва на наводненията в Майорка, загиналите станаха 13"}
{"url": "https://www.24chasa.bg/novini/article/7105203", "text": "Регионът е в опасност от национализъм и език на омразата, затова е необходимо Балканите да се върнат към диалога и да се избегнат конфликти, заяви албанският министър на външните работи Дитмир Бушати на церемония по повод 60-тата годишнина от членството на Албания в ЮНЕСКО, предаде МИА, цитирана от БТА. Засилената популистка реторика в развитите общества, езикът на омразата и разделението и тенденцията за националистически събирания ни карат да сме предпазливи и налагат необходимостта от обновено, по-ясно и по-ефективно сътрудничество. Ангажиментът, волята, способността и уменията на младото поколение ще бъдат от решаващо значение както за Албания и европейския път на страната, така и за изграждането на регион, в който се живее в мир и напредък, заяви Бушати. Ръководителят на албанската дипомация изтъкна, че членството на Косово в международните организации представлява един от стълбовете на стабилността в региона. Той изброи няколко места в Албания, които са под защитата на ЮНЕСКО и каза, че очаква идната година под шапката на тази междунродна организация да бъде и частта на Охридското езеро от албанска страна. Иначе македонската част от Охридското езеро е под защитата на ЮНЕСКО още от 1979 г.", "date": "2018.10.17", "title": "Албанският външен министър: Балканите да се върнат към диалога"}
{"url": "https://www.24chasa.bg/novini/article/7105218", "text": "Пловдивският окръжен съд оправда изцяло собствениците на съборения тютюнев склад на улица \"Одрин\" 8. Те бяха обвинени в разрушаване на паметник на културата, чието събаряне започна на 6 март 2016 г. и беше спряно с протести. Георги Бранеков и Александър Николич чуха току-що \"Невинни\". Според техния адвокат Розалина Апостолова съдия Розалия Шейтанова е издала един справедлив и законосъобразен акт. Решението подлежи на обжалване и прокурор Делян Пинчев обяви, че ще се възползва. Той пледира за условно наказание на Николич и Бранеков. В съда обаче се разбра, че въпросният склад не е паметник на културата. \"Заради мърлявата работа на държавната администрация не може двама души да носят наказателна отговорност, каквито и да са те\", обясни адвокат Апостолова.  \"Съветвам всички инвеститори да си търсят правата до края\", коментира Николич. Той не пожела да каже какво възнамерява да прави със сградата. Тя си стои все така полуразрушена. Според съдия Шейтанова складът не представлява недвижима единична културна ценност и не попада в никаква охраняема зона. Адвокат Апостолова защити честта на прокурора Пинчев. Според нея той е поддържал обвинението, тъй като в досъдебното производство са му били дадени такива документи от Института за паметници на културата. \"Нашите доказателства обаче обърнаха хода на делото\", допълни защитничката.  ", "date": "2018.10.17", "title": "Оневиниха напълно собствениците на бутнатия тютюнев склад в Пловдив"}
{"url": "https://www.24chasa.bg/novini/article/7105228", "text": "Гръцката икономика е отбелязала растеж от 1,5 процента през изминалата година, съобщава агенция АНА-МПА, като се позовава на данни на гръцката статистическа служба. Службата повишава оценката си от 1,4 процента, колкото бяха предварителните изчисления през март, припомня БТА. Преразглеждането на данните от годишните финансови отчети се дължи на включването на нови и актуализирани данни от различни източници.", "date": "2018.10.17", "title": "Растежът на гръцката икономика през 2017 г.  е бил 1,5%"}
{"url": "https://www.24chasa.bg/novini/article/7105235", "text": "Взломна кражба е извършена в Музея на бойната слава в Ямбол, съобщи за БТА директорът Милчо Начев. Все още не е уточнено какви са липсващите експонати, защото крииналисти и в момента извършват оглед на местопроизшествието. Сутринта, когато отишли на работа, директорът и служителите на музея установили, че е разбита входната врата и веднага сигнализирали в полицията. Според Милчо Начев е проникнато и в трите зали на музея, но все още не е напълно изяснено точно кои експонати липсват. Той коментира още, че дори да има откраднати оръжия, те не могат да бъдат използвани. Музеят на бойната слава в ямбол е единственият общински музей с военни експонати. Той разполага с ценни предмети и оръжия от Първата и от Втората световни войни. Днес музеят ще остане затворен за посетители.", "date": "2018.10.17", "title": "Крадци влязоха с взлом в Музея на бойната слава в Ямбол"}
{"url": "https://www.24chasa.bg/novini/article/7105238", "text": "Министерството на здравеопазването да изготви предложения за законодателни промени, които максимално да улеснят донорството в България – това разпореди министър-председателят Бойко Борисов по време на днешното правителствено заседание, съобщиха от правителствената пресслужба. След като по-рано днес се срещна с близките на Адриан Петков, премиерът Борисов възложи на министър Кирил Ананиев да направи консултации в Народното събрание и да се започне работа по темата. „Има още 15 чакащи за бял дроб и 1200 за бъбреци“, отбеляза министър-председателят и добави, че може да се направи така, че много човешки животи да бъдат спасени. На днешното правителствено заседание беше одобрен и проектът на Закон за хората с увреждания. По време на обсъждането министърът на финансите Владислав Горанов и вицепремиерът Валери Симеонов изразиха резерви към текстовете на чл. 40 от проекта. Министър-председателят Бойко Борисов заяви категоричната си подкрепа за Закона за хората с увреждания. „Ние водихме многократен диалог, поехме ангажимента и държа да си го приемем, така както Бисер Петков го предлага. Ние сме парламентарна република и Парламентът да преценява, в края на краищата те са нашите работодатели. Така че ние сме сложили подписите си, гарантирали сме си, че този текст ще приеме Министерският съвет“, допълни премиерът Бойко Борисов. БОЙКО БОРИСОВ: Ананиев, как продължи срещата със семейството на Адриан? КИРИЛ АНАНИЕВ: Изразиха родителите на Адриан благодарност от разговорите днес, защото са преминали в добронамерен и полезен дух. БОЙКО БОРИСОВ: Свържи се с депутатите от Патриотичния фронт, с депутатите от ГЕРБ, разясни им конкретния случай и ги запознай с идеите, които семейството предлага за донорството. Както вече възложих на Даниела Дариткова, която е председател на здравната комисия в НС и на теб, като министър, отворете дебат за промяна – така че когато има предварително заявено желание за донорство, да не се стига до ситуации семействата да отказват, както в случая предлагат родителите на Адриан. Отворете дебата в парламента, стартирайте кампания за донорството, да се чуят позиции и „за“, и „против“. Проследете европейската практика. КИРИЛ АНАНИЕВ: Възложил съм утре до обяд шефа на Агенцията по трансплантации да даде конкретни текстове, които да ги обсъдим в ръководството на министерството и да ги предадем по най-възможно бързия начин на Комисията по здравеопазване в Народното събрание. БОЙКО БОРИСОВ: Защото на практика сега има още 15 чакащи за бял дроб и 1200 за бъбреци, а в същото време особено след катастрофи или подобни инциденти може да се направи така, че много човешки животи да бъдат спасени. Седнете, отворете темата, още веднъж ви казвам, и вземете най-правилното решение, за да не се стига хора да чакат с месеци за донор с мисълта, че всеки ден ти е предпоследен, ако не се намери такъв. **** БОЙКО БОРИСОВ: Петков, това ли е, което сме поели като ангажимент? БИСЕР ПЕТКОВ: Да, това е проектозакона, който поехме като ангажимент на днешното заседание да бъде разгледан от Министерски съвет, за да постъпи в Народното събрание. Проектът е разработен в съответствие с основните положения на Конвенцията за правата на хората с увреждания и отговаря на основните искания на организациите на хората с увреждания, включително и на протестиращите майки от инициативата „Системата ни убива“. БОЙКО БОРИСОВ: Това ли е, което с Владислав Горанов и ти подписахте с тях? БИСЕР ПЕТКОВ: Да, това е. БОЙКО БОРИСОВ: Нямаме изречения, думи променени, които да възникне нещо проблем от това, което Горанов като мой представител там подписа? Кажи Горанов? БИСЕР ПЕТКОВ: Само аз да кажа, законопроектът беше подкрепен от Националния съвет за интеграция на хората с увреждания, вчера на Националния съвет за тристранно сътрудничество не получи подкрепа от работодателите, не са съгласни с въвеждането на квоти за хора с увреждания в законопроекта, това е основното им несъгласие. Така че това е ситуацията, той е внесен във вида, в който получи подкрепа в Националния съвет за интеграция за хора с увреждания. БОЙКО БОРИСОВ: Горанов! ВЛАДИСЛАВ ГОРАНОВ: Господин премиер, много внимателно проследихме при разглеждането на материала за днешното заседание да не се отклоним от поетите ангажименти и не сме се отклонили на сантиметър от поетите ангажименти, но аз продължавам да не подкрепям чл. 40, който създава ангажимент и формира квоти по отношение на минимален брой заети хора с увреждания. Предвидено е в законопроекта работодателите да се задължават да назначават работници и служители с увреждания, като работодател със списъчен състав или наети служители от 50 до 99 две лица с трайни увреждания, за работодатели със сто и над сто работници и служители 2 % от средно списъчния състав. Има разбира се хипотези за освобождаване от задължението да наемат такива хора, но ако не са освободени от задължението и не изпълнят квотата, работодателят дължи ежемесечно компенсационна вноска са го нарекли, това си е квази данъчно облагане, 30 на сто от минималната заплата за всяко незаето работно място за човек с трайно увреждане. Според мен по този начин няма да се реши проблема със заетостта на хората с увреждания. Този проблем не трябва по реда на принудата да бъде прехвърлян върху реалния сектор и за мен такъв ангажимент аз не бих и не подкрепям. Мнозинството в Министерски съвет да реши каквото прецени. Одобрил съм финансовата обосновка с поетия ангажимент за осигуряване на допълнителен ресурс в размер на 150 милиона за политики за хората с увреждания, но тази мярка, предвидена в закона не я подкрепям. Ако вие решите обаче, подкрепяйте, за мен това е грешка. БОЙКО БОРИСОВ: Колега Симеонов! ВАЛЕРИ СИМЕОНОВ: Също съм упълномощен от съвета за тристранно сътрудничество да ви информирам, че работодателските организации са категорично против точно този член 40 в двете му алинеи, в едната, в която се налага задължението за 2 % назначаване на инвалиди във фирмите, които са с над 50 човека, и второто, налагане на санкция в размер на 30 % от минималната работна заплата за всяко незаето от инвалид място. Ситуацията в България в момента е такава, че всеки неистово навсякъде търси работна ръка, работна ръка не достига и никой не гледа дали са инвалиди, дали са здрави хора. Но с това изискване ние създаваме една невъзможност за реализирането на тези законови текстове, тъй като вчера беше изложена информацията, че фирмите с между 50 и 100 човека са 5500, в които работят 1 200 000, с други думи трябва да бъдат назначени при прилагането на закона 24 000 инвалиди. Хайде да видим откъде ще ги намерим тези 24 000 инвалиди. И тъй като няма откъде да ги намерим, санкцията в размер на 30 % , точно както казва министър Горанов, се превръща в данък, в един косвен скрит данък върху дребния бизнес. Точно този дребен бизнес, който ние в програмата сме поели ангажимент да насърчаваме и да подкрепяме. Така че, аз категорично няма да подкрепя този законопроект. Благодаря на министър Горанов, че станахме двама. Не апелирам към колегите да не го подкрепят, защото законопроектът е много смислен, много съдържателен в останалата си част, той например решава въпроса с повишаването на заплащането, което беше изисквано и необходимо на съвременния етап от развитието на българското общество. От друга страна, създава задълженията за създаване на достъпна среда, така че законът трябва да бъде приет, но тук трябва да има корекция, точно заради това, че той нанася удар върху дребния бизнес аз няма да подкрепя закона. В заключение ако позволите едно изречение извън темата. Искам лично да благодаря на министър Петков и на екипа, който работи толкова време, близо половин година, под огромен натиск, напрежение, бих казал под истерия, и въпреки че беше заченат в грях, все пак законопроектът е смислен и е добре направен. Благодаря на хората, които работиха и събота и неделя, нямаха почивка и август, все пак те успяха достойно да свършат задълженията, които трябваше да свърши изпълнителната власт. Благодаря. БОЙКО БОРИСОВ: Горанов! ВЛАДИСЛАВ ГОРАНОВ: Възможни са два варианта или ако се обединим, че изпълняваме ангажимента си подобен законопроект отговарящ 99 на сто, защото вътре в него има още неща, които за мен остават неразумни и ги приемам под натиск. Ако приемем, че изпълняваме някакъв ангажимент го внасяме така, дори с чл. 40. Аз обаче не смятам, че правителството, на която и да е било държава трябва под натиск да прави глупости в нормативната уредба, било и във всички други свои решения. Не съм съгласен независимо от това какви демократични или не демократични способи се използват за въздействие върху общественото мнение ние да раждаме ирационални норми само и само да угодим на някой. Два са вариантите, или го приемаме във вида, в който е предложен от Петков с тази и някои други несъвършенства, но тази е най-неприемлива за мен или го приемаме на вносител, има техническа възможност за няколко часа Петков да си го прередактира, ангажимента ни е да бъде внесен до петък, би могъл да бъде внесен до петък с отпадането поне на тази мярка, така както е предвидена в законопроекта. За мен независимо от натиска трябва правителството да си запазва физиономията и рационалността, и тук освен поздравленията към екипа на министър Петков, ще добавя и това, че независимо кой е срещу него, а това е най-социално уязвената група – родители на деца с трайни увреждания, не бива тежките социални проблеми да водят до това да приемаме глупави решения, а в закона има такива и сега. И понеже знам, че в Парламента няма политически капацитет да се окаже отпор на решения в полза на уязвими групи хора, поне ние да си запазим физиономията и да махнем неща, които са ирационални. Това са двата варианта или веднага отива или се редактира в тази му част. БОЙКО БОРИСОВ: Аз категорично подкрепям закона, защото всички тези изброени организации, които сега реагират, когато вървяха протестите услужливо си мълчаха. Така че, ние водихме многократен диалог, поехме ангажимента и държа да си го приемем, така както Бисер Петков го предлага. Ние сме парламентарна република и Парламентът да преценява, в края на краищата те са нашите работодатели. Така че ние сме сложили подписите си, гарантирали сме си, че този текст ще приеме Министерският съвет. Приемаме закона, гласувайте, два „против“ до тук има, останалите са „за“, така че го приемаме. Има аргументи, но пак казвам, когато възникне веднъж проблема, тогава трябва веднага да се реагира, а не месеци след това да търсим рационални решения. Това трябваше още юли, август да бъде приключило! Приемаме точка Б7 с два гласа „против“.", "date": "2018.10.17", "title": "Борисов: Нека хората, чакащи за донор, не мислят, че всеки ден е предпоследен (Стенограма)"}
{"url": "https://www.24chasa.bg/novini/article/7105226", "text": "Ако проектът за подмяна на релсовия път на ул. \"Граф Игнатиев\" не беше променен, трамваите щяха да се блъскат челно при завоя с ул. \"Алабин\". Това обясни зам.-кметът по транспорта Евгени Крусев по повод твърденията, че общината неправомерно е подменила материалите за ремонта и е отстранила участник в обществената поръчка, който е предложил материалите, които в момента се полагат на обекта. \"Целта ни е да осигурим най-доброто решение като качество, цена и гаранция на материалите. В чл. 5 от договора с изпълнителя \"Джи Пи груп\" има клауза, че в хода на ремонта възложителя, тоест Столичната община може да заменя материали. Те се одобряват от строителния надзор, който прави анализ на цената. Разликата в цената на двата вида материали е 50 евроцента на кв. м, тоест стотинки. Фирма \"Пандрол\" дава 10 г. гаранция за материалите\", каза Крусев. Той уточни, че промяната не е само в материалите, а в проекта. \"Причината е, че първият проект имаше фрапиращи грешки и ако го бяхме изпълнили трамваите щяха да се удрят челно. Имаше и забележки по отводняването. Получихме становище от \"Столичен електротранспорт\", че вместо да се подобрят показателите на релсовия път, те ще се влошат. Затова беше свикан експертен съвет и 29 души единодушно потвърдиха това становище и решиха, че проектът трябва да бъде променен. Затова възложихме поправките на друг проектант\", добави Крусев. По думите му в идейния проект е било предвидено да се използват материалите, които сега се полагат на улицата, но при изработването на работния проект, проектантът ги е променил. Според Крусев отстранения проектант трябва да даде отговор какво е наложило тази промяна. \"Така че в момента ние изпълняваме идейния проект\", уточни той. Според зам.-кмета по транспорта е \"малко странно гражданска организация да лобира за определени фирми\". \"На мен ми е все едно коя фирма изпълнява ремонта. Основната ни цел е обектът да бъде изпълнен качествено и в срок\", заяви Крусев и добави, че към момента не планира да подава оставка. Както \"24 часа\" вече съобщи столичният кмет Йорданка Фандъкова разпореди проверка, която да установи какво е наложило промяната на материалите. Изпълнителят на ремонта на бул. \"К. Величков\" ще бъде отстранен и ще му бъдат наложени санкции, каза още Крусев при проверката на обекта. Причината е, че е установено, че на обекта се полагат материали, които нямат нужното качество. Това е потвърдено и от лабораторни анализи. По булеварда се прави обособено трасе за градския транспорт. Довършването на ремонта ще бъде възложено на общинската фирма \"Софинвест\", като се очаква дейностите да приключат до края на годината. Санкциите, които ще бъдат наложени, предстои да се изчислят, каза Крусев.", "date": "2018.10.17", "title": "Крусев: Ако не бяхме променили проекта, трамваите щяха да се блъскат челно на \"Графа\""}
{"url": "https://www.24chasa.bg/novini/article/7105261", "text": "Бюджетът е смайващ: кандидатите от Републиканската и Демократическата партия се очаква да похарчат 4,5 милиарда долара за клипове за предизборна агитация до междинните избори в САЩ на 6 ноември. Вложение само от няколко хиляди долара обаче може да се окаже сред най-ефективните, предаде БТА.  Когато младата нюйоркчанка Александрия Окасио-Кортес, новодошла в политиката, научила, че двама режисьори, споделящи нейните леви идеали, й предлагат да изработят видеоклип за по-малко от 10 000 долара, тя не се поколебала. Открилата се възможност била твърде примамлива за предизборния й екип с ограничени средства. От тази среща се родил клип, който показва в интернет как бившата, по онова време 28-годишна възпитателка и сервитьорка, се среща с избиратели от квартала си между \"Бронкс\" и \"Куинс\". \"Противоборството на тези избори ще е \"народът срещу парите\", заяви младата испаноезична американка, която на първичните избори при демократите се изправи срещу влиятелен партиен съперник. Нейна мишена е едно от 435-те места в Камарата на представителите, за които ще се гласува на 6 ноември. На същата дата американците ще подновят една трета от сенаторите, както и множество местни мандати. Човечен, провокативен, непринуден, нейният клип се разпространи бързо в интернет, гледан 5,1 милиона пъти. Четири седмици по-късно Александрия Окасио-Кортес шокира върхушката, като спечели първичните избори. \"Можем да ги свалим от власт\" Подобно на нея, множество кандидати, които се впускат за първи път в политиката (повечето - демократи, които искат да си върнат Камарата на представителите, контролирана сега от републиканците на Доналд Тръмп), се опитват да се представят пряко пред избирателите. Интернет е голяма възможност за новаците, подчертава 21-годишният Ник Хейс, съосновател на компания \"Мийнс ъв пръдакшън\", която стои зад клипа на Александрия Окасио-Кортес. \"Социалните мрежи и дигиталните кампании предоставиха на кандидатите, които не разполагат с четири милиона, дадени им от някоя голяма компания, възможност да бъдат чути и да общуват с избирателите по невъзможен досега начин\", обясни той пред АФП. \"Със силно присъствие в социалните мрежи, с ефикасно послание и ясен фокус, говорейки за политики, които засягат работниците, можем да свалим тези хора от власт\", допълни Хейс, имайки предвид представителите на върхушката. В перспективата на ноемврийските избори за реклама в интернет се очаква да бъдат похарчени около 800 милиона долара, срещу 3,7 милиарда долара за телевизионни реклами, според групата Кантар Медия. \"Социалните мрежи промениха коренно начина, по който предизборните екипи комуникират с избирателите\", обясни за АФП Нийл Оксман, политически консултант, работил по предизборните клипове на стотици кандидати от 80-те години на миналия век насам. \"Сега можем да ги видим безплатно на телефона си\", отбелязва той. Източници на дарения Дали този ефект ще помогне на кандидатката Ем Джей Хигър, бивш летец от американските военновъздушни сили, да пребори републиканеца, който от 16 години представлява в Камарата нейния консервативен избирателен окръг в щата Тексас? Тя вече има \"най-добрата политическа реклама, виждана някога\", каза композиторът и звезда на Бродуей Лин-Мануел Миранда. В три минути и половина тя описва как се е измъкнала жива при атака срещу хеликоптера й в Афганистан. \"Вкопчих се в ските на хеликоптера, отвърнах, стреляйки по талибаните, докато се връщахме в безопасна зона\", разказва четиридесетина годишната жена, която виждаме да обядва спокойно със семейството си, а на стената на дома й е облегната вратата на прословутия хеликоптер. На фона на музиката на \"Роулинг стоунс\" тя си спомня също за вратите, които е трябвало да разбие, за да напредне в армията, както и за стъклената врата, на която баща й прожектирал кадри с майка й когато била малка. Ем Джей Хигър, с нейната лъчезарна усмивка и татуировки по ръцете, беше доста неизвестна, когато започна кампанията си. След като клипът й се превърна в явление - гледан е вече близо три милиона пъти - даренията заваляха в касите на кампанията й, а надпреварата стана по-оспорвана. Демократите не са единствените, които изпробват силите си в по-дълъг формат, отколкото позволява интернет. \"Политически некоректната и горда от този факт\" консерваторка Марша Блекбърн, която сега е член на Камарата на представителите, се кандидатира в Тенеси за едно от местата в американския Сенат. В пространен клип тя критикува американската организация \"Планирано родителство\", засягайки полемиката за \"продажбата на части от бебета\". Туитър определи нейния коментар като твърде \"взривоопасен\" и й забрани да публикува клипа си в мрежата, ако не премахне това изказване. Марша Блекбърн отказа. . . После превърна спора в основание за набиране на средства за кампанията си.", "date": "2018.10.17", "title": "Милиарди ще бъдат инвестирани в рекламни клипове за междинните избори в САЩ"}
{"url": "https://www.24chasa.bg/novini/article/7105221", "text": "Най-известният американски собственик на бордеи - Денис Хоф, почина на 72 години след луда нощ за рождения си ден, съобщи германското издание \"Билд\". Хоф е бил открит в безпомощно състояние в леглото след купонясване със звездата от американското порно - 62-годишния вече Рон Джереми, бившата проститутка Хайди Флейс (на 52 г.) и някогашния шериф Джо Арпайо (на 86 г.), в хотел-казино край Лас Вегас и други. На предстоящите избори за Камарата на представителите - долната камара на Конгреса на САЩ, Хоф трябваше да се състезава за място в законодателния орган от квотата на републиканците. На празника на Хоф е имало 100 гости, сред подаръците е получил и куче. Хоф се е забавлявал \"красиво\" - без дрога и алкохол. Това беше \"времето на живота му\", коментира мениджърът му Чък Мут.  След партито Хоф отишъл с Рон Джереми в един от бордеите си  - Love Ranch South, в който през 2015 г. двукратният шампион в НБА Ламар Одом след преживяванията си там изпадна в кома. \"Денис отиде с Даша Деър - едно относително ново момиче в заведението в личното си помещение. Даша остана около 2 часа при него, след това дойде при мен на бара и каза, че с Денис са правили секс\", разказва Джереми. След като Хоф, който обикновено ставал рано, на следващата сутрин не се появил, приятелят му помислил, че просто още спи. \"Лежеше в леглото, докоснах го по рамото, но нямаше реакция\", коментира още Рот. Той повикал помощ. Едва когато пристигнала, забелязал, че има нещо нередно - тялото му било студено и вече се появявали първите белези на смъртта. Причините за смъртта все още не са известни. До момента няма данни за чужда намеса, коментира местният шериф.", "date": "2018.10.17", "title": "След луда нощ почина най-известният американски собственик на бордеи (Видео)"}
{"url": "https://www.24chasa.bg/novini/article/7105118", "text": "Десет човека загинаха и а десетки бяха ранени днес при взрив в техникум в град Керч на Кримския полуостров, предаде Ройтерс, като се позова на руски осведомителни агенции. Според руския национален антитерористичен комитет експлозията е била причинена от неизвестно взривно устройство. Неназован източник от правоохранителните органи каза, че \"по първоначална информация е избухнала газова бутилка\". Служител в болница в Керч заяви, че 18 човека са приети с рани от експлозията. Лекарите очакват да бъдат докарани още около 50 пострадали. Снимки от мястото на взрива показваха изпотрошени прозорци на първия етаж на двуетажната сграда и разпръснати отломки по земята. На мястото са пристигнали линейки и пожарникари. Малко след разпространението на новината властите заявиха, че експлозията е терористичен акт. Руски медии съобщават, че според очевидци в учебното заведение е имало и стрелба.", "date": "2018.10.17", "title": "Атентат в колеж в Крим: Поне 10 убити, десетки ранени (Обновена)"}
{"url": "https://www.24chasa.bg/novini/article/7105299", "text": "25 години затвор получи строителният предприемач Драгомир Драгомиров, който на 18 юни 2017 г. застреля двама свои бизнес партньори и рани трети. Делото срещу Драгомиров се гледа по съкратена процедура и той призна вината си. Затова процесът прикючи в рамките на 1 ден. Съдия Ралица Манолова обясни, че според съдебния състав наказанието, което е трябвало да получи Драгомиров, е доживотна присъда, но тъй като по съкратената процедура тя се изключва, съдът му е дал 25 години затвор.  Максималното, което може да се получи, е 30 години. Присъдата не е окончателна, подлежи на обжалване. ", "date": "2018.10.17", "title": "25 години затвор за строителен предприемач, убил двама инвеститори"}
{"url": "https://www.24chasa.bg/novini/article/7105330", "text": "Комисарят по цифровата икономика и общество Мария Габриел представи в интервю за финансовия всекидневник \"Лез'Еко\" очакванията си, след като представители на онлайн платформите и рекламната индустрия й връчиха индивидуални пътни карти за конкретни мерки за борба с дезинформацията в интернет. Това съобщи представителството на ЕК в България, цитирано от БТА.  \"Това е първа много важна крачка, която показва, че всички - в това число и социалните мрежи - осъзнават отговорността си в общата борба срещу онлайн дезинформацията. Кодексът за добри практики не е на Европейската комисия - той е техен кодекс\", подчертава комисар Габриел. Тя посочва, че трябва да се отрежат източниците на финансиране на разпространителите на дезинформация. Интернет платформите, също така, трябва да премахват профилите, които публикуват дезинформация и да сигнализират потребителите, когато съдържанието е разпространявано от т.нар. ботове - компютърни програми, които наводняват мрежата. Също толкова важно според Мария Габриел е да се засили медийната грамотност, давайки приоритет на качественото съдържание и подобрявайки методите за по-добро сигнализиране в случай на установени \"фалшиви новини\". Комисарят се обяви и за повече прозрачност при начина на използване на алгоритмите на онлайн платформите, особено след аферата \"Фейсбук-Кеймбридж Аналитика\". Мария Габриел подчертава, че това е само началото и Комисията внимателно ще следи за поетите ангажименти. През декември ще бъде направен анализ на резултатите от прилагането на мерките и Европейската комисия си запазва правото на законодателна инициатива, ако е необходимо.", "date": "2018.10.17", "title": "Мария Габриел пред \"Лез'Еко\": Европа иска бързи резултати в борбата с \"фалшивите новини\""}
{"url": "https://www.24chasa.bg/novini/article/7105331", "text": "Поредният скандал, свързан с ремонта на столичната улица \"Граф Игнатиев\", е доказателство, че отговорността за всички проблеми по него, както и по извършените досега ремонти на ремонтите в София, я носи изцяло Столична община. По тази причина ние, общинските съветници от групата на БСП, настояваме кметът Йорданка Фандъкова да поеме персонално тази отговорност и да подаде оставка. Това пише в позиция на общинските съветници от БСП в София относно скандала с ремонта на \"Граф Игнатиев\" в столицата. Ето как продължава позицията, разпратена до медиите:  Очевидно Столична община не разполага с необходимия административен капацитет, за да се справи с управлението на града. А вече стана ясно, че и безобразно нарушава Закона при провеждането на обществените поръчки, както и при реализирането на самия инвестиционен процес. В последните години сме свидетели на многобройните опити на управляващите в Столична община да прехвърлят отговорността за проблемите, свързани с ремонтите на ключови обекти в града, на инвеститора, на надзора, беше ни показвано как кметът Йорданка Фандъкова инспектира, след това смело заплашва със санкции и с прекратяване на договори. Днес обаче категорично стана ясно, че всъщност самите управляващи в Столична община стоят в основата на всички проблеми. В разследване на телевизия bTV беше показана скандална промяна на предмета на обществената поръчка, а именно - материал, който е използван за ремонт на трасето на столичната улица \"Граф Игнатиев\". Това е драстично нарушаване на Закона за обществените поръчки. Тук вече не говорим нито за визия, нито за естетически критерии, нито за недовършен обект. Става въпрос за конкретно нагло нарушение на Закон, което е престъпление. Вече сме поставени пред хипотезата на една незаконно провеждаща се обществена поръчка с всички реални последици от това – не признаване на европейските средства с всички последващи негативи. И тук дори не става дума за репутационния риск. Става въпрос за възможни финансови щети по отношение на Столична община. Затова кметът Йорданка Фандъкова трябва персонално да поеме отговорността и да подаде оставка. Няма да приемем ново бягство от отговорност на кмета с възможността удобно да се скрие зад \"бушон\", за какъвто може да бъде използван заместник-кметът по транспорта Евгени Крусев. Няма да приемем и ново прехвърляне на отговорността на изпълнителя на обекта и несправедливо опетняване на строителния бранш в България. Настояваме и за ясни отговори от страна на кмета Фандъкова на два въпроса: 1. На какво основание е променена виброизолационната подложка, която е елемент на обществената поръчка за ремонт на ул. \"Граф Игнатиев\" и заради която един от кандидатите за изпълнение на обекта е бил отстранен? 2. Вярно ли е, че този материал е бил закупен предварително, за да може да бъде вложен и от кого? Тъй като днешният скандал, свързан с ремонта на ул. \"Граф Игнатиев\", води до обосновани съмнения за наличие на престъпни действия, ние, общинските съветници от групата на БСП, настояваме съответните органи в лицето на Прокуратурата и на всички институции, имащи отношение към контрола и начина, по който се разходват европейски средства, да се самосезират и да направят необходимите проверки. Вярваме, че те ще извършат тези проверки и ще бъдат обективни в изводите си. Българското общество има нужда от това! София повече не може и не трябва да бъде заложник на личните интереси на управляващите от ГЕРБ!", "date": "2018.10.17", "title": "Общинските съветници от БСП в София искат оставката на  Фандъкова"}
{"url": "https://www.24chasa.bg/novini/article/7105367", "text": "В дните от тази седмица – четвъртък и събота /18 и 20 октомври/ достъпът до централната сграда на НДК ще бъде ограничен. Мярката се налага поради събития от календара на Българското председателство на Съвета на Европейския съюз. Среща на министрите от Дунавския регион с Годишния форум на Дунавската стратегия е предвидена на 18 октомври, а на 20 октомври ще се проведе четвъртата среща на местните лидери на страните от Централна и Източна Европа (ЦИЕ) и Китай „16+1“. Събитието е под мотото „Глобално мислене, действия на местно ниво“. До сваляне на външния охранителен периметър затворен за посетители ще бъде и Билетен център – НДК. Желаещите да закупят билети за културни събития ще могат да го направят на билетна каса в кино „Люмиер Лидл” (в сградата на т.нар малко НДК) или онлайн на адрес tickets.ndk.bg. Литературен клуб „Перото” ще отваря врати за посетители след приключване на всяко събитие и снемане на външния охранителен периметър. Актуалната информация ще бъде публикувана на Фейсбук профила на „Перото“. Без промени остава достъпът до Театър Азарян и ДНК – пространство за съвременен танц и пърформанс.", "date": "2018.10.17", "title": "НДК с ограничен достъп за дните 18 и 20 октомври"}
{"url": "https://www.24chasa.bg/novini/article/7105359", "text": "Окръжната прокуратура в Стара Загора внесе обвинителен акт срещу 20-годишната Мария Гиздева, тя е обвинена за причиняване на смърт по непредпазливост, настъпила след нанесена тежка телесна повреда. Ако бъде призната за виновна по това обвинение, младата жена може да бъде лишена от свобода за срок между 3 и 12 години. Това уточниха днес за \"24 часа\" от Апелативната прокуратура в Пловдив, предстои съдът да насрочи дата за делото. Разследването срещу момичето завърши почти 2 години и 3 месеца, след като на 25 юли 2016 г. то уби с нож в дома му 62-годишния тогава Богдан Динев, известен в Стара Загора повече като Боньо Фаса. Тогава Мария обясни, че го е направила при опит за самозащита, тъй като възрастният мъж опитал да я изнасили, след като я примамил в дома си. В суматохата грабнала случаен нож от масата и с него пробола нападателя си в дясното бедро. Защитата й дори очакваше делото срещу нея да бъде прекратено поради липса на престъпление, тъй като тогавашната ученичка действала при неизбежна самоотбрана. Прокуратурата се оказва на друго мнение. Според обвинителния акт срещу Гиздева, тя е причинила на Богдан Динев смърт по непредпазливост, вследствие на умишлено нанесена му от нея тежка телесна повреда, изразяваща се в постоянно общо разстройство на здравето, опасно за живота, причинено от прободно-порезно нараняване на дясното бедро със засягане на множество разклонения на бедрената артерия и вена, в резултат на което е последвала остра кръвозагуба. От обвинението уточняват, че това е престъпление по чл. 124 ал. 1 пр. 1 във връзка с чл. 128 ал. 1 във връзка с ал. 2 на Наказателния кодекс, което предвижда затвор между 3 и 12 години. Мария има и второ обвинение, което може да й донесе лишаване от свобода за срок между 2 и 8 години. То е затова, че в периода между 25 и 26 юли 2016 г. в условията на продължаващо престъпление тя използвала 6 пъти платежен инструмент - дебитна карта, издадена на името на Богдан Динев, без съгласието на титуляра, като във всеки от случаите не е изтеглена парична сума. От прокуратурата в Стара Загора днес не пожелаха да уточнят защо момичето не е успяло да вземе пари - защото не е знаело кода за теглене от картата или защото в сметката на Фаса не е имало пари. Когато гръмна историята с опита за изнасилване, Мария беше на 18 години и беше ученичка за 12 клас на старозагорската Икономическа гимназия. След като през юли 2016 г. първоначално тя бе задържана в ареста за 72 часа с прокурорско разпореждане, Гиздева излезе на свобода срещу парична гаранция от 500 лева. Това стана възможно, тъй като първоначалното обвинение срещу нея за умишлено убийство бе променено в нанасяне на средна телесна повреда, от която е настъпила смъртта на пострадалия. През последните 2 години момичето успя да завърши средното си образование. В момента то е на свобода без мярка за неотклонение, тъй като срокът за такава мярка изтече. От прокуратурата изрично уточниха за \"24 часа\", че срокът на разследването наистина е бил удължаван няколко пъти, но това е според закона и нямало прекомерно забавяне. По-дългото разледване било нужно, за да бъдат направени множество процесуално-следствени действия, за да бъде изяснена обективната истина. Иззети били веществени доказателства, разпитани са свидетели, изготвени са заключение по назначените експертизи.", "date": "2018.10.17", "title": "До 12 г. затвор грозят Мария, която уби Боньо Фаса при самозащита"}
{"url": "https://www.24chasa.bg/novini/article/7105425", "text": "България е страната в ЕС с най-висок процент от население, което живее в риск от бедност и социално изключване, сочат данни от анализ на Евростат за ситуацията по този показател сред държавите-членки на ЕС през 2017 г. Средният показател за ЕС относно хората, които живеят в риск от бедност и социално изключване е 22,5 на сто. Анализът на Евростат е по повод днешния Международен ден за изкореняване на бедността, който се провежда всяка година на 17 октомври, предаде БТА.  Въпреки тези негативни данни страната ни е регистрирала и спад от 6 процента за хората които живеят в риск от бедност - през 2008 г. те са били 45 на сто, а през миналата година - 39 на сто, или 6 на сто по-малко, сочат данни от анализа. Освен това броят на хората, които са живеели в риск от бедност и социално изключване е бил 2 млн. 767 хиляди през миналата година, при 3 млн. и 421 хиляди през 2008 г. или спад с около 650 000 души за 10-годишен период. Статистиката на Евростат е подкрепена и с конкретни цифри - през 2008 г. годишният среден разполагаем доход на едно лице след социални трансфери е бил 4 247 лв, докато през 2017 г. сумата е достигнала 7 022 лв, или ръст от 2 770 лева. Прагът на риск от бедност у нас при самотните хора е бил 2 548 лв, като достига до 4 213 лв. през миналата година, или ръст от 1 660 лева. При домакинствата с две деца над 14 години прагът на бедност през 2008 г. е бил 5 351 лв, докато през миналата година достига 8 848 лв, или ръст от близо 3 500 лева. Данните на Евростат показват още, че в ситуация на риск от бедност у нас са се намирали около 40 на сто от жените и 37 на сто от мъжете, които са били в социални затруднения. Около 41 на сто от лицата, които са били в риск от бедност са били под 18-годишна възраст, а близо 50 процента - над 65 години. Освен това работещите българи, които все пак са били в риск от бедност са били 23 на сто, докато безработните са били 74 процента от хората у нас в състояние на риск от бедност. НАЙ-МАЛКО ХОРА В РИСК ОТ БЕДНОСТ ИМА В ЧЕХИЯ Най-нисък дял на хора в риск от бедност е регистриран в Чехия - едва 12 процента, отчита Евростат. Други страни с нисък процент население в риск от бедност са: Финландия и Норвегия - по 16 на сто, Словакия, Холандия, Словения, Франция, Дания и Швеция - по 17 процента и др. В другия край на класацията с население с висок процент от риск от бедност са страни като България - 39 на сто, Румъния - 36 процента, Гърция - 35 процента, Литва, Латвия и Италия - с по около 30 процента и др. Като цяло най-много хора, които са живяли в риск от бедност през м.г., е регистриран в Италия - 17 млн. души, Германия - 15,5 млн., Испания - 12,2 млн. и Франция - 10,7 млн. Най-висока е била летвата на годишния среден разполагаем доход за праг на бедност в Люксембург - 36 000 евро, като там самотно домакинство е имало праг за бедност от 39 000 евро, а домакинство с две деца - 45 000 евро. Единствената страна в ЕС, която вместо увеличение регистрира намаление на годишния праг на бедност за 10-годишен период, е южната ни съседка Гърция - от 10 800 евро през 2008 г. - спад до 7 600 евро през 2017 г., отчита Евростат. Според анализа на Евростат изкореняването на бедността е сред основните цели на Съюза. Подобна е и основната грижа за ООН, която стартира Третото десетилетие на ООН за борба с бедността (2018-2027), под надслов \"Ускоряване на глобалното развитие действия за свят без бедност \".", "date": "2018.10.17", "title": "Евростат: В България има най-много хора, които живеят в риск от бедност"}
{"url": "https://www.24chasa.bg/novini/article/7105408", "text": "Слава Богу, този път беше малкият дявол - така въздъхнаха с облекчение всички в оръжейната фирма \"Арсенал\" в Казанлък, когато стана ясно, че при поредния инцидент в завода за барут там този път няма загинали или тежко ранени. Аварията стана днес към 8,45 часа, когато в цех 120 на завод 3, по информация на прокуратурата, е възникнал локален взрив, предизвикан от възпламеняване, причинено от запалване на барутна маса. Той не е разпространен в други помещения. Пострадаха шестима мъже, но няма опасност за живота на нито един от тях. Те са на възраст между 23 и 60 години, уточниха от фирмата. В по-тежко състояние с гръдна травма е 23-годишният Димитър Дългъчев, който бе откаран за лечение в старозагорска болница. Останалите пострадали са: Михаил Б., Десислав И., Георги Г., Румен П. и Митко С. Те са фрактури и други по-леки повърхностни рани. След преглед в Спешния център на Казанлък двама от тях, сред които и началникът на цеха, са освободени за домашно лечение веднага. Трети бе пуснат от болницата по-късно. В Казанлък бяха направени операции на останалите двама от групата на пострадалите. По случая под ръководството на Районната прокуратура в Казанлък се води разследване за престъпление по член 134 ал. 3 във връзка с ал. 1, т.1 от Наказателния кодекс - за причиняване на средни телесни повреди на повече от едно лице поради незнание или немарливо изпълнение на занятие или на друга правно-регламентирана дейност, представляваща източник на повишена опасност, съобщиха вчера от Апелативната прокуратура в Пловдив. Засега това разследване е срещу неизвестен извършител. По него предстоят разпити на свидетели и назначаване на експертизи - балестични, медицински, технически и други. По първоначална неофициална информация пострадалите са повече, тъй като една от машините в завода за барут спряла и хората вкупом влезли в помещението, за да разберат каква е причината за това. В помещението се обезводнявала сместта, от която се приготвя барутът. Заради естеството на работа с барут опасността за работниците в завод 3 е повишена. През март т.г. при пожар в цех 130 на същия завод загинаха 2 души. Други двама мъже загубиха живота си пак там през април 2016 година.", "date": "2018.10.17", "title": "Пак авария в \"Арсенал\", шестима ранени в завода за барут /Обзор/"}
{"url": "https://www.24chasa.bg/novini/article/7105329", "text": "Държавният секретар на САЩ Майк Помпейо обсъди в Турция случая с изчезналия саудитски журналист Джамал Кашоги и кризата в Сирия, съобщиха световните агенции и турските медии. Помпейо разговаря първо с турския президент Реджеп Тайип Ердоган. Разговорът, който продължи 40 минути, се състоя на летището в Анкара, преди турският президент да отпътува на посещение в Молдова, информира БТА. В срещата участваха също турският външен министър Мевлют Чавушоглу, шефът на разузнаването Хакан Фидан и говорителят на президента Ибрахим Калън. От американска страна присъстваше и специалният представител на САЩ за Сирия Джеймс Джефри. По-късно Помпейо разговаря за малко повече от половин час и с турския външен министър Чавушоглу. Ръководителят на турската дипломация окачестви разговорите с американския си колега като \"полезни и ползотворни\". В изказване след срещата Чавушоглу заяви, че Турция се надява да влезе още днес в резиденцията на саудитския консул в Истанбул, за да разследва изчезването на саудитския журналист. Друга тема на разговорите в Анкара е била обстановката в Сирия, информират медиите. По думите на турския министър Турция е заявила пред Помпейо, че може лесно да прочисти района на град Манбидж в Северна Сирия от бойците на кюрдските Сили за защита на народа (СЗН), ако Съединените щати не го направят. Чавушоглу уточни, че това е било заявено пред американския държавен секретар от президента Ердоган. САЩ признават, че споразумението с Турция за прочистване на Манбидж от СЗН се е забавило, посочи още министърът. Помпейо бе на кратко посещение в Турция, след като вчера проведе срещи в Рияд със саудитския крал, с престолонаследника и с външния министър на Саудитска Арабия.", "date": "2018.10.17", "title": "Майк Помпейо обсъди в Турция случая Кашоги и Сирия"}
{"url": "https://www.24chasa.bg/novini/article/7105454", "text": "Министър-председателят Бойко Борисов ще участва в редовното заседание на Европейския съвет на 17, 18 и 19 октомври в Брюксел, съобщиха от пресслужбата на кабинета. Заседанието на Европейския съвет ще започне в сряда вечерта с обсъждане на Брекзит във формат ЕС-27. На него се очаква лидерите да вземат решение за придвижване на преговорите, въз основа на препоръка от главния преговарящ от страна на ЕС - Мишел Барние. На заседанията в четвъртък и петък във формат ЕС-28 се очаква канцлерът на Австрия Себастиан Курц да информира за напредъка по приоритетите на Австрийското председателство на Съвета на ЕС. Държавните и правителствени ръководители ще обсъдят още миграцията, сигурността, защитата на външните граници, сътрудничеството с трети страни, борбата с контрабандата и киберсигурността. Премиерът Бойко Борисов ще участва и в срещата Азия - Европа (АСЕМ), която тази година се домакинства от Европейския съюз.", "date": "2018.10.17", "title": "Борисов ще участва в редовното заседание на Европейския съвет в Брюксел"}
{"url": "https://www.24chasa.bg/novini/article/7105443", "text": "Участници в анкета, проведена от сайта Chili.com, определиха ранг-листата на най-сексапилните екранни образи, като при дамите първа позиция зае Лара Крофт, съобщи БТА. На екрана, дръзката екшън героиня бе пресъздадена от холивудската прима Анджелина Джоли. След нея бяха класирани Жената-чудо / Гал Гадот/ и Черната Вдовица /Скарлет Йохансон/. Сред мъжките персонажи най-добре се представиха Джеймс Бонд /Даниъл Крейг/, Тор /Крис Хемсуърт/, Върколака /Хю Джакман/. В топ 10 също влязоха екранните превъплъщения на Джони Деп, Шон Конъри, Мерилин Монро, Джулия Робъртс и други. В анкетата участваха над 1000 респондента, като 86 процента от тях довериха, че гледат филми само в случаите, когато им харесва главният герой", "date": "2018.10.17", "title": "Кои са най-сексапилните екранни образи?"}
{"url": "https://www.24chasa.bg/novini/article/7105474", "text": "Словашкият премиер Петер Пелегрини заяви, че хакери са атакували от чужбина словашкото министерство на външните работи, за да се сдобият с данни и документи от компютърната му мрежа, предаде Асошиейтед прес, цитирана от БТА. Пелегрини посочи, че атаката е била \"много сложна\", и определи хакерите като \"мултинационална, усъвършенствана шпионска организация\", но не поясни кои са. Той не уточни какви документи са били мишената им, нито дали са успели да се сдобият с някаква информация и кога е била извършена атаката. По думите му тя била разкрита от словашкото военно разузнаване, след като компютрите в мрежата заработили по необичаен начин.", "date": "2018.10.17", "title": "Словакия: Хакери атакуваха министерството на външните ни работи"}
{"url": "https://www.24chasa.bg/novini/article/7105448", "text": "Афганистански депутат и кандидат за парламентарните избори в Афганистан тази седмица беше сред четиримата убити днес от взривно устройство, заложено под стол в кабинета му в южната провинция Хелманд, предаде Ройтерс, позовавайки се на местни служители. Отговорност за атаката поеха талибаните. Депутатът Абдул Джабар Кахраман, който се готвеше за парламентарните избори в събота, беше убит от взрив, съобщи високопоставен правителствен източник, цитиран от БТА. Кахраман е десетият убит кандидат за изборите през последните два месеца. Освен това двама са били отвлечени, а четирима ранени от бунтовници ислямисти. \"Подобни брутални действия на терористите и техните привърженици не могат да отслабят доверието на хората в мирния и демократичен процес\", каза афганистанският президент Абдул Гани в изявление, осъждащо атаката. Талибаните, поели отговорността за смъртоносната атака, заявиха: \"Убихме Кахраман, всеизвестен комунист\". Трима мъже, намиращи се в кабинета на Кахраман по време на взрива, също са били убити, каза говорителят на министерството на вътрешните работи Насрат Рахими. Той добави, че полицията е арестувала трима заподозрени в провинциалната столица Лашкар Гах. Според говорителя на губернатора на провинцията Омар Звак взривът е ранил седем души. Талибаните приканиха афганистанците да бойкотират дълго отлаганите парламентарни избори и да се борят за сваляне на подкрепяното от Запада афганистанско правителство, с цел да се установи ислямистки режим. Талибаните предупредиха учители и ученици да не участват в предстоящите избори в Афганистан, и да не позволяват училищата да бъдат използване като избирателни секции. Днешният взрив стана след като миналата седмица 22 души загинаха при експлозия на предизборен митинг на жена кандидат за депутат в североизточната провинция Тахар. Бунтовниците направиха изявление днес, че ще атакуват изборите на 20 октомври, които смятат за нелегитимни, но не искат да наранят цивилни.", "date": "2018.10.17", "title": "Афганистански депутат и други трима бяха убити от бомба в навечерието на изборите"}
{"url": "https://www.24chasa.bg/novini/article/7105525", "text": "Американският държавен секретар Майк Помпейо е предложил отново американска помощ на Турция при разследването на изчезването на саудитския журналист Джамал Кашоги по време на среща днес с турския президент Реджеп Тайип Ердоган, съобщи Държавният департамент, цитиран от Ройтерс и БТА. \"Секретарят също така изрази безпокойството на Съединените щати във връзка с изчезването на Джамал Кашоги\", посочва департаментът в прессъобщение след срещата.", "date": "2018.10.17", "title": "Помпейо отново предложил помощ на Турция при разследването по случая \"Кашоги\""}
{"url": "https://www.24chasa.bg/novini/article/7105528", "text": "Вчера при проверка в имот в село Козар Белене са установени 22 засети в оранжерия растения от рода на конопа в Плевен. В стопанска постройка на същия адрес е намерена оставена за сушене зелена листна маса, която при направения полеви наркотест реагира на марихуана. Общото иззето количество листна маса е около 23 кг., информираха от пресцентъра на МВР. Собственикът - 43-годишен, е разпитан и привлечен като обвиняем. Задържан е за срок до 24 часа по Закона за МВР. Образувано е досъдебно производство за престъпление по чл. 354а от НК. Уведомен е районен прокурор при РП-Левски. Работа по случая продължава разследващ полицай.", "date": "2018.10.17", "title": "Откриха оранжерия за марихуана в Плевен, иззеха 22 растения"}
{"url": "https://www.24chasa.bg/novini/article/7105544", "text": "Повече от 300 нови и много агресивни наркотични вещества са навлезли на територията на страната за миналата година, обяви на пресконференция в община Добрич инспектор Петьо Петков от отдел „Наркотици” в СДВР. Отшумяването на така наречените „ренесансови дроги“ и навлизането на „надградените“, карат псевдохимиците буквално да „готвят“ новите вещества къде ли не и както дойде - каза инспекторът. В момента активното вещество в марихуаната е 45 процента при 2-4 при появата й на наркотичния пазар. Тревата се обработва и с други вещества за амфетамини. „90 процента от марихуаната се отглежда у нас. Но има такива ударници, които отглеждат растенията за 45 дни” – добави Петков. Това, което се говори от много години – че покрай училищата има дилъри, които продават на децата наркотици, го няма. Никога не го е имало. За най-голямо съжаление, дилърите са в училищата – обяви Петков. По думите му, голяма част от децата знаят за какво става въпрос, но просто не споделят. 200 лева заработвал един дилър на ден – каза още експертът. Мащабна превантивна кампания срещу употребата и разпространението на наркотици от учениците започва в цялата страна. Тя се координира от Министерството на здравеопазването чрез Националния център по наркомании и неговите 28 звена - превантивно-информационни центрове. Фокусът са учениците от 14 до 19 години, които са във възраст да експериментират, без да знаят какво употребяват. „Целта ни е да заработим заедно на всички нива и във всички региони” - каза Петков. Той обясни, че кампанията ще се състои в универсална превенция – разговори с деца и родители за проблемите, които поражда употребата на наркотици. Добрич центърът откри локална координационна мрежа, в която са разписани действията при намиране дрога в училище или дрогиран ученик.", "date": "2018.10.17", "title": "300 вида нова и агресивна дрога е влязла в страната през миналата година"}
{"url": "https://www.24chasa.bg/novini/article/7105554", "text": "Турция от днес въведе допълнителни мита върху вноса на стомана с цел защита на собствените производители, предаде ТАСС, цитирана от БТА.  Съответен указ на президента бе публикуван в турския Държавен вестник на 2 октомври. В документа се отбелязва, че нововъведенията ще влязат в сила на 15-ия ден от публикуването на указа в Държавен вестник, т.е. на 17 октомври. Турция е информирала за промените Световната търговска организация (СТО) на 8 октомври. В писмото на Анкара до СТО е посочено, че мотив за тези стъпки са мерките, приети в редица страни членки на организацията спрямо Турция. Анкара е информирала СТО за въвеждането на нови квоти и допълнителни мита за различните видове продукти от стомана. Турция въвежда новите квоти и допълнителни мита на фона на търговския спор със САЩ, които въведоха мита върху вноса на стомана и алуминий от редица страни.", "date": "2018.10.17", "title": "Турция от днес въведе допълнителни мита \nвърху вноса на стомана"}
{"url": "https://www.24chasa.bg/novini/article/7105372", "text": "Европол, Европейската банкова федерация и техните партньори от публичния и частния сектор започват информационна кампания като част от Европейския месец на киберсигурността, съобщават от МВР. Изготвените за кампанията материали са достъпни на 27 езика и включват информация за седемте най-често срещани онлайн финансови измами, както и съвети как хората да се предпазят: - Измами „изпълнителен директор“: измамниците се представят за ръководител или висш представител в организация и подмамват жертвите си да направят плащане по фалшива фактура или да извършат неразрешен превод от корпоративна сметка. - Измами „фактура“: представяйки се за клиенти/доставчици, измамниците подвеждат жертвите да променят данните за плащане по бъдещи фактури. - Измамни имейли/SMS-и/обаждания (фишинг/смишинг/вишинг): чрез тях подмамват жертвата да предостави лична, финансова или друг тип защитена информация. - Измами „подправени банкови сайтове“: банковите фишинг имейли включват линкове, които отвеждат до фалшиви уебсайтове на банки (почти идентични с истинските, но с малки разлики). При последване на линка се използват различни методи за събиране на финансова и лична информация. - „Романтични“ измами: измамниците се преструват, че се интересуват от романтична връзка. Това обикновено се случва в сайтове за запознанства, но измамниците често използват социалните медии или имейл, за да осъществи контакт. - Кражба на лични данни: измамниците събират лична информация чрез социалните медии. - Инвестиционни и измами при онлайн пазаруване: измамниците заблуждават жертвите си, че ще направят изгодна инвестиция или отправят „много добра“ фалшива оферта за онлайн покупка. Интернет се превърна в привлекателно място за киберпрестъпниците. Те често използват трикове и обещания, за да изкопчат пари или ценни финансова информация. Използваните тактики стават все по-иновативни и по-трудни за разкриване. Както се подчертава в Оценката на заплахата от организирана престъпност, ползваща се от интернет (IOCTA) за 2018 г., социалното инженерство продължава да се развива като двигател на много киберпрестъпления, а фишингът е сред най-често използваните форми. Европейският месец на киберсигурността е информационна кампания на ЕС, която насърчава киберсигурността на граждани и организации, посочвайки лесни стъпки за защита на лични, финансови и професионални данни.", "date": "2018.10.17", "title": "7-те най-разпространени онлайн финансови измами (Обновена)"}
{"url": "https://www.24chasa.bg/novini/article/7105588", "text": "Австрийският президент Александър ван дер Белен заяви днес в Белград, че Австрия ще гледа благосклонно на всяко мирно и взаимноприемливо решение за Косово, за което се договорят Белград и Прищина, предаде агенция Бета. Попитан какво мисли за идеята за размяна на територии между Сърбия и Косово, Ван дер Белен каза, че \"и експертите имат различни становища\". \"Но ако съществува мирно и взаимноприемливо решение на Белград и Прищина, тогава ще погледнем на него с голяма благосклонност. Акцентът е върху мирното и взаимноприемливо решение\", каза Ван дер Белен след разговор със сръбския президент Александър Вучич, предаде БТА. Австрийският държавен глава добави, че Сърбия има водеща позиция сред кандидатките за членство в Европейския съюз и би трябвало през декември да отвори нови глави в преговорите, но припомни, че нерешените гранични спорове трябва да бъдат уредени преди присъединяването към ЕС. \"Всички знаем, че кандидатите трябва да изпълнят задачите си, и моля за разбиране, че ЕС ще настоява двустранните въпроси, въпросите за границите да бъдат решени преди присъединяването\", каза Ван дер Белен. Той добави, че ЕС няма специални изисквания за Сърбия и Косово, но има прецеденти с Кипър и със Словения и Хърватия, които не би искал да се повторят.", "date": "2018.10.17", "title": "Австрийският президент в Белград: Подкрепяме всяко мирно решение за Косово"}
{"url": "https://www.24chasa.bg/novini/article/7105607", "text": "Външният министър на Гърция Никос Кодзиас подаде оставка, съобщава \"Катимерини\", цитиран от БТА. Повод за оставката на Кодзиас е вчерашното заседание на гръцкото правителство, на което Кодзиас влезе в остър сблъсък с министъра на отбраната Панос Каменос заради изявленията на последния миналата седмица, когато в разрез с правителствената политика предложи сключването на балкански отбранителен съюз като алтернатива на Преспанското споразумение. В гръцкия печат още тази сутрин се появиха непотвърдени твърдения, че Кодзиас е заплашил да подаде оставка, защото смята, че премиерът Алексис Ципрас не го е подкрепил достатъчно в спора му с Каменос. Сътрудници на Кодзиас са казали пред \"Катимерини\", че той е бил силно засегнат от нападките на Каменос че е \"човек на Сорос\", че е \"потънал в бюджетни средства\" и други подобни. На вчерашното заседание на правителството Кодзиас е поискал от премиера да внесе законопроект за контрол над секретните бюджетни пера на министерството на националната отбрана (и на други министерства), както това е направено в министерството на външните работи. Кодзиас е смятан за един от архитектите на Преспанското споразумение между Атина и Скопие от юни тази година, докато Панос Каменос, лидер на по-малкия партньор в гръцкото правителство, партията Независими гърци, е категоричен противник на споразумението и многократно е заявявал, че партията му няма да подкрепи ратификацията му. Миналата седмица във Вашингтон Каменос лансира идеята отношенията между Атина и Скопие да бъдат уредени чрез създаването на балкански отбранителен съюз с участието на Гърция, Република Македония, Албания, България и на по-късен етап и Сърбия. Според Каменос този съюз би изпълнил геостратегическите цели на Преспанското споразумение, без да се налага Гърция да прави компромис за името.", "date": "2018.10.17", "title": "Външният министър на Гърция Никос Кодзиас подаде оставка"}
{"url": "https://www.24chasa.bg/novini/article/7105806", "text": "Генералният консул на Саудитска Арабия в Истанбул, където изчезна саудитският журналист Джамал Хашоги, е освободен от поста и ще бъде разследван, предаде Ройтерс, като се позова на в. \"Сабк\". Саудитското електронно издание не даде подробности за какви нарушения ще бъде разследван Мохамад ал Отайби, предаде БТА. ", "date": "2018.10.17", "title": "Саудитският консул в Истанбул е освободен \nот поста и ще бъде разследван"}
{"url": "https://www.24chasa.bg/novini/article/7105826", "text": "Американският държавен секретар Майк Помпейо е призовал днес Турция да освободи турско-американски гражданин и бивш учен от НАСА, както и други задържани американски граждани, съобщава Ройтерс, предаде БТА. Този призив е отправен дни, след като Анкара освободи американския пастор Андрю Брънсън, който се завърна в САЩ. Помпейо е повдигнал въпроса по време на среща днес с турския външен министър Мевлют Чавушоглу в Анкара, където той се срещна също с турския президент Реджеп Тайип Ердоган, за да обсъди случая с изчезналия саудитски журналист Джамал Хашоги, се посочва в съобщение на Държавния департамент. Саудитският журналист е в неизвестност от 2 октомври, откакто влязъл в саудитското консулство в Истанбул, за да получи документи за предстоящата си женитба. Има подозрения, че Хашоги, критично настроен към властта в Рияд и пишещ най-вече за в.\"Вашингтон пост\", може да е бил убит в консулството. Държавният секретар е обсъдил също с външния министър Чавушоглу продължаващото незаконно задържане на д-р Серкан Гьолге и на други американски граждани, като и на местни служители от мисията на САЩ в Турция, заяви говорителката на Държавния департамент Хедър Науърт. Гьолге бе на семейно посещение в Южна Турция, когато бе арестуван при чистките след осуетения опит за преврат през 2016 г., за който правителството обвинява поддръжници на живеещия в САЩ ислямски проповедник Фетхуллах Гюлен. Гьолге отхвърля обвиненията. Миналия месец присъдата му бе намалена от 7,5 на пет години затвор. Турция задържа 160 000 души и уволни близо толкова държавни служители заради предполагаеми връзки с опита за преврат, според комисариата на ООН за правата на човека. Американско-турските отношения се обтегнаха заради случаите на задържане, както и заради други въпроси и САЩ наложиха санкции и мита на Анкара. Пастор Брънсън, чието задържане предизвика дипломатическа криза между двете страни, също бе обвинен в тероризъм. Той беше освободен в петък, след като съдът го осъди на три години, един месец и петнайсет дни затвор, но постанови, че той няма да лежи повече в затвора заради времето, прекарано зад решетките. Пасторът се завърна в САЩ. Днес адвокатът на Брънсън заяви, че обжалва присъдата в турски съ", "date": "2018.10.17", "title": "Помпейо призовал Турция да освободи бивш учен от НАСА"}
{"url": "https://www.24chasa.bg/novini/article/7105836", "text": "Жертвите на взрива в техникум в Керч станаха 18, а ранените - 47 души, съобщи днес лидерът на руската република Крим Сергей Аксьонов по телевизия \"Русия 24\", предаде ТАСС, цитирана от БТА.  Предполагаемият извършител според Аксьонов е местен жител, който е действал сам. \"Потенциалният убиец се е застрелял, самоубил се е. Той е студент от 4-ти курс на същото учебно заведение. Тялото на убиеца е намерено в библиотеката на втория етаж\", заяви Аксьонов. Осемнайсетгодишният студент е открил стрелба в керченския техникум и се е самоубил. Това съобщи пред ТАСС говорителката на следствения комитет на Русия Светлана Петренко. \"Идентифициран е младежът, пристигнал в техникума непосредствено преди нападението, който, съдейки по видеозапис, е държал в ръцете си пушка. Той се оказа студентът от 4-ти курс, 18-годишният Владислав Росляков. Тялото му със следи от огнестрелна рана бе намерено в едно от помещенията на техникума\", каза Петренко. По-рано днес в техникум в град Керч бе задействано самоделно взривно устройство. Възбудено е наказателно дело по член от наказателния кодекс за \"терористичен акт\". В района на нападението е ограничено движението на обществения транспорт. Службите, отговорни за транспортната сигурност на Кримския, мост са поставени в засилен режим на патрулиране. След взрива в Крим са засилени мерките за сигурност.", "date": "2018.10.17", "title": "Жертвите на атентата в Крим станаха 18"}
{"url": "https://www.24chasa.bg/novini/article/7105817", "text": "Доклад на ЦРУ за личността на Адолф Хитлер от Втората световна война представя интересни факти за характера, психиката и личните предпочитания, включително сексуалните наклонности на диктатора, предава  Докладът е дело на американския антрополог Хенри Фийлд, работил за Стратегическите служби на САЩ - организация, предшестваща ЦРУ. Документът се състои от 68 страници и се базира на разкази на Ернст Ханфщенгел - близък приятел на фюрера през 20-те години на 20 век, който по-късно емигрира в САЩ. Авторът споменава близката връзка на Хитлер с  бъдещия му личен секретар Рудолф Хес. Той предполага, че между тях по време на съвместния им престой в затвора в  Ландсберг нещата може да са стигнали и до сексуални отношения. Псевдонимът на Хес сред гей обществото тогава е \"Госпожица Ана\" и той често е носил женски рокли.  \"Започнах да получавам информации, които ме караха да вярвам, че Хитлер е садомазохистична личност с възможна хомосексуална наклонност\", пише още в доклада на Фийлд. \"Сексуалният му живот има две страни, както и политическите му възгледи. Той е хомосексуален и хетеросексуален, социалист и ревностен нацист, мъж и жена \", обобщава авторът. Докладът разкрива и още подробности за предпочитанията на Хитлер във всички сфери на живота и обрисува подробен психологически портрет на фюрера.", "date": "2018.10.17", "title": "Доклад на ЦРУ: Хитлер бил хомосексуален садомазохист"}
{"url": "https://www.24chasa.bg/novini/article/7105856", "text": "Астрономи от Кембриджкия университет в Англия откриха млада звезда, около която кръжат четири газови гиганта, чиито размери са сравними с тези на Юпитер и Сатурн, съобщи сайтът Физ.орг. Теоретичните модели предсказват, че подобна система трябва да е по-стара, за да може в нея да се формират толкова големи планети. Освен това орбитите на тези небесни тела са странни, предава БТА. Звездата CI Tau е на 2 милиона години и около нея кръжи протопланетарен диск от прах и лед. Отдалечена е на разстояние 500 светлинни години от Земята. Астрономите знаеха, че системата включва планета, която принадлежи към т.нар. горещи юпитери - газови гиганти, които се намират най-малко 10 пъти по-близо до звездата си в сравнение с разстоянието между Меркурий и Слънцето. Наблюдения с мрежата радиотелескопи АЛМА (ALMA - Atacama Large Millimeter/submillimeter Array) в Чили обаче показаха, че дискът е разпокъсан и че това свидетелства за съществуването на други три масивни планети. Орбитите им се различават по отдалечеността си от CI Tau. Двата външни газови гиганта, чиито маси са сравними с тази на Сатурн, орбитират около звездата на разстояние, което е над 3 пъти по-голямо от това между Нептун и Слънцето. Това контрастира с орбитата на горещия юпитер, който по масата си е сравним с аналозите си в Слънчевата система, докато втората планета е с 10 пъти по-голяма маса от тази на Юпитер. Всички известни по-рано звезди, около които орбитират горещи юпитери, са 100 пъти по-стари от CI Tau. Учените не знаят дали газов гигант е бил преместен по-близо до звездата си благодарение на гравитацията на съседни планети или е бил задействан друг механизъм. Освен това е неизвестно как са се формирали двете външни планети. Астрономите се надяват, че наблюдения на системата в различни области на спектъра ще позволят да се събере повече информация за особеностите на диска и екзопланетите. ", "date": "2018.10.17", "title": "Астрономи откриха анормални планети с размерите на Юпитер с особено поведение"}
{"url": "https://www.24chasa.bg/novini/article/7105848", "text": "Само четирима IT специалисти работят в момента в Агенцията по вписванията, е показала проверка на инспектората към правосъдното министерство след срива на търговския регистър в края на август тази година. Това съобщи правосъдният министър Цецка Цачева пред правната комисия. Тя посочи, че в предишни години те са били 17 на брой.  Цачева обясни още, че обявената на 12 октомври обществена поръчка за закупуване на дискове за регистъра е за нуждите на разследването, което извършва прокуратурата и ДАНС.  От думите й стана ясно, че след възстановяване на регистъра е започнало разследване на прокуратурата и ДАНС за причините, довели до неговия срив, затова имало нужда да се съхраняват всички операции, извършени за възстановяване на неговата функционалност. Така щяло да се стигне и до отговор на въпроса кои са причините за аварията.  Именно затова се провежда поръчката за закупуване на тези дискове. ", "date": "2018.10.17", "title": "Цецка Цачева: Само 4-ма IT специалисти работят в Агенцията по вписванията"}
{"url": "https://www.24chasa.bg/novini/article/7105904", "text": "Хърватското правителство предложи днес увеличаване на възрастта за пенсиониране на 67 години от 2033 г. и намаляване на пенсиите при по-ранно пенсиониране, като изтъкна, че това е опит за стабилизиране на пенсионната система и осигуряване на по-високи пенсии в бъдеще, предаде Ройтерс, цитирана от БТА. Това е малка промяна в първоначалното предложение от миналия месец, когато правителството каза, че иска да увеличи възрастта за пенсиониране на 67 години от 2031 г. \"Промените са необходими, тъй като само 19 процента от сегашните ни пенсионери имат 40 години трудов стаж зад гърба си, а средният трудов стаж е едва 30 години. Това ще направи пенсионната ни система устойчива в дългосрочен план, а бъдещите пенсии - по-високи\", каза на заседание на правителството министърът на труда Марко Павич. Най-големите синдикати в страната обявиха протест срещу това предложение, който ще се състои на 20 октомври в Загреб. Те твърдят, че новият закон за пенсиите, който парламентът трябва да приеме и който евентуално ще влезе в сила от 1 януари следващата година, ще засегне по-възрастните работещи, които често са принуждавани да се пенсионират по-рано по здравословни причини или защото работодателят иска да се освободи от по-възрастния персонал. В момента възрастта за пенсиониране в Хърватия е 65 години за мъжете и 62 за жените, но пенсионната възраст за жените ще се увеличава постепенно през следващите 12 години, докато достигне 65. Правителството предложи също намаляване на пенсиите с 4 процента за всяка година предсрочно излизане в пенсия, но предложи и по-високи пенсии за тези, които продължат да работят след навършване на възрастта за пенсиониране. Павич каза, че тези, които са работили 41 години, преди да навършат 67 години, ще могат да се пенсионират по-рано, без да им се намаляват пенсиите. Всяка година бюджетът трябва да отделя около 17 милиарда куни /2,28 милиарда евро/ от приходите от данъци, за да покрие дефицита в държавната пенсионната схема, разходите за която са около 39 милиарда куни годишно. От 2002 г. хърватите са длъжни също да внасят определен процент от заплатите си в частни пенсионни фондове. Според експерти Хърватия не може да стабилизира пенсионната си система без удължаване на възрастта за пенсиониране.", "date": "2018.10.17", "title": "Хърватия обмисля вдигане на пенсионната възраст на 67 години"}
{"url": "https://www.24chasa.bg/novini/article/7105908", "text": "\"Имаме ясна позиция, че текстовете, предложени по пакет \"Мобилност\" по темите за каботаж, тахографи, командироване и време за шофиране и на престой са неприемливи\". Това заяви транспортният министър Росен Желязков след изслушването му на ресорната комисия за пакет \"Мобилност\". Желязков добави, че очаква на 22 октомври новите предложения от Австрийското председателство. Министърът акцентира, че България е единствената страна, която не приема и четирите точки от пакета. Той посочи, че с други държави има допирни точки по някои предложения, но няма друга страна, която да е толкова категорична за 4-те казуса. \"Червената линия, от която няма да отстъпим, е въпросът, свързан с връщането на водача и транспортното средство на всеки 4 седмици, както и темата за командироване на водачите\", допълни още Желязков. Министър обясни, че по точките трябва да бъде събрано блокиращо малцинство от 12 страни членки, които имат не по-малко от 35% от населението. \"Най-малко подкрепа има за връщането на водачите, но това е тема на периферните държави\", каза Желязков на въпрос на \"24 часа\" и допълни: \"Секторът генерира почти 20% от БВП и засяга живота на стотици хиляди хора. Единни сме в позицията си, но за съжаление сме малка държава в периферията.\" Той акцентира, че дипломацията е много важна, за да се постигнат целите и да се защити интересът. Желязков коментира и темата с концесиите на летище София и решението на БСП да подаде сигнал до прокуратура за нея. Той обясни, че като новоизбран министър е добре концесията да мине през всички проверки. \"Това ще даде увереност в състоятелността на процедурата. Адмирирам подхода на БСП да дадат процедурата\", посочи министърът.", "date": "2018.10.17", "title": "Министър Желязков: Част от текстовете за пакет \"Мобилност\" са неприемливи"}
{"url": "https://www.24chasa.bg/novini/article/7105857", "text": "Пежо се преобърна настрани, след като първо се заби в джип \"Мерцедес\", а след това се удари и в друга кола на бул. \"Цар Освободител\" между Орлов мост и Софийския университет. При катастрофата е пострадало детето на шофьора на пежото, което се возило в колата. То е без опасност за живота, прието е в болница, казаха катаджии. Те увериха, че шофьорът, предизвикал пътния инцидент, не е употребил алкохол или наркотици. Причината за катастрофата е отвличане на внимание.  В столичната полиция сигнал е бил получен в 15,30 ч, казаха от пресцентъра на МВР. На мястото веднага са били изпратени екипи на Пътна полиция и линейка. Заради катастрофата в района имаше задръстване, което към момента отшумява.", "date": "2018.10.17", "title": "Кола се преобърна след удар в други две на бул. \"Цар Освободител\", дете пострада"}
{"url": "https://www.24chasa.bg/novini/article/7105957", "text": "Самолетът, с който първата дама а САЩ Мелания Тръмп летеше за Филаделфия, кацна аварийно заради задимяване на борда, съобщи днес телевизия Си Ен Ен, цитирана от ТАСС. По данни на американската медията около 10 минути след излитането в предната част на самолета се появили следи от дим и се усещал мирис на изгоряло. Самолетът се приземи благополучно в авиобазата Андрюс край Вашингтон, предава БТА. Причината за инцидента е \"незначителен механичен проблем\", съобщи представител на Белия дом. Мелания Тръмп пътуваше за Филаделфия, щата Пенсилвания, за среща с деца.", "date": "2018.10.17", "title": "Самолетът на Мелания, с който пътуваше към Филаделфия, кацна аварийно"}
{"url": "https://www.24chasa.bg/novini/article/7105956", "text": "От Сърбия за една година се изселват от 30 до 60 хиляди души, от които една четвърт са с висше образование, пише вестник \"Политика\", цитиран от МИА. Вестникът добавя, че един завършил студент струва на държавата си около 100 хиляди евро. \"Политика\" изтъква, че в Сърбия все още никой не е направил прецизни изчисления колко се отделя, за да се отгледа и образова едно дете от основно и средно училище до дипломиране в университет, какъвто е случаят със САЩ и още няколко страни на Запад, предава БТА. Професорът от Философския факултет в Белград Александър Баупал посочва, че само за образование на студент до дипломирането му, който се образова за сметка на държавата, са необходими от 30 до 35 хиляди евро. Той казва, че е реална оценката на икономиста и професор Владимир Гречич, че семейството отделя за дете 30 на сто от приходите си, което в сръбския случай е месечна сума от 210 евро. Когато тези 210 евро се умножат по 12 месеца, а след това на 25 години /до завършване на университет/ се стига до сума от около 60 хиляди евро, колкото семейството влага общо в своя най-млад член. Ако към това се добавят и средствата на държавата и местните власти, стигаме до сумата, че един завършил студент в Сърбия струва около 100 000 евро, пише \"Политика\". Американците са пресметнали, че разходите за образование на дете до края на обучението може да достигнат до 200 000 долара. Когато сръбски дипломирал се студент се изселва на Запад, тогава богатата държава получава експерт с минимални разходи, докато бедната Сърбия е в минус и финансово, и кадрово, посочва вестникът. Ако в Сърбия за една година се изселват от 30 до 60 хиляди лица, от които една четвърт с висше образование, това означава, че годишно само от изселване на високообразовани лица Сърбия губи един милиард евро, пише в. \"Политика\".", "date": "2018.10.17", "title": "Сръбски вестник: Държавата губи около 100 000 евро с всеки емигрирал завършил студент"}
{"url": "https://www.24chasa.bg/novini/article/7105973", "text": "Районна прокуратура - Благоевград е предала на съд Г.Л. в качеството му на съучастник в телефонна измама, съобщиха от прокуратурата. На 21 март 2018 г. в Благоевград обвиняемият Г.Л. с цел имотна облага умишлено улеснил извършители на измама за поддържат заблуждение у жена. Било й казано, че за провеждането на полицейска операция по залавянето на телефонни измамници е необходимо да остави парична сума под контейнер за смет до училище. По този начин пострадалата била убедена, че съдейства на полицията при задържането на група, изнудваща възрастни хора. Пострадалата изпълнила инструкциите на измамниците, като сложила в плик 4500 лева и го оставила на посоченото от тях място. Обвиняемият Г.Л. участвал в извършването на престъплението като отишъл до училището, взел плика с парите, след което напуснал местопрестъплението. През цялото време той поддържал мобилна връзка с един от съучастниците. Предстои насрочване на разпоредително заседание по делото.", "date": "2018.10.17", "title": "Съдят в Благоевград ало измамник, взел 4 500 лева от жена"}
{"url": "https://www.24chasa.bg/novini/article/7106000", "text": "Специалният пратеник на ООН за Сирия Стафан де Мистура обяви днес пред Съвета за сигурност на световната организация, че ще напусне поста си \"по лични причини\" в края на следващия месец, след \"четири години и четири месеца\" работа, предаде Франс прес, цитирана от БТА. Агенцията отбелязва, че оставката на Де Мистура, който неотдавна се ожени и показва признаци на умора, не е изненада. Преди няколко месеца специалният пратеник на ООН за Сирия каза на генералния секретар на организацията Антониу Гутериш, че иска да напусне своя пост. Според няколко дипломатически източници от лятото Гутериш търси заместник на Де Мистура. Специалният пратеник на ООН обяви още пред Съвета за сигурност, че идната седмица, по покана на сирийските власти, ще бъде в Дамаск, за да призове за сформирането на комитет, натоварен с изработването на нова конституция на Сирия. Формирането на Конституционния комитет, чието създаване се проточва от обявяването му през януари в руския град Сочи, се оказа особено трудно, отбелязва Франс прес. Де Мистура изрази надежда да свика комитета другия месец, но не посочи конкретна дата. \"Не сме готови да свикаме комитета, ако не заслужава доверие и не е балансиран\" между режима, опозицията и гражданското общество, подчерта той. От миналия месец Де Мистура е подложен на много силен натиск от Запада, особено от САЩ, Франция и Великобритания, да свика комитета преди края на октомври. Париж смята, че забавянето на формирането на този комитет е по вина на Дамаск. Русия обаче подчерта през септември, че не трябва да се прибързва, и подозира Запада, че желае смяна на режима в Сирия, припомня Франс прес. До края на октомври Де Мистура планира да проведе в Женева консултации със страните гаранти на процеса от Астана (Русия, Иран и Турция) и с т. нар. малка група за Сирия (Великобритания, Германия, САЩ, Франция, Йордания и Саудитска Арабия), както и да преговаря с властите в Дамаск, предаде ТАСС. Тези разговори, според Де Мистура, ще са заключителни преди формирането на Конституционния комитет.", "date": "2018.10.17", "title": "Пратеникът на ООН за Сирия напуска поста си през ноември (Обновена)"}
{"url": "https://www.24chasa.bg/novini/article/7106066", "text": "Руският президент Владимир Путин и египетският му колега Абдел Фатах ас Сиси подписаха днес договор за стратегическо сътрудничество, целящ да укрепи търговските и други връзки между двете страни, предадоха Асошиейтед прес и Франс прес. Споразумението бе сключено в края на тридневното посещение на Ас Сиси в Русия. По време на преговорите той призова Русия да поднови полетите до египетски курорти, прекратени, след като поставена от групировката \"Ислямска държава\" бомба свали руски самолет над Синай, причинявайки смъртта на всички 224 души на борда, припомня БТА. През април бяха подновени полетите между Москва и Кайро, след като Египет подобри сигурността на летищата, но преките полети към египетските курорти на Червено море все още не са възстановени. След преговорите в черноморския курортен град Сочи, Путин заяви, че двамата с Ас Сиси са обсъдили въпроса, и египетските власти са направили всичко необходимо за подобряване на сигурността на полетите. \"Ще опитаме да подновим чартърните полети по тези маршрути в най-скоро време\", увери руският президент. Той посочи, че е било обсъдено и разширяване на военните връзки и търговията с оръжие, като отбеляза, че руски и египетски парашутисти провеждат съвместно учение в Египет. Подписаният договор за партньорство и стратегическо сътрудничество ще \"отвори нова глава в историята на нашето сътрудничество\" и ще отведе двете страни към нови хоризонти, заяви Ас Сиси. Двамата лидери имат добро разбирателство на лично равнище, отбелязва АП. Това е четвъртата визита на Ас Сиси в Русия от 2014 г., когато дойде на власт. Путин посети Египет два пъти - през 2015 и 2017 г. Египет е подписал договори за закупуване на руски оръжия за милиарди долари, включително самолети и хеликоптери. През декември миналата година беше подписано споразумение за построяване от Русия на атомна електроцентрала в Египет. Двамата лидери са обсъдили прилагането на тези договори и създаването на руски индустриален парк край Суецкия канал. Путин отбеляза, че се очаква руски компании да инвестират до 7 милиарда долара за строеж на обекти в района.", "date": "2018.10.17", "title": "Путин и Абдел Фатах ас Сиси подписаха договор, укрепващ търговските им връзки"}
{"url": "https://www.24chasa.bg/novini/article/7106067", "text": "Турски правителствени представители заявиха, че имат нужда от повече време, за да публикуват ясни подробности за това, което се е случило със саудитския журналист и дисидент Джамал Кашоги, като добавиха, че разследването им се спира от бюрократични пречки, предаде ДПА, цитирана от БТА. Всички трябва да почакат за резултата от разследването, заяви днес турският министър на вътрешните работи Сюлейман Сойлу пред Анадолската агенция. Би било напразно губене на време да се говори твърде много по този въпрос, посочи той. Саудитският журналист е в неизвестност от 2 октомври, откакто влязъл в саудитското консулство в Истанбул, за да получи документи за предстоящата си женитба. Има подозрения, че Кашоги, критично настроен към властта в Рияд и пишещ най-вече за в.\"Вашингтон пост\", може да е бил убит в консулството. Саудитска Арабия отхвърля подобни твърдения. Сойлу каза, че правителството извършва \"прозрачно\" разследване и че резултатът ще бъде оповестен пред международната общност, като определи разследването като \"тест\" за турското правосъдие. По-рано днес външният министър Мевлют Чавушоглу каза, че за съжаление снощи не е могъл да се състои обиск в резиденцията на саудитския консул, тъй като саудитската страна е заявила, че семейството на консула се намира в сградата. Ние се надяваме да влезем днес, посочи Чавушоглу. Следобед турски полицаи пристигнаха в резиденцията на саудитския консул, за да извършат обиск.", "date": "2018.10.17", "title": "Турция: Имаме нужда от повече време за разследването по случая с Кашоги"}
{"url": "https://www.24chasa.bg/novini/article/7106086", "text": "Броят на жертвите при масовото убийство в техникум в град Керч на Кримския полуостров е 19, съобщиха местни медици, цитирани от ТАСС и БТА. 52 човека са приети за лечение в болница. По думите Игор Михайличенко, вицепремиер на т. нар. руска Република Крим, извършителят е открил огън след експлозия в сградата. \"Стрелбата е била след взрива. Този, който е стрелял, го е правил с ловно оръжие. Мотивите са неизвестни, работят следователи\", каза Михайличенко. По-рано днес ученик от местен техникум откри огън в учебното заведение, след което се самоуби. Първоначално бе заведено наказателно производство по член \"Терористичен акт\", но впоследствие то бе променено по член \"Убийство\". Стрелецът не е попадал досега в полезрението на полицията, не се отличавал с агресивност и е получавал стипендия, каза пред телевизия \"Россия-24\" ръководителят на Република Крим Сергей Аксьонов. Всички пострадали при кръвопролитието са жители на Керч и региона, съобщиха руските власти на анексирания украински полуостров.", "date": "2018.10.17", "title": "19 са загинали и 52-ма са ранени при атаката в Крим, стреляно е с ловно оръжие (Снимки)"}
{"url": "https://www.24chasa.bg/novini/article/7106090", "text": "Сръбският президент Александър Вучич заяви, че призивът на САЩ за изтегляне на мироопазващата мисия на ООН /ЮНМИК/ от Косово ще принуди неговата държава да \"защити\" народа си в бившата сръбска област, предаде Асошиейтед прес. Вучич не уточни какъв вид действия ще предприеме Сърбия в Косово, което обяви независимост през 2008 г., но неговата завоалирана заплаха бе отправена, след като постоянният представител на САЩ в ООН Ники Хейли призова да се разработи стратегия за изтегляне на ЮНМИК, предава БТА. Вучич каза, че изтеглянето на мисията, както и евентуалното формиране на косовска армия ще поставят Сърбия в ситуация, при която вече няма да има избор и няма да може да направи нищо друго освен да защити \"своята страна и своя народ\". ЮНМИК бе изпратена в Косово през 1999 г., след като НАТО предприе бомбардировки над Сърбия, за да прекрати кървавия конфликт между сръбските власти и косовските сепаратисти.", "date": "2018.10.17", "title": "Вучич: Изтеглянето на ЮНМИК от Косово ще \nпринуди Сърбия да \"защити\" народа си"}
{"url": "https://www.24chasa.bg/novini/article/7105914", "text": "Турският президент Реджеп Тайип Ердоган се срещна днес в Кишинев с молдовския си колега Игор Додон, предава БТА. Ердоган пристигна днес на двудневно посещение, целящо засилване на политическите и търговските връзки с Молдова, отбелязва Асошиейтед прес. Ердоган се срещна с Додон в ремонтираната сграда на президентството, подпалена през април 2009 г. от привърженици на проевропейски партии. Турският президент участва в церемония по откриване на ремонтираното здание. Възстановяването на сградата бе извършено с активното съдействие на правителството на Турция. Двамата президенти обсъдиха редица въпроси, включително двустранното сътрудничество, борбата срещу Фетхуллахистката терористична организация (ФЕТО), въпроса, свързан с Приднестровието. Турция безрезервно подкрепя териториалната цялост на Молдова и призовава на мирно решение на проблема (свързан с Приднестровието), заяви Ердоган, цитиран от АП. Турският президент Реджеп Тайип Ердоган заяви днес още, че някои участници в опита за преврат в Турция през 2016 г. се укриват в Молдова, предаде ТАСС. И в Молдова има членове на терористичната организация, стояща зад опита за преврат. Те опитват да се внедрят в структурите на властта, за да направят същото като в Турция. Смятам за нужно да Ви предупредя за това, каза Ердоган на съвместна пресконференция в Кишинев с молдовския си колега Игор Додон. Турският народ очаква от молдовските си приятели решителна подкрепа по въпроса, свързан с борбата срещу ФЕТО, заяви Ердоган. Според турските власти групировката ФЕТО стои зад опита за преврат в Турция през юли 2016 г. През септември при съвместна операция с турското разузнаване (МИТ) молдовските власти екстрадираха седем турски учители, заподозрени във връзки с ФЕТО. Турският президент днес похвали действията на молдовските власти, като посочи, че е нормално за приятели да си помагат, когато имат проблеми, посочва АП. Ердоган съобщи днес, че в скоро време в Молдова може да бъдат открити филиалите на една или две държавни турски банки (Халкбанк и Зираат банк). Президентът на Молдова Игор Додон на свой ред заяви, че Турция е допринесла за стабилността и укрепването на страната му. Додон, който е проруски настроен, окачестви Турция като \"пример за Молдова, когато става въпрос за защита на националните интереси\", отбелязва АП. Днес Додон връчи на Ердоган държавната награда \"Орден на републиката\". Наградата бе връчена след тържественото откриване на ремонтираната сграда на президентството, информира ТАСС. Утре турският президент ще посети молдовския автономен район Гагаузия.", "date": "2018.10.17", "title": "Ердоган на среща с президента на Молдова: Очакваме подкрепа от вас в борбата с ФЕТО (Обновена)"}
{"url": "https://www.24chasa.bg/novini/article/7106101", "text": "Съдебна охрана откара заподозрения за убийството на журналистката Виктория Маринова Северин Надеждов към Русе. Колата тръгна от летище София към крайдунавския град в 18:42 часа - точно 20 минути след кацането на самолета от Франкфурт в столицата ни.  В Русе прокуратурата ще поиска постоянен арест за 20-годишния мъж, който е заподозрян, че изнасилил Виктория, след като я убил. ", "date": "2018.10.17", "title": "Откараха Северин Надеждов към Русе (Видео, снимки)"}
{"url": "https://www.24chasa.bg/novini/article/7106103", "text": "Президентът Румен Радев посети щаба на Съюзното военноморско командване на НАТО-MARCOM в Нортууд, в което се планират и контролират морските дейности на Алианса, съобщиха от прессекретариата на президента. Държавният глава проведе среща с командира на MARCOM вицеадмирал Клайв Джонстън. В днешно време, в този динамичен несигурен свят сигурността се гарантира с изграждане на способности, това е и нашата основна задача като съюзници. Това заяви президентът Румен Радев на пресконференция след посещението си в щаба на Съюзното военноморско командване на НАТО. Двамата са обсъдили хода на операцията \"Морски страж\" (\"Sea Guardian\") в Средиземно море, чиято основна цел е гарантирането на свободата на мореплаването, противодействието на тероризма, изграждане на ситуационна осведоменост. Много важна бе оценката, която се дава на България за активното ежегодно участие в тази операция, както и участието на България в постоянните военноморски групи, посочи Радев. Двамата са отбелязали и отличната организация и провеждане на националното военноморско учение с международно участие \"Бриз-2018\", в което взеха участие 25 бойни и спомагателни кораба от 11 държави и личен състав от над 2300 души. Радев обърна внимание на оценката, която Джонстън е дал на българските офицери, назначени на международни длъжности тук. Те придобиват опит, с който, когато се върнат, ще можем да имаме много по-голяма съвместимост на нашите военноморски сили, подчерта българският президент.                                                                                                                                                                                                                                                                                                                       ", "date": "2018.10.17", "title": "Румен Радев посети щаба на Съюзното военноморско командване на НАТО (Снимки)"}
