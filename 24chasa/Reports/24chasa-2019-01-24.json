{"url": "https://www.24chasa.bg/novini/article/7262568", "text": "Шефът на парламента във Венецуела се обяви за временен президент и положи клетва на многохиляден митинг на опозицията в столицата Каракас. Хуан Гуайдо посочи, че поема поста временно и ще свика избори. Множеството пя националния химн и избухна в овации, предаде ДПА. Преди самообявяването на новия президент хиляди венецуелци излязоха на улиците на най-големите градове. Те протестираха срещу новия мандат на президента Николас Мадуро от януари, който бе определен като незаконен. Жителите недоволстват от 2017 г. заради огромната инфлация, недостига на основни стоки и миграционната криза. За два дни протести са убити 13 души, повечето от огнестрелни оръжия. Полицейски участък в град Пуерто Кабело бе подпален. Доналд Тръмп обяви, че признава Гуайдо за временен президент и призова и другите западни страни да го направят. “Не обмисляме нищо, но всички варианти са на масата”, каза президентът на САЩ на въпрос дали обмисля изпращане на военни във Венецуела. Мадуро призова своите поддръжници на демонстрации в подкрепа на правителството. В реч от балкона на президентския дворец в Каракас той обвини САЩ и опозицията, че опитват “да извършат държавен преврат и да докарат на власт марионетно правителство”. Мадуро добави, че къса дипломатическите отношения с “империалистическото правителство на САЩ”. “Вън! Да си ходят от Венецуела, тук имаме достойнство”, заяви той и даде срок от 72 часа на американските дипломати да напуснат. Подкрепа за Гуайдо изразиха ЕС и редица европейски държави. “За разлика от Мадуро парламентът, включително Хуан Гуайдо имат демократичен мандат от венецуелските граждани”, написа шефът на Европейския съвет Доналд Туск в туитър. Новият президент бе признат от Канада, Аржентина, Гватемала, Еквадор, Бразилия, Чили, Колумбия, Парагвай, Перу, Панама, Коста Рика, Хондурас, Франция, Португалия, Германия, Великобритания. На страната на Мадуро са Турция, Русия и Китай. “Смятаме опита за узурпиране на властта във Венецуела за противоречащ на принципите на международното право”, обяви Кремъл. “Братко Мадуро! Дръж се, ние сме с теб”, заявил Ердоган на Мадуро в телефонен разговор и му предложил подкрепа.", "date": "2019.01.24", "title": "Венецуела с двама президенти (Обзор)"}
{"url": "https://www.24chasa.bg/novini/article/7262566", "text": "Правителството няма да спира с опитите да спре измамите с телковете. Здравното министерство ще предложи пакет от мерки за реформа, а стъпка към затягането на контрола ще е електронната здравна система. Това стана ясно след спешната среща при премиера Бойко Борисов с част от протестиращите майки, в която участваха и министрите на здравеопазването Кирил Ананиев, на вътрешните работи Младен Маринов и социалният Бисер Петков. “Ние спазихме обещанията си за осигуряването на допълнителен ресурс за по-добър живот на българите с увреждания. Сега се фокусираме върху реформата в ТЕЛК” , каза Борисов пред майките. Подчерта, че държавата ще прилага цялата строгост на закона при нарушаването му, защото това означава още повече финансови средства за реално нуждаещите се. Във вторник прокуратурата съобщи, че милиони левове изтичат чрез фалшиви ТЕЛК решения. И започнаха мащабни проверки. “Има открити нарушения при издаването на решения за трайно намалена работоспособност. В момента анализираме порочните практики и на 4 февруари, когато ще представим анализа си за действието на наредбата, ще оповестим и набелязаните мерки за преустановяване на злоупотребите”, заяви след срещата Ананиев. И обясни, че ако е необходимо, ще се търсят генерални промени в системата на медицинската експертиза. Пред майките Петков отчете, че информационната система на Агенцията за хората с увреждания ще заработи от 7 февруари. Майките от “Системата ни убива” пък благодариха на премиера за спазените обещания. Другата част от тях, които са в сдружението “Системата ни убива всички”, са непреклонни, искат спешна промяна в ТЕЛК и заплашиха с протести.", "date": "2019.01.24", "title": "Електронно здравно досие срещу измамите с ТЕЛК (Обзор)"}
{"url": "https://www.24chasa.bg/novini/article/7262774", "text": "Държавната дума, долната камара на руския парламент, одобри днес законопроект, предвиждащ до 15 дни затвор за обиди в интернет към властите, както и друг, забраняващ да се разпространяват фалшиви новини, предаде Ройтерс, цитирана от БТА. Според опозицията целта на тези мерки е да се заглуши инакомислието. Двата законопроекта минаха на първо четене в 450-местната долна камара на руския парламент със съответно 332 и 336 гласа, съобщи ТАСС. Единият предвижда глоба до 5000 рубли (76 долара) или 15-дневна присъда затвор за хора, проявяващи грубо и безочливо неуважение към правителствените институции, държавата, обществото, руското знаме или конституцията. Другият предвижда глоби до 5000 рубли за физически лица, разпространяващи определени видове фалшиви новини, и до 1 милион рубли (близо 15 200 долара) за юридически лица. Ако бъде приет, вторият закон ще санкционира разпространението на \"невярна, но социално значима информация\", представяна за вярна и криеща риск за добруването на народа или риск от масово нарушаване на обществения ред и сигурност, пише на интернет страницата на Държавната дума. През последните пет години руските власти въведоха по-строго законодателство по отношение на интернет. Те изискват търсачките да трият някои резултати от търсения, приложенията за общуване с текстови съобщения да споделят със службите за сигурност кодовете си за криптиране на съобщенията и социалните мрежи да съхраняват личните данни на потребителите на сървъри на територията на Русия, отбелязва Ройтерс. \"Това са безумни закони. Как може да забраняват на хората да критикуват властите?\", каза пред агенцията опозиционният политик Иля Яшин. Той прогнозира, че двата закона в крайна сметка ще бъдат приети. Двата законодателни текста все още подлежат на поправки и трябва да минат през още две четения в Държавната дума, след което да бъдат одобрени и от горната камара на руския парламент, Съвета на Федерацията, преди да отидат за подпис при президента Владимир Путин.", "date": "2019.01.24", "title": "Руската Дума одобри закони за забрана на фалшивите новини и обидите към властите"}
{"url": "https://www.24chasa.bg/novini/article/7262789", "text": "Британският външен министър Джереми Хънт заяви днес, че Николас Мадуро не е легитимният лидер на Венецуела, предадоха световните агенции, цитирани от БТА. \"Много сме обезпокоени от ситуацията във Венецуела, но е очевидно, че Николас Мадуро не е легитимният лидер на Венецуела\", се казва в изявление на Хънт. Той смята, че изборите от 20 май 2018 г., на които Мадуро беше преизбран, са били \"дълбоко манипулирани\". Без да признава официално Хуан Гуайдо за официален лидер на Венецуела, Хънт изразява мнение, че той е подходящият човек, който може да помогне на страната да напредне. Председателят на Европейския парламент Антонио Таяни поиска оттеглянето на Мадуро, предаде Франс прес. \"Пред всеобщото недоволство Мадуро трябва да се оттегли сега\", се казва в изявление на Таяни. \"Ясно е, че на венецуелския народ му е писнало от незаконния режим на Мадуро, който не спечели президентския пост чрез свободни и честни избори и който се вкопчва във властта, като праща в затвора опозицията\", се допълва в текста. Таяни казва, че е говорил по телефона с Гуайдо и, че е изразил пред него \"подкрепата на ЕП за него\". ЕП ще разгледа ситуацията във Венецуела на пленарната си сесия идната седмица в Брюксел и ще приеме резолюция по въпроса, каза Таяни. Италианският премиер Джузепе Конте изрази безпокойство от риска от ескалацията и насилие във Венецуела, предаде АНСА \"Следя отблизо ситуацията във Венецуела и изразявам силно безпокойство за риск от ескалация и от насилие\", казва Конте. Той изразява надежда, че във Венецуела ще протече демократичен процес, който ще спазва свободата на словото и народната воля. Същевременно кризата във Венецуела стана нов повод за полемика между Италия и Франция. Заместник- външният министър на Италия от Движение Пет звезди Манило Ди Стефано днес разкритикува френския президент Еманюел Макрон, че къса с линията на ЕС и се \"меси\" в делата на Венецуела, като признава Хуан Гуайдо за временен президент на Венецуела, предаде АНСА. \"Принципът за ненамеса е свещен\", заяви Ди Стефано. \"Каквато и да е нашата визия за нещата, за Мадуро, за чавизма и за политическите отношения в Южна Америка, всякаква промяна във Венецуела трябва да става в политически, демократичен и ненасилствен контекст\", отбелязва Ди Стефано и казва, че Макрон \"игнорира тези очевидни неща\" и \"заема позиция, която е в противоречие с тази на ЕС, призовал за политически процес, а не за признаване на самопровъзгласил се президент\". Властите на Салвадор пък изразиха подкрепа за президента Мадуро, предаде ТАСС, като се позова на съобщение на салвадорската президентска администрация.", "date": "2019.01.24", "title": "Шефът на Европарламента Таяни призова за оттеглянето на Мадуро"}
{"url": "https://www.24chasa.bg/novini/article/7262686", "text": "Бизнесменът Николай Банев, който е задържан като лидер на престъпна група за данъчни престъпления, присвояване и пране на пари, ще присъства на погребението на баща си утре. 59-годишният арестант е бил конвоиран от София до хасковския арест днес и вече е в килия в областния град, разказаха източници на \"24 часа\" от Министерството на правосъдието. Баща му Йордан Банев почина на 23 януари, на 85 г. За скръбната вест, която е споходила семейството на бизнесмена, съобщи самият Банев във фейсбук страницата си. До вчера не се знаеше дали наблюдаващият прокурор по делото срещу Банев е разрешил арестантът да бъде конвоиран до Хасково. Това станало с днешна резолюция, след като адвокатът му Христо Ботев подал молба веднага в сряда. Един от последните постове на Банев във фейсбук страницата му е на", "date": "2019.01.24", "title": "Банев отива на погребението на баща си, вече е в хасковския арест"}
{"url": "https://www.24chasa.bg/novini/article/7262794", "text": "Специализиран съд в Италия постанови, че твърдолинейният италиански вътрешен министър Матео Салвини трябва да отговаря за отвличане с утежняващи обстоятелства във връзка с това, че миналото лято не позволяваше дни наред на мигранти, спасени от кораб на италианската брегова охрана край бреговете на Италия, да слязат на брега, предаде ДПА, цитирана от БТА. Салвини сам съобщи новината във видео във Фейсбук, в което прочете писмо на Специализирания съд за министрите (съдебен орган, който се занимава с престъпления, извършени от членове на правителството). Миналия август корабът \"Дичоти\" на италианската брегова охрана докара 177 мигранти в Сицилия, но Салвини отказа да позволи на повечето от тях да слязат на сушата за повече от седмица, въпреки отчайващите условия на живот на борда. \"Да, да, да, аз нося вина за това, признавам го: аз спрях слизането на мигрантите. Ако това е вината ми, ако това е престъплението ми, признавам се за виновен\", каза Салвини. Той в крайна сметка позволи на мигрантите да слязат, след като италианската католическа църква, Албания и Ирландия се съгласиха да споделят бремето да ги приемат. Салвини, лидер на крайнодясната партия \"Лига\" и вицепремиер на Италия каза, че за престъплението, в което е обвинен, се предвиждат от 3 до 15 години затвор. Но той едва ли ще бъде изправен пред правосъдието, защото има депутатски имунитет, а парламентът, контролиран от проправителствени партии, едва ли ще го лиши от него. Във видеото, в което чете обвиненията, които се отправят към него, Салвини ги подчертава с жълт маркер, докато на лицето му е изписана привидна изненада. После той ги показва на камерата. \"Това е истина, това не е шега\", възкликва той. Признавайки вината си, той изтъква, че защитата на италианските граници е негов конституционен дълг, а после пита аудиторията си, дали иска той да продължи да върши работата си.", "date": "2019.01.24", "title": "Италиански съд: Салвини трябва да отговаря за отвличане на мигранти"}
{"url": "https://www.24chasa.bg/novini/article/7262735", "text": "Остри реплики между съдия и адвокат съпътстваха заседанието в апелативния спецсъд, на което се решаваше дали синът на Маринела и Ветко Арабаджиеви - Вълчо, да излезе на свобода. Защитникът му Илиян Василев изведнъж, докато бранеше в пламенна реч клиента си, възкликна срещу съдия Галя Георгиева - председател на тричленния състав: “Виждам, че доволно се раздвижихте”. Тя го предупреди да не отправя некоректни нападки срещу прокуратурата и да не се занимава с нейната личност, имайки предвид цялата му пледоария. “Тогава направо ме глобете”, отговори ѝ Василев. Той я попита защо се идентифицира с прокуратурата и добави, че знае, че Георгиева е “носител на прокурорската награда “Джовани Фалконе” през 2017 г. Съдийката прие репликите за подигравателни и го глоби с 200 лева. “Не знам дали ще ми стигнат средствата да довърша пледоарията си”, каза иронично адвокатът. Георгиева запази самообладание и покани Василев да продължи със защитата си. Той поиска Арабаджиев, който е обвинен за пране на 2,7 млн. евро, да бъде пуснат на свобода. С това обаче не бе съгласен прокурор Пламен Марков. Според него Вълчо знаел, че милионите, открити в банкови касети на негово име, били от данъчни престъпления на родителите му. “Сумата е била конспиративно пренесена в 2 спортни чанти в банков трезор в присъствието на обвиняемия”, каза Марков. Саковете били носени от охранител в хотел “Маринела” с фамилия Божиновски. Три вещи лица начело със зам.-директора на “Пирогов” проф. Николай Габровски обявиха преди това пред съда, че младият Арабаджиев е здрав и може да остане зад решетките. За оплакванията му от болки в гърба медиците можели да му предпишат витамини и противовъзпалителни. Предстои съдът да реши за свободата на Арабаджиев.", "date": "2019.01.24", "title": "Адвокат на Арабаджиев-син се подигра със съдийка и отнесе 200 лв. глоба (Обзор)"}
{"url": "https://www.24chasa.bg/novini/article/7262651", "text": "Ограничено е движението на моторни превозни средства над 12 т, както и тегленето на ремаркета и полуремаркета, през прохода \"Превала\", съобщава АПИ. Леките автомобили задължително да се движат с вериги.                                                                                                                                                                                                                                                                                                                       ", "date": "2019.01.24", "title": "АПИ ограничава движението през прохода \"Превала\""}
{"url": "https://www.24chasa.bg/novini/article/7262674", "text": "Днес на основание на чл. 26 от Закона за Българската народна банка Управителният съвет на Българската народна банка взе решение да извади от обращение възпоменателните монети, емитирани през 2013 г., които престават да бъдат законно платежно средство от 8 февруари 2019 г., съобщиха от БНБ. След тази дата възпоменателните монети, емитирани през 2013 г., ще се обменят на касите на Българската народна банка по номинална стойност, без ограничение на количеството, без такса и със срок на обмяна до 31.12.2020 г.", "date": "2019.01.24", "title": "Вадят от обращение възпоменателните монети, емитирани през 2013 г."}
{"url": "https://www.24chasa.bg/novini/article/7262622", "text": "\"Няма подобен арест. Това не е военен обект, че да не могат да се правят снимки на фона на сградата\". С тези думи говорителят на Министерството на външните работи Иван Димов опроверга появилото се по-рано съобщение от македонското МВР, че  . Той обясни, че сънародниците ни не са снимали конкретно чуждата делегация, влизаща в сградата, а просто си правели селфи на фона. \"Полицаите единствено са ги дръпнали настрани, за да проверят телефоните им и да видят снимките, които са си направили\", допълни Димов.", "date": "2019.01.24", "title": "Външно: Българите в Скопие не са арестувани, само са проверили телефоните им"}
{"url": "https://www.24chasa.bg/novini/article/7262692", "text": "Нова корабна агенция ще представлява либийския танкер \"Бадр\", който е със сменено име \"Бдин\", предаде  . Новите собственици дружеството „Булгаргеомин“ са сменили фирмата „Евроагент“, която представляваше кораба до момента с бургаската компания „Корморан Шипинг“ – собственост на Георги Митов и Радослав Загоров. Днес при входяща гранична проверка на танкера е извършена смяна на моряк от екипажа, а кораба е зареден с гориво, необходимо за поддръжката на генераторите. Припомняме, че по случая с либийския танкер се води разследване за нарушения при публичната му продажба, а либийската страна обвини България в пиратство.", "date": "2019.01.24", "title": "Нова корабна агенция ще представлява либийския танкер, преименуван на \"Бдин\""}
{"url": "https://www.24chasa.bg/novini/article/7262694", "text": "Венецуелската армия отново заяви, че ще остане лоялна към президента Николас Мадуро, и призова за диалог, като порица опита за преврат на опозиционния лидер Хуан Гуайдо, предадоха световните агенции, цитирани от БТА. \"Предупреждавам народа на Венецуела, че в момента се извършва държавен преврат срещу нашите институции, срещу нашата демокрация и срещу президента Николас Мадуро, нашия законен президент\", заяви венецуелският министър на отбраната Владимир Падрино, цитиран от Франс прес. \"Признаваме за законен президент нашия върховен главнокомандващ Николас Мадуро\", подчерта той на пресконференция в столицата Каракас, заобиколен от генерали. Армията \"няма никога да приеме президент, който служи на неясни интереси\", нито ще се подчини на чужда сила, обеща Падрино, цитиран от ДПА. Венецуелският министър на отбраната вече направи подобно изявление снощи в Туитър, заявявайки, че армията отхвърля претенциите на Гуайдо за президентския пост. САЩ и други страни водят икономическа война срещу Мадуро, каза още Падрино, цитиран от Ройтерс.", "date": "2019.01.24", "title": "Венецуелската армия изрази лоялност към Мадуро, призова за диалог"}
{"url": "https://www.24chasa.bg/novini/article/7262559", "text": "Малък пожар е възникнал преди малко в парк-хотел \"Пирин\" в Сандански. Огънят тръгнал от газова бутилка в средиземноморския ресторант. Бързо обаче е бил потушен и няма сериозни щети. Наложило се е да се евакуират хора от СПА центъра, който се намира под ресторанта. \"Произшествието бързо е овладяно и всичко е приключиило\", каза шефът на Областната дирекция по \"Пожарна безопасност и защита на населението\" Георги Пармаков. Парк-хотел \"Пирин\" бе собственост на покойния бизнесмен Стефан Шарлопов, а в момента се управлява от съпругата и дъщерите му.", "date": "2019.01.24", "title": "Пожар в хотела на Шарлопов в Сандански, евакуираха почиващи"}
{"url": "https://www.24chasa.bg/novini/article/7262573", "text": "Руският президент Владимир Путин изрази днес подкрепата си за законните власти на Венецуела. Путин направи това в телефонен разговор с венецуелския си колега Николас Мадуро, предадоха световните агенции, цитирани от БТА. Президентът на Русия изрази подкрепа за законните власти на Венецуела в условията на предизвикана отвън обострила се вътрешнополитическа криза. Руският президент подчерта, че разрушителното външно вмешателство грубо потъпква основополагащите норми на международното право, се казва в прессъобщението на Кремъл. В телефонния разговор Путин е изразил подкрепа за търсенето на решение на венецуелската криза на конституционното поле и за преодоляване на разногласията във венецуелското общество по пътя на мирния диалог, предаде ТАСС. Мадуро от своя страна е благодарил на Путин за принципната позиция на Русия по въпроса за Венецуела.                                                                                                                                                                                                                                                                                                                       ", "date": "2019.01.24", "title": "Путин пред Мадуро: Подкрепяме законните власти на Венецуела (Обновена)"}
{"url": "https://www.24chasa.bg/novini/article/7262586", "text": "Хората, живеещи близо до италианския стоманодобивен завод \"Илва\" (Ilva), който е най-големият в Европа, са били изложени на сериозни здравни рискове, а италианското правителство не ги е защитило. Това постанови днес Европейският съд по правата на човека, цитиран от ДПА. Според съда Италия е нарушила членове 8 и 13 от Европейската конвенция за защита правата на човека, обхващащи правото на зачитане на частния и семеен живот и правото на ефикасно лечение, предава БТА. Съдиите отбелязаха, че няколко проучвания са потвърдили \"причинна връзка\" между карциногенния дим от завода \"Илва\", разположен в италианския град Таранто, и случаите на белодробен рак, сърдечни и бъбречни заболявания сред местните жители. Те наредиха на италианските власти да изплатят 5000 евро на всеки от 161-те ищци, за които се признава, че са били лично засегнати от замърсяването. Заводът \"Илва\" е в район с висока безработица и дава работа на около 11 000 души. През 2012 г. италиански съд нареди заводът да бъде затворен заради токсичните емисии. Няколко последователни правителства обаче надделяха над магистратите, за да избегнат масови съкращения, обещавайки същевременно действия за почистване на околната среда в бъдеще. Популисткото Движение \"Пет звезди\" обеща да затвори \"Илва\", но промени курса си след изборната победа миналата година. През септември италианското правителство се съгласи да продаде стоманодобивния комбинат на най-големия световен производител на стомана АрселорМитал (ArcelorMittal). През ноември компанията съобщи, че като част от сделката се е ангажирала да приложи план за инвестиции в околната среда на стойност 1,15 млрд. евро.", "date": "2019.01.24", "title": "Европейски съд: Италианският стоманодобивен завод \"Илва\" е риск за здравето на хората"}
{"url": "https://www.24chasa.bg/novini/article/7262621", "text": "САЩ наложиха днес санкции на две подкрепяни от Иран и действащи в Сирия милиции и две авиокомпании, помагащи да се превозват оръжия към Сирия, предаде Ройтерс. Това са поредните санкции на Вашингтон срещу Техеран. Те бяха въведни в момент, когато Съединените щати се готвят да изтеглят военните си сили от Сирия, отбелязва Ройтерс. \"Бруталният ирански режим се възползва от бежанските общности в Иран, лишава ги от достъп до елементарни услуги като образование и ги използва като жив щит в сирийския конфликт\", заяви министърът на финансите на САЩ Стивън Мнучин. \"Действията на министерството на финансите (на САЩ) срещу подкрепяни от Иран милиции и други чуждестранни организации, действащи от името на Иран, са част от продължаващата наша кампания на натиск, която се осъществява, за да бъдат закрити използваните от режима незаконни мрежи за износ на тероризъм и нестабилност по целия свят\", допълни Мнучин в комюнике. Двете подкрепяни от Иран бойни подразделения и две авиокомпании (\"Кешъм фарс\" с централа в Иран и \"Флайт травъл\" с централа в Армения) са свързани с иранската авиокомпания \"Махан ер\" и силите \"Ал Кудс\" на елитното иранско военно формирование Корпус на гвардейците на Ислямската революция, които вече са включени в черния списък на САЩ, се казва в изявлението. Двете подразделения, Дивизия \"Фатемиюн\" и Бригада \"Зайнабиюн\", са санкционирани за подпомагане на силите \"Ал Кудс\".", "date": "2019.01.24", "title": "САЩ наложиха нови санкции, насочени срещу Иран"}
{"url": "https://www.24chasa.bg/novini/article/7262452", "text": "Временно движението по път I-1 Симитли – Кресна се осъществява в една лента поради ПТП. Това съобщиха от пресцентъра на АПИ. Трафикът се регулира от пътна полиция.                                                                                                                                                                                                                                                                                                                       ", "date": "2019.01.24", "title": "Катастрофа ограничава движението по пътя Симитли - Кресна"}
{"url": "https://www.24chasa.bg/novini/article/7262453", "text": "Изпратеният от Унгария отговор на изразените от ЕС притеснения за закона за даване на убежище не е удовлетворителен и въпросът може да бъде прехвърлен на Европейския съд, заяви днес Европейската комисия, цитирана от ДПА. През юли миналата година ЕК отправи официално предупреждение към Унгария, че новите й правила за даване на убежище противоречат на нормите на ЕС, включително с разпоредбите, които забраняват оказването на помощ на мигранти и ограничават достъпа на определени лица до транзитни зони по границите, където се събират искащите убежище. Унгарското правителство не отговори на това предупреждение и ще получи \"мотивирано становище\", което е втора стъпка в процеса за налагане на санкции, заяви Еврокомисията, цитирана от БТА. Ако Будапеща не предприеме съответните действия до два месеца, комисията може да прехвърли случая на Европейския съд. Новият закон \"криминализира всяка помощ, оказвана от представители на организации на лица, искащи да подадат молба за убежище или молба за право на пребиваване в Унгария\", отбеляза ЕК. Унгария е управлявана от дясна коалиция начело с партия ФИДЕС. Премиерът Виктор Орбан е един от най-твърдите критици на миграцията към ЕС, отбелязва ДПА. Преди две седмици той заяви, че иска да превърне изборите за Европейски парламент през май в референдум за миграцията. Целта на Унгария е да гарантира, че най-високопоставените позиции в ЕС ще бъдат заети от кандидати, отхвърлящи имиграцията, обясни Орбан.", "date": "2019.01.24", "title": "ЕК продължи процедурата срещу Унгария заради закона за убежището"}
{"url": "https://www.24chasa.bg/novini/article/7262457", "text": "Окръжна прокуратура – Монтана е постигнала осъдителна присъда спрямо Ц.Е. (на 31 години) от гр. Берковица, обвинен за убийство, извършено от него с особена жестокост. Това съобщиха от прокуратурата.  Сутринта на 18.10.2014 г. обвиняемият Ц.Е. се срещнал с петима негови приятели в местността „Пашината“ в гр. Берковица. Той им заявил, че техният познат С.П. го е злепоставил в разговор с жена, като отправил закани да го бие за това. Същият ден обвиняемият се свързал с него в социална мрежа „Фейсбук“ и в чат-разговор се уговорили да се видят. Вечерта, след 20 ч., П. дошъл в апартамента на Е., където по същото време се намирали трима техни познати. Ц.Е. поискал обяснения от С.П., обвинил, че го е злепоставил пред общи познати и започнал да му нанася удари с ръце и крака по главата и тялото. Освен това отправял към него упреци, че го е „натопил“ в полицията и се интересувал за „канала“, от който се снабдява с наркотици, като заявил на С.П., че трябва да продава дрога като негов дилър. През цялото време Ц.Е. продължил да нанася удари на С.П. Въпреки намесата на двама от присъстващите мъже да спре, той ги заплашил с нож и се заканил, че ще пребие и тях. Побоят продължил пет часа, през които обвиняемият Е. системно нанасял удари на П. Сутринта един от свидетелите на ставащото успял да убеди Ц.Е. да престане, като обещал да се погрижи за бития. Виждайки тежкото състоянието на С.П., той го закарал в болница в гр. Монтана, а междувременно информирал за това Ц.Е. Пострадалият бил оставен за лечение, като успял да се свърже с родителите си, които го посетили. Баща му веднага подал сигнал в полицейско управление за случилото се. С.П. бил разпитан от разследващите, като в показанията си заявил, че бил пребит от Ц.Е. По-късно същия ден той споделил на родителите си, че се страхува от отмъщение от страна на лицето, нанесло му побой, който го бил заплашил да не го издава. Няколко часа по-късно здравословното състояние на пострадалия С.П. се влошило и въпреки усилията на лекарите от МБАЛ гр. Монтана, той починал. От изготвената по досъдебното производство съдебно-медицинска експертиза е видно, че непосредствена причина за смъртта на пострадалия е причинената закрита травма на главата с кръвоизливи под твърдата и меката мозъчни обвивки, довела до оток на мозъка, с вклиняване на малкия мозък в големия тилен отвор на черепа, и парализиране на жизнено важни мозъчни центрове. Освен това по различни части на тялото и главата на С.П. имало множество кръвонасядания и кръвоизливи, отоци, травми, рани и охлузвания. Осъдителната присъда може да бъде обжалвана пред Софийския апелативен съд.", "date": "2019.01.24", "title": "20 години затвор за 5-часов побой, довел до смъртта на мъж от Берковица"}
{"url": "https://www.24chasa.bg/novini/article/7262458", "text": "Кольо Рашков, на 39 години от град Гурково, който през нощта в неделя нападна, преби и ограби съгражданката си Иванка Койчева, на 83 години, остава за постоянно в ареста. Най-тежката мярка за неотклонение му бе наложена днес от Окръжния съд в Стара Загора, решението подлежи на обжалване пред Апелативния съд в Пловдив. Рашков призна, че откраднал от жената 35 лева, но смята, че ударите, които нанесъл по лицето на жената, не били чак толкова тежки. В момента Иванка Койчева, бивша готвачка, е под лекарско наблюдение в неврохирургията на Университетската болница в Стара Загора, макар да няма опасност за живота й. Тя се оплака от болки в главата и гърдите. Съдът прие, че Рашков може да извърши ново престъпление или да се укрия, тъй като грабежът е извършен в условията на опасен рецидив - обвиняемият има зад гърба си 10 различни присъди за кражби и над 8 години затворнически \"стаж\". Той има постоянен адрес при Димитрина Мирчева, с която живее на семейни начала - двамата имат общо 7 деца и 2 внучета. Жената издържала домочадието, тъй като имала постоянна работа на трудов договор. Мъжът обаче няма постоянна работа и сам признал, че злоупотребявал с алкохола, като най-лесно се снабдявал с пари за пиячка чрез кражби. Така направил и сега - след като отмъкнал парите, отишъл посред нощ в близкия денонощен магазин да си купи алкохол, но там охранителните камери го записали. Иначе бил взел мерки, за да не бъде разпознат - при баба Иванка влязъл с плътно нахлупена качулка на главата и ръкавици. Постъпката на Кольо Рашков предизвика буря от недоволство в малкото подбалканско градче, дори и съгражданите му от циганската махала се обявиха за това той да остане в ареста и да не се връща при тях. То бе разкрит от казанлъшки криминалисти \"по горещи следи\" и задържан 2 часа, след като нападна възрастната жена.", "date": "2019.01.24", "title": "Нападателят на баба Иванка от Гурково остава в ареста"}
{"url": "https://www.24chasa.bg/novini/article/7262472", "text": "Началникът на ирландската полиция отхвърли като \"напълно невярно\" днешно медийно съобщение, че 600 ирландски полицаи може да бъдат разположени по протежение на границата с британската провинция Северна Ирландия, ако Обединеното кралство напусне Европейския съюз без сделка, предаде Ройтерс. \"Съобщенията, че 600 полицаи ще бъдат преместени на границата, са напълно неверни. Не съм обсъждал такова нещо, нито съм обмислял това предложение\", каза комисар Дрю Харис в изявление след публикация във в. \"Айриш индипендънт\", цитиран от БТА. \"Увеличеното разполагане на полицаи във всички региони, където полицията поддържа реда, включително в северния регион, е пропорционално с нарастването на организацията. Продължаваме да се готвим за Брекзит в съответствие с правителствената политика\", заяви Харис. Бъдещето на границата между членуващата в ЕС Република Ирландия и Северна Ирландия, която ще бъде единствената сухоземна граница на Великобритания със съюза, след като го напусне, се оказва сериозно препятствие пред ратификацията на сделката за Брекзит от британския парламент, отбелязва Ройтерс. Според \"Айриш индипендънт\", който се позовава на свои източници, ще са нужни около 600 полицаи, които да бъдат разположени в 300 КПП по протежение на 500-километровата граница. Ирландското правителство изтъква, че няма да подкрепи подготовката на евентуални планове за връщане на твърдата граница на острова, които да включват и гранични проверки, ако на 29 март Великобритания напусне ЕС без сделка. Полицията от двете страни на границата предупреди, че митнически постове може да станат обект на нападения от страна на няколко групировки, които още са активни в Северна Ирландия след мирното споразумение от 1998 г., сложило край на 30-годишното насилие в британската провинция.", "date": "2019.01.24", "title": "Ирландия: Няма да разполагаме полицаи по северната си граница при Брекзит без сделка"}
{"url": "https://www.24chasa.bg/novini/article/7262479", "text": "Световноизвестният шедьовър \"Слънчогледите\" на Винсент ван Гог няма да бъде изнасян повече в чужбина от Холандия заради \"крехкостта\" на произведението, предадоха световните информационни агенции, цитирани от БТА. Международен експертен екип изследва 130-годишното произведение и установи, че състоянието му е \"стабилно, но много крехко\", съобщи музеят \"Ван Гог\" в Амстердам. \"Основата и слоевете маслена боя са стабилни, но много чувствителни на вибрации и изменения във влажността и температурата на въздуха. Ето защо е важно произведението да бъде премествано възможно най-малко\", поясни директорът на музея Аксел Рухер. Експертите от Холандия, Белгия, Италия и Полша са изследвали не само какво е състоянието на \"Слънчогледите\", но и боите и материалите, които Ван Гог е използвал, когато е рисувал произведението в Арл, Южна Франция през януари 1889 г. Те казаха, че вече са по-уверени, че картината се базира на по-ранно произведение от серията, рисувано през лятото на 1888 г. То е изложено в британската Национална галерия в Лондон. След изследването картината е реставрирана леко. Картината е изнасяна последно през 2014 г. за изложба в Националната галерия в Лондон. Знаменитият художник е сътворил серия от пет картини със слънчогледи във ваза от 1888 г. до 1889 г. Освен в музея в Амстердам, те се съхраняват в Лондон, Мюнхен, Токио и Филаделфия. Музеят \"Ван Гог\" в Амстердам е основан през 1973 г. и съдържа най-голямата колекция с картини на холандския майстор. Картината \"Слънчогледите\" отново ще бъде изложена за посетителите на музея в Амстердам от 22 февруари.", "date": "2019.01.24", "title": "\"Слънчогледите\" на Ван Гог повече няма да напускат Амстердам"}
{"url": "https://www.24chasa.bg/novini/article/7262487", "text": "Режимът на сирийския президент Башар Асад е отменил специалните визи за дипломати от ЕС, предадоха Ройтерс и ТАСС, цитирайки изявление на говорителка на Европейската комисия. \"Режимът на Башар Асад отмени многократните входни визи\", каза тя на пресконференция. Говорителката подчерта, че ЕС продължава да прави всичко по силите си, за да не допусне тази мярка да повлияе негативно на важната работа на терен, предава БТА. Сирийското правителство отмени специалното разрешение за използване на многократни входни визи за достъп до Дамаск в началото на този месец, без да обясни причините, съобщиха европейски дипломати, цитирани от Ройтерс. Агенцията отбелязва, че това е затруднило усилията за доставяне на хуманитарна помощ на засегнати от гражданската война в Сирия.", "date": "2019.01.24", "title": "ЕК: Режимът на Башар Асад е отменил \nспециалните визи за европейски дипломати"}
{"url": "https://www.24chasa.bg/novini/article/7262490", "text": "\"Българите във Великобритания ще останат независимо дали има сделка или не за Брекзит. Нямат причина да се тревожат\", гарантира вицепремиерът и външен министър Екатерина Захариева в предаването \"Още от деня\" по   И добави: \"От друга страна ЕК измени регламента и британските граждани ще пътуват безвизово в страните от Европейския съюз, а това е важно за нас\". \"Следим нестабилната ситуация във Венецуела, изключително тежка е хуманитарната ситуация, в понеделник Съветът на външните министри на ЕС я обсъждаха. Призовава се за нови легитимни избори. Легитимният орган, който признава ЕС, е Националното събрание на Венецуела. Там има 1 млн. европейски граждани\", добави тя. \"Надяваме се гръцките власти да не позволят блокирането на ГКПП Кулата. Тези протести не са свързани обаче с нашите двустранни отношения\" подчерта Захариева и добави: \"Позицията ни е да се обединим върху общите исторически събития с Македония\".  Вицепремиерът коментира и въпроса с отпадането на т.нар. \"Златна виза\" за инвеститори у нас: \"Българското правителство е идентифицирало този проблем още от февруари миналата година, има работна група в министерство на правосъдието. Текстовете със законовите промени са готови\". \"Проблемът е свързан с бързите инвестиции, които не носят никакви работни места, а стоят само като пари в банка\", обясни Захариева. По думите й, трябва да има стабилност - да можеш да видиш, да пипнеш една инвестиция.", "date": "2019.01.24", "title": "Захариева: Българите във Великобритания  остават, независимо дали има сделка"}
{"url": "https://www.24chasa.bg/novini/article/7262523", "text": "Високопоставен представител на \"Хуавей\" (Huawei) каза, че китайската компания е мишена на злонамерена кампания. Той освен това съобщи, че през 2018 г. продажбите на \"Хуавей\" отново са отбелязали растеж, предаде Франс прес, цитирана от БТА. Китайската компания е вторият производител на смартфони и най-големият производител на телекомуникационно оборудване в света. Тя обаче понася сега тежки удари в западни страни, където за нея има съмнения, че участва в шпионаж, и й се налагат ограничения. Миналата година финансовата директорка на \"Хуавей\" Мън Ванчжоу беше арестувана в Канада по искане на САЩ, припомня АФП. \"Те без съмнение мислят, че могат да ни навредят с този шум. Ние обаче имаме отлична репутация\", заяви пред медиите Ричард Ю, ръководител на отдела на \"Хуавей\" за потребителски продукти. \"Някои политици се опитват да ни повлияят, да ни възпрат, но ние като цяло устояваме добре\", добави той. Китайската компания се наложи като сериозен конкурент на шведската Ериксон (Ericsson) и финландската Нокия (Nokia), отбелязва АФП. Различни страни, включително САЩ, Австралия и Япония, обаче забраниха участието й в изграждането на 5G мрежи. Благотворителната фондация на британския принц Чарлз съобщи днес, че няма повече да приема дарения от \"Хуавей\", предаде Асошиейтед прес.", "date": "2019.01.24", "title": "\"Хуавей\": Компанията е мишена на злонамерена кампания"}
{"url": "https://www.24chasa.bg/novini/article/7262270", "text": "Свидетел, включен в специална програма за защита, ще бъде разпитан в съда по делото за трафик на 14,5 т хашиш с кораб от Мароко до България. 132 пакета от пратката, увити в зебло и тиксо, бяха хванати през 2012 г. в камион на границата, а останалите 366 - в склад в софийското село Мировяне. Те са превозени дотам от рибното пристанище в Бургас с над 10 тира. Дрогата била скрита в палети с гиксокартон. Защитеният свидетел ще бъде откаран в спецсъда на 28 февруари при засилни мерки за сигурност. По делото преди обед в четвъртък показания дадоха 5-има свидетели, сред тях трима шофьори. През 2012 г. те работели за спедиторска фирма и поемали курсове без да се интересуват от товарите. “Изобщо не знам за какво ме викате. Не помня да съм ходил в Мировяне\", каза един от шофьорите. Свидетелите заявиха, че не познават подсъдимите. По фотоалбуми бивша служителка на таксиметрова фирма разпозна само Борислав Петров-Бобъра, който бе сред обвинените, но на 11 февруари 2017 г. той бе застрелян в София и делото срещу него бе прекратено. След тежко заболяване почина и друг от разследваните - шофьорът на камиона, в който са открити част от нартотиците. От 8-те подсъдими в момента само Бойко Герасков е в ареста. Пред декември м. г. той бе пуснат срещу 25 000 лв. гаранция, но след протест на прокуратурата на закрито заседание апелативният спецсъд отменил решението и го оставил зад решетките. Бойко е син на Людмил Герасков, който бе заподозрян от спецслужбите като един от организаторите на наркоканала. След акция \"Сахара\", при която трафикът бе разкрит, той бе обявен за издирване. Миналата година обаче се оказа, че е починал при мистериозни обстоятелства. Разследването за смъртта му още не е приключило.", "date": "2019.01.24", "title": "Защитен свидетел на разпит за тоновете хашиш в Мировяне"}
{"url": "https://www.24chasa.bg/novini/article/7262550", "text": "Бившият първи министър на Шотландия Алекс Салмънд отрече да е извършил престъпление, след като се яви днес в съда по обвинение в многократни сексуални посегателства, включително опити за изнасилване, предаде Ройтерс. Шотландски прокурори съобщиха, че на 64-годишния Салмънд са повдигнати 9 обвинения в сексуални нападения, две в опит за изнасилване и две в непристойни действия и нарушаване на реда, предаде БТА. Бившият първи министър на Шотландия заяви, че вчера е отишъл доброволно в полицията, след като разбрал за разследването срещу него. \"Невинен съм за всякакво престъпно деяние\", каза Салмънд пред репортери пред съда в Единбург, след кратко изслушване при закрити врата. \"Отхвърлям изцяло тези твърдения за криминални деяния и ще се защитавам докрай в съда\", добави той. Салмънд беше освободен под гаранция, а датата за следващото му явяване в съда все още не е определена. Войнственият политик, известен с прозвището \"Уий ек\" (Малкия Алекс) беше 7 години начело на шотландското правителство, до 2014 г. Като лидер на Шотландската национална партия (ШНП) той помогна подкрепата за независимост на Шотландия да достигне рекордни равнища, но в крайна сметка, на референдум през 2014 г., Шотландия гласува да остане част от Обединеното кралство. Миналата година Салмънд предприе съдебни действия срещу шотландското правителство, водено сега от наследничката му Никола Стърджън, заради начина, по който кабинетът е процедирал при обжалването срещу него по дело за сексуален тормоз. Салмънд, който отрече да е извършил нещо нередно, спечели по-рано този месец съдебно преразглеждане на начина, по който шотландското правителство е действало по делото, когато е признало, че е действало незаконно при проучването на твърденията за сексуален тормоз. Делото изправи една срещу друга двете най-популярни фигури в шотландското движение за независимост и някои наблюдатели смятат, че то може да отслаби лидерската позиция на Стърджън в момент, когато тя се опитва да започне нов опит за отцепване на фона на хаоса около излизането на Великобритания от ЕС.", "date": "2019.01.24", "title": "Обвиниха бившия премиер на Шотландия в 2 опита за изнасилване"}
{"url": "https://www.24chasa.bg/novini/article/7262635", "text": "Министърът на икономиката Емил Караниколов ще проведе утре работна среща с представители на Национално сдружение на търговците и превозвачите на горива (НСТПГ), съобщава пресцентърът на министерството, цитиран от БТА. Министерството на икономиката е изпратило писма с покана за разговор по текстовете на Закона до всички заинтересовани страни, пише в съобщението.", "date": "2019.01.24", "title": "Караниколов ще се срещне с търговци и превозвачи на горива утре"}
{"url": "https://www.24chasa.bg/novini/article/7262448", "text": "Бившият украински президент Виктор Янукович получи днес задочна присъда от 13 години затвор по обвинение в държавна измяна, предаде Ройтерс. Според съдия Владислав Девятко поведението му като държавен глава е създало възможност за анексирането на полуостров Крим от страна на Русия и за конфликта в Източна Украйна. Проруски настроеният Янукович избяга в Русия през 2014 г. след масови улични протести срещу неговото управление. Следващият президент Петро Порошенко възприе прозападна външна политика. \"С преднамерените си незаконни действия Янукович е извършил престъпление срещу основите на националния суверенитет на Украйна, а именно държавна измяна\", заяви съдията. Според него на 1 март 2014 г. бившият украински президент е изпратил писмо до руския си колега Владимир Путин, в което поискал от него да използва руската армия и полиция, за да възстанови реда в Украйна. \"С преднамерените си действия Янукович е извършил престъпление срещу мира, а именно подпомагане на воденето на агресивна война\", добави съдия Девятко. Бившият украински президент напусна страната след тримесечни протести. При сблъсъци в столицата Киев загинаха над 100 демонстранти. Янукович вече отрече обвиненията на прокуратурата и обвини въоръжени радикални националисти за насилието по време на протестите на Майдана, които го принудиха да избяга от Украйна, припомня Ройтерс. Адвокатите на бившия украински президент заявиха, че ще обжалват днешната присъда. Въпросът за запазването на проевропейската насока на развитие ще бъде една от ключовите теми на предстоящите президентски избори в Украйна, на които вероятно ще се кандидатират сегашният държавен глава Петро Порошенко и политици, работили с Янукович, отбелязва Ройтерс.", "date": "2019.01.24", "title": "Янукович осъден задочно на 13 г. затвор за държавна измяна (Обновена)"}
{"url": "https://www.24chasa.bg/novini/article/7262414", "text": "Гробницата на Тутанкамон в Долината на царете беше отворена изцяло за посещения след 10-годишна реставрация, съобщи в. \"Дейли мейл\". Специалисти на института по консервация \"Гети\" са почистили фреските в гробницата, но са решили да оставят серия от загадъчни \"тъмни петна\", които са били по стените още през 1922 г., когато археологът Хауърд Картър я отваря, предава БТА. Петната са микробиологични. Съществуваха опасения, че те може да се разрастват. Специалистите направиха ДНК и химически изследвания и установиха, че организмите са мъртви и вече не са заплаха. Тъй като петната са проникнали в слоя боя, те са оставени, защото премахването им би увредило фреските. След като Хауърд Картър отваря гробницата, той 10 години каталогизира съкровищата в нея и премества голяма част от тях. Те са стабилизирани и съхранявани в подходяща среда. Самата гробница обаче се превръща в атракция за туристите. От тях се натрупва влага, въглероден двуокис, прах. Прахът създава сив слой по стените. Фреските се увреждат и физически - от драскотини и търкане, където туристите имат достъп, или пък от снимачните екипи. Реставрирането на гробницата започва през 2006 г. В гробницата още се съхраняват мумията на Тутанкамон, саркофагът от кварцит с гранитния капак, поставен на пода, позлатеният дървен ковчег. Оставени са и фреските в погребалната камера, които показват живота на фараона и смъртта му. /", "date": "2019.01.24", "title": "Гробницата на Тутанкамон беше отворена изцяло след реставрация"}
{"url": "https://www.24chasa.bg/novini/article/7262401", "text": "Лошото време в северната испанска автономна област Астурия отне живота на четирима души за два дни, предаде Франс прес, като се позова на властите. Всички загинали са мъже. Те са били на възраст между 41 и 70 години, предаде БТА. Трима от мъжете са загинали при пътни произшествия, причинени от лошото време, като например свличане на кални маси. Тялото на четвъртия било намерено в река, след като той бил обявен за издирване. В Астурия продължава да е в сила предупреждението за опасност от наводнения, издадено от властите. Заради придошли води в някои части от областта са преустановени учебните занятия. В село Аронидас е евакуирана цяла болница. Някои влакове бяха спрени от движение заради проливните дъждове и наводненията.", "date": "2019.01.24", "title": "Лошото време в испанската област Астурия взе 4 жертви"}
{"url": "https://www.24chasa.bg/novini/article/7262428", "text": "От председателството на гръцкия парламент съобщиха, че гласуването за ратификация на споразумението с Македония за промяна на името на тази страна с цел нормализиране на отношенията и даване на възможност за присъединяването й към НАТО, е отложено за петък, предаде Асошиейтед прес, цитирана от БТА. Отлагането цели да се осигури възможност за изказване на големия брой депутати, които искат да вземат участие в дебата. Гласуването беше планирано за късните часове на днешния ден, но от председателството на парламента заявиха, че няма да има достатъчно време, за да се даде възможност на всеки от регистриралите се за изказване депутати да направи изказване от трибуната. Съгласно споразумението, подписано миналата година, бившата югославска република ще промени името си на Република Северна Македония и Гърция ще оттегли възраженията си срещу присъединяване на страната към НАТО, с което ще бъде сложен край на продължилия близо три десетилетия спор. Споразумението обаче среща силна опозиция и в двете страни. Междувременно около 1500 полицаи са заели позиции в Атина преди демонстрациите, организирани в знак на протест срещу ратификацията на споразумението. Протестиращи от Гръцката комунистическа партия издигнаха рано тази сутрин два огромни транспаранта срещу Преспанското споразумение на Акропола. Правителството на премиера Алексис Ципрас има нужда от подкрепа от шестима депутати от опозицията, за да бъде ратифицирано споразумението.", "date": "2019.01.24", "title": "Гласуването на спогодбата от Преспа в гръцкия парламент бе отложено за утре (Обновена)"}
{"url": "https://www.24chasa.bg/novini/article/7262264", "text": "Ако някак сте пропуснали новината за убийството на журналиста Джамал Кашоги от саудитски агенти и световното недоволство, което предизвика случаят, може да си помислите, че Саудитска Арабия е любимецът на Световния икономически форум в Давос, информира Ройтерс. Кралството изпрати една от най-силните делегации в историята си в швейцарския планински курорт и осигури на водещите си бизнесмени програма, запълнена със срещи с международни партньори, предаде БТА. Рияд дори успя да осигури присъствието на водещи западни бизнесмени за дискусията \"Следващи стъпки за Саудитска Арабия\", на която шефът на френския енергиен концерн Тотал (Total) Патрик Пуяне и на американската банка Морган Стенли (Morgan Stanley) Джеймс Горман ще седят редом до саудитските министри на финансите и икономиката. Форумът в Давос е шанс за Саудитска Арабия да се опита да загърби месеците на ожесточени критики заради убийството на Кашоги. Случаят провокира широко недоволство и помрачи имиджа на престолонаследника принц Мохамед бин Салман, приветстван по-рано от Запада заради курса му към промени, включващи данъчна реформа, инфраструктурни проекти и даване на свобода на жените да шофират. Сигналите в Давос сочат, че усилията на Рияд за овладяване на щетите дават резултат. Статутът на кралството на Световния икономически форум бе под въпрос. Все пак редица първостепенни световни инвеститори се отказаха от участие от годишната инвеститорска конференция, организирана от принца през октомври. След това на срещата на Г-20 в Буенос Айрес лидерите изглежда пренебрегваха принц Мохамед на подиума по време на \"семейната снимка\", макар след това мнозина да проведоха с него двустранни срещи при закрити врата. В Давос обаче саудитската делегация имаше десетки срещи и никой западен инвеститор не се отдръпна, посочи саудитският министър на икономиката Мохамед бин Мазяд ат Туайджри. Нови данни от Саудитска Арабия се очаква да покажат, че лицензите за нови преки чуждестранни инвестиции са се удвоили миналата година спрямо броя от 377 през 2017 година, посочи източник. Световният икономически форум избра две саудитски държавни компании - Арамко (Aramco) и Сабик (Sabic) да бъдат сред 100-те му стратегически партньори през 2019 година. Петролният гигант Арамко планира да емитира \"мега облигации\" тази година и се надява да придобие газови активи в САЩ, посочи главният му изпълнителен директор. В бъдеще Арамко възнамерява да листва акции на борсата през 2021 година, което може да стане най-голямото първично публично предлагане в света. Случаят с убийството на Кашоги бе обсъден на панел за свободата на пресата в Давос, на който обаче не бяха забелязани саудитски представители.", "date": "2019.01.24", "title": "Саудитска Арабия към Давос: Оставете Хашоги, нека да правим бизнес"}
{"url": "https://www.24chasa.bg/novini/article/7262268", "text": "Учителка от Смолян хвърли поредната бомба в образователната система. С публичен пост във Фейсбук Людмила Тенева от ГПЧЕ признава, че щом нейните ученици кажат, че \"отсъстват, за да ходят в болницата за ваксина\", тя започва да ги убеждава \"колко са вредни\", предаде  За целта тя им пуснала образователен филм за СПИН, в който се показва как използват маймуни в Африка, а впоследствие техните тъкани стават на ваксини. Според Тенева кадрите имали моментален ефект сред иначе шумните тийнейджъри и те \"не мръднали\", като гледали със \"зяпнала уста\", пише woman.bg. По този начин госпожата се надявала на бъдещите родители да им светне лампичката и да си спомнят за филма, когато един ден тръгнат да ваксинират наследниците си. \"Аз ви казах, че след Луната хора от системата ще се заемат с ваксините, ама вие не, та не...\", пошегува се потребител във Фейсбук, визирайки случая с учителка от столичното ОУ \"Васил Априлов\". Преди седмица госпожата обясни на ученици от четвърти клас, че човек още не е стъпвал на Луната.", "date": "2019.01.24", "title": "Учителка от Смолян агитира в час “колко са вредни“ ваксините"}
{"url": "https://www.24chasa.bg/novini/article/7262273", "text": "Парламентарната асамблея на Съвета на Европа (ПАСЕ) прие днес резолюция, призоваваща Русия незабавно да освободи задържаните по обвинение за незаконно пресичане на границата украински моряци и подкрепяща инициативата за изпращане на група международни наблюдатели за мониторинг на ситуацията в Керченския проток, предаде ТАСС, цитирана от БТА. \"Асамблеята осъжда използването на военна сила от страна на Русия срещу украински военни кораби и техните екипажи. . . като призовава за незабавно освобождаване на украинските военнослужещи и осигуряването им на необходимата медицинска, юридическа и консулска помощ\", се казва в резолюцията. ПАСЕ не е законодателен орган и не може да изработва и приема юридически задължителни актове, отбелязва ТАСС. Това е организация за водене на дискусии. В състава й всяка страна членка е представлявана от депутати, които са изпратени от националните парламенти. Създадена през 1949 г., ПАСЕ дълго време официално се наричаше Консултативна асамблея на Съвета на Европа, преди да получи сегашното си име през 1974 г.", "date": "2019.01.24", "title": "ПАСЕ призова Русия да освободи\nукраинските моряци"}
{"url": "https://www.24chasa.bg/novini/article/7262274", "text": "\"Виновен съм. Поемам си последствията\", каза току-що в Бургаския окръжен съд Тодор Пехливанов от Варна, който бе задържан с 3 кг хероин на ГКПП Малко Търново. Попитан от съдията знае ли на каква стойност е била пренасяната от него контрабантна стока Тодор заяви, че няма никаква представа.  Прокуратурата настоя да му бъде взета мярка за неотклонение \"задържане под стража\", докато служебния му защитник заяви, че това би било прекалено, тъй като клиентът му нямал криминално досие.  Той е бил реабилитиран преди доста години, стана ясно още в съдебната зала.   Пехливанов бе задържан на 21 януари при влизане от Турция в България. В акумулатора на автомобила му митничари намериха укрити 3 кг. хероин, разпределени в 6 пакета.   Въпреки че признава вина и е готов да съдейства на разследващите, магистратите оставиха Тодор Пехливанов в ареста. Той е обвинен в контрабанда на наркотични вещества, за което законът предвижда до 8 г. затвор и глоба от 10 000 лв. до 50 000 лв.", "date": "2019.01.24", "title": "Задържаният с 3 кг хероин на Малко Търново: Виновен съм (Обновена+Видео)"}
{"url": "https://www.24chasa.bg/novini/article/7262296", "text": "Мурсалският чай е традиционната антигрипна рецепта в Мугла, според жители на родопското село, съобщи БТА. Защитената билка става все по-популярна напоследък като имуностимулатор и около грипната вълна зачестяват запитванията от различни места в страната за снабдяване с чая, обяснява кметът на Мугла Даниела Кубинска. Мурсалският чай е забранен за беритба от естествените находища, но жители на Мугла и Триград отглеждат в градините си плантации от култивиран. За жителите на родопското село лечебните свойства на мурсалския чай се дължат на редовната му употреба целогодишно. При първите симптоми на простуда или грип, може да се пият до 3-4 чаши чай от ароматната билка дневно, препоръчват в Мугла. Сериозно разпространение на грип в селото през тази зима не се наблюдава, според Даниела Кубинска. Освен целебните качества на местната билка, друга причина за избягването на грипната вълна е изолираността на селото през зимния период.", "date": "2019.01.24", "title": "Мурсалският чай е антигрипната рецепта в Мугла"}
{"url": "https://www.24chasa.bg/novini/article/7262297", "text": "Космическият апарат \"Опортюнити\" на НАСА навършва утре 15 години на Марс, съобщи ТАСС. Годишнината обаче е с горчив привкус, защото марсоходът е в спящ режим от юни миналата година заради прашна буря на планетата. НАСА не се е свързвала с него от 10 юни 2018 г. След края на бурята космическият апарат \"Марс рикънисънс орбитър\" засне \"Опортюнити\" от орбита. Специалистите на НАСА се надяват, че силните ветрове на Марс, които продължават до края на януари, ще разчистят панелите на слънчевите батерии, предава БТА. \"Опортюнити\" кацна на Марс на 25 януари 2004 г. Той е на планетата вече 5479 дни и е надхвърлил предварителната продължителност на мисията си 59 пъти. \"Спирит\" - близнакът на \"Опортюнити\", който кацна на противоположната страна на Марс на 4 януари 2004 г., излезе от строя през 2010 г. заради прашна буря. Задачата на двата марсохода беше да търсят следи за наличие на вода в миналото. Те откриха много такива доказателства. \"Опортюнити\" е изпратил на Земята около 225 000 снимки от марсианската повърхност. Освен \"Опортюнити\" на Марс работи още един космически апарат на НАСА - \"Кюриосити\", който кацна през 2012 г.", "date": "2019.01.24", "title": "Марсоходът \"Опортюнити\" навършва 15 години"}
{"url": "https://www.24chasa.bg/novini/article/7262303", "text": "Еврокомисарят по въпросите на съседството Йоханес Хан и генералният секретар на НАТО Йенс Столтенберг изразиха подкрепа към интеграцията на Република Македония по време на срещи с македонския премиер Зоран Заев в кулоарите на Световния икономически форум в Давос днес, предаде МИА, цитирана от БТА. Заев и Хан се съгласиха, че прилагането на историческото Преспанско споразумение върви по план и сега е моментът политическите процеси в Македония да се фокусират върху реформите, които биха позволили начало на преговорите за присъединяване към ЕС, се посочва в правителствено прессъобщение. По време на срещата на Заев със Столтенберг е било потвърдено посланието на подкрепа и окуражаване от страна на НАТО за прилагането на Преспанското споразумение и ратифицирането на протокола за присъединяване към алианса.", "date": "2019.01.24", "title": "Заев разговаря с Хан и Столтенберг в Давос за интеграцията на Македония"}
{"url": "https://www.24chasa.bg/novini/article/7262307", "text": "Министерството на културата (МК) обяви конкурс за директор на Националния институт за недвижимо културно наследство (НИНКН). Обявата е публикувана на сайта на министерството. В момента арх. Даниела Джуркова е назначена на длъжността \"директор\" на срочно трудово правоотношение до провеждането на конкурс. Това съобщиха от МК в отговор на запитване на репортер на БТА. В края на миналата година по време на парламентарен контрол министър Боил Банов обяви, че Инспекторатът към МК проверява за неизпълнение на служебните задължения директора на Националния институт за недвижимо културно наследство във връзка с казус, свързан със състоянието на къщата музей \"Васил Левски\" в с.Батулци, община Ябланица. От пресцентъра на Министерството на културата посочиха, че проверката в НИНКН във връзка със случая с \"Къща на Кекевето\" - съратник на Васил Левски, е приключила и резултатите се обобщават от Инспектората към МК. От Министерството са отбелязали, че няма пряка връзка между обявяването на конкурс за директор на НИНКН и проверката. Междувременно вече е задвижена процедурата за съставяне на комисия, която да установи състоянието на недвижимата културна ценност, както и вида и обема на необходимите укрепителни, консервационно-реставрационни и ремонтни работи, допълниха от МК.", "date": "2019.01.24", "title": "Обявиха конкурс за шеф на института за недвижимо културно наследство"}
{"url": "https://www.24chasa.bg/novini/article/7261339", "text": "Гражданите използват смартфоните си, за да се оценяват взаимно по 5-точкова скала, а всяка промяна в социално-икономическия статус носи сериозни последствия. За това разказва хитовият британски минисериал “Блек Мирър” в пилотния си за 2016 г. епизод. Главната героиня иска по-хубаво жилище, но няма необходимия рейтинг от 4,5 точки. Сбива се със служител на авиокомпания и рейтингът ѝ пада толкова ниско, че правото ѝ да се качи в самолет е отнето и дори не може да наеме прилична кола. Натискът от опитите да оправи репутацията си я съсипва. В крайна сметка тя е хвърлена в затвора. Тази футуристична визия за може да звучи като чиста научна фантастика, но наказанията и наградите на базата на социалната активност стават реалност в Китай, след като през лятото на 2014 г. Държавният съвет на комунистическата страна издаде нов и зловещо звучащ документ на име “План на създаването на система за социален кредит”. Колкото и дълъг и бюрократично скучен да е документът, той представя радикална идея - създаване на единна система за оценяване на всеки един гражданин на база на неговото поведение. Единственият съдия, разбира се, е Китайската комунистическа партия (ККП). Така по оруелски червената власт създава свят, в който повечето от ежедневните дейности на хората непрекъснато се наблюдават и оценяват: какво си купуват в магазина или онлайн; къде прекарват деня си; кои са приятелите им и как общуват с тях; колко дълго гледат видеа или играят на игри; кои такси и данъци плащат. Идеята е проста - всички граждани са “родени” с 1000 точки, които обаче могат да станат повече, ако живеят според добродетелите на ККП, извършват доброволческа дейност или купуват одобрявани от партията продукти като памперси например вместо алкохол. Точките обаче могат да бъдат и значително орязани, ако гражданин не се вписва в работната си среда, ако финансите му са бъркотия или имат глоба за неправилно пресичане. Най-високият рейтинг за един гражданин е AAA, след което той се спуска надолу към АА, А. Най-нисък е рейтингът D за граждани с по-малко от 600 точки в сметката им за социални кредити. Нисък резултат води до значителни последствия - блокиране на работни места, отказ от добро училище за децата, забрана за пътуване и невъзможност за отпускане на банков кредит. Тези с най-много точки пък ще се възползват от достъп до апетитни работни места в държавната администрация, бизнес лицензи, контакти, поръчки, субсидии и обучение. Планът предвижда единната система социален кредит на всички 1,4 млрд. жители на Китай да бъде въведена в цялата страна до 2020 г. От обявяването му насам правителството експериментира с варианти на системата в различни градове с напълно реални последици. През март 2018 г. държавната Комисия по национално развитие и реформи се похвали, че за вътрешен полет, а на още 3 млн. било забранено да купят билет за влак заради нисък социален кредит. Табели по гарите в редица градове предупреждават гражданите, че качването на високоскоростен влак без билет, нередно поведение или тютюнопушене могат да повлияят негативно на резултата им в “Индивидуалната кредитна информационна система”. Комунистическата власт използва заплахата от технологични черни списъци, за да превърне престъпниците във виртуални граждани от втора класа. Официалното обяснение е, че тази система ще засили прозрачността и продуктивността в търговията, обществото и правните отношения, създавайки една пирамида, на върха на която е доверието. “Ако доверието е нарушено някъде, рестрикции се налагат навсякъде”, гласи философията на китайския план за пълен контрол. Системата все още се развива, затова е твърде рано да се знае колко инвазивна ще стане, но някои се тревожат, че социалният кредит може да се използва за лесен и автоматичен разгром на политическото несъгласие. Поддръжниците на програмата я възприемат като средство за насърчаване на добрите практики в обществото, а не като нарушаване на личното пространство. Според властите в същината на социалната кредитна система е опит да се контролира китайската огромна, хаотична и слабо регулирана пазарна икономика, да разкрие лекарите, които вземат подкупи, и хората, възползващи се от уязвимите. Просоциалните дейности, които вдигат рейтинга, включват даряване на кръв, доброволческа работа, подкрепа за възрастните, показване на професионална етика и личен морал и грижа за публичната собственост. Ползите в тези случаи могат да бъдат намаление на обществени такси и приоритет при записване на децата в училище или при получаване на финансова помощ. Добрият гражданин ще се радва и на достъп до по-бърз интернет или ускорено получаване на виза за Европа. Съденето на поведението става по различни начини на различните места. Неплащането на битови сметки и данъци, извършването на измами, говоренето по телефона при шофиране, вандализмът, домашното насилие, плагиатството, разхождането на куче без каишка, разпространението на фалшиви новини, пускането на силна музика и дори играенето прекалено дълго време на видеоигри намаляват социалния кредит. Тогава наказанията са отказване на основни услуги, забрана за вземане на заем и покупка на имот или луксозна кола, невъзможност за престой в скъпи хотели, ограничения за записването на децата в определени училища или за наемането на работа във финансовата сфера. Според западни експерти по Китай кредитната оценка ще е по-висока, ако купувате продукти, които режимът одобрява, например памперси, и по-ниска, ако купувате такива, които не допадат на властта като видеоигри или алкохол. Извън областта на покупките политическата ангажираност също може много да повлияе на социалният кредит: публикуването на политически изказвания без разрешение или дори публикуване на реални новини, които китайското правителство не одобрява, може да понижи рейтинга. Правителството ще е способно да взема предвид и поведението на приятелите и роднините на граждани, за да определя тяхната оценка. Така антиправителствена публикация на ваш близък приятел ще понижи собствения ви кредит. Постепенно стремежът за оцеляване и останалата част от обществото. Когато излезете от вратата на дома си, действията ви във физическия свят също попадат в мрежата за наблюдение. Правителството събира огромни количества информация чрез видеокамери, разположени по улиците из целия град. Ако извършите престъпление или просто пресичате неправилно, алгоритми за разпознаване на лица сравняват лицето ви от видеозаписа със снимка в националната база данни за лични документи. И не минава много време, преди полицията да се окаже на вратата ви. Списъкът на негативните дейности е изключително дълъг и включва очевидно антисоциални неща като шофиране пиян или предлагане на подкуп и по-малко очевидно неприемливи поведения като еретични дейности, нарушаване на социалния ред и неуспех да покаже добродетелта на домакинството. Една от най-шокиращите части от системата е програма за наблюдение на съседите. чиято задача е да записват поведението на хората, което влияе върху техния социален кредитен рейтинг. Китайката Джоу Аини например получава по $ 50 на месец, за да наблюдава съседите си като “колекционер на информация” в малко градче в провинция Шандун. Тя записва наблюденията си в тетрадка и след това я споделя с местна правителствена служба, която определя резултатите. Когато бъде завършена, в гигантската обща база данни ще влезе и информация от полицията, съдилищата, данъчните институции, банките и работодателите, както и от редица частни компании, които партията се опитва да вербува за идеята си. Докторите, учителите, местните управници и бизнесите ще бъдат оценявани допълнително за професионализъм и почтеност. Междувременно, за да изчислят оценката, частни компании, работещи с правителството, постоянно преравят огромни обеми съдържание в социалните медии и данни за пазаруване онлайн. От 2015 г. насам се използва национална мрежа, която събира информация от централните и регионалните власти за вкарване на китайци в “черен списък” и ограничаване на възможността им да си купят билет за самолет или за скоростен влак. “Това е част от система, която един ден може да бъде свързана с програмата за социален кредит, макар че или ще се примири с няколко по-малки мрежи”, посочва анализ на “Блумбърг”. През 2015 г. Народната банка на Китай дава лиценз на осем компании, които да започнат изпитания на социални кредитни системи. Сред тях са “Сезам кредит”, която е собственост на най-големия електронен магазин в света “Алибаба Груп”, инвестиционният холдинг “Тенсент”, най-голямата компания за споделено пътуване в страната “Диди Чуксинг” и най-големия сайт за запознанства “Байхе”. Тези компании работят в тясно сътрудничество с държавата, като създават и тестват софтуерна система и алгоритми, които да правят оценките на субектите. Експериментът е насочен към най-значимите дейности в живота на днешните хора-потребители. На първо място кредитирането и търговията, придвижването и любовните отношения. Чужденците също попадат на мушката на правителството. В Иу, провинция Джъдзян, където от 2017 г. има система за оценяване на хората със стойности от 0 до 200, чужденците са включени в тестовата схема. При добър кредит те получават преференциални заеми, а при лош не им се издават виза и разрешително за работа. “Преди правителствата не можели да държат гражданите под постоянен надзор. Но когато изобретили печата, станало по-лесно да управляват общественото мнение, а радиото и киното позволили да се отиде още по-далече в това отношение. А тайната на личния живот приключи, когато стана възможно, телевизорите, едновременно не само да приемат, но и да предават обратно всичко, което говорят и вършат хората, както и какви програми и по колко време гледат”, пророкува британецът Джордж Оруел в антиутопичния си роман “1984”. Очевидно не само медиите и аналитиците смятат, че тоталитарният план на вожда Си Цзинпин е копие на Оруел. За да пресече подобни аналогии още в зародиш поне сред младите китайци, през март 2018 г. червената власт забрани световноизвестните романи на Оруел “Фермата на животните” и “1984”. Романите на Оруел са се видели опасни на китайските цензори, защото описват абсурдите на тоталитарната държава. Властите дори блокират блогове и сайтове, в които се срещат думите и фразите “доживотен”, “безсмъртен”, “култ към личността”, “емиграция”, “срамно”. Забранена е дори безобидната буква N - предполага се, защото се приема за знак на несъгласие. В края на 2018 г. неправителствената организация “Фрийдъм хаус” предупреди, че демокрацията линее заради ограничената свобода в интернет. Пояснява се, че кохорта от държави се насочва към цифров авторитаризъм по китайски модел, който включва широка цензура и автоматизирани системи за надзор. В резултат на това за осма поредна година се отчита спад на глобалната интернет свобода.", "date": "2019.01.24", "title": "Китай дава по 1000 точки на всеки гражданин, изкуствен интелект ги отнема или добавя, паднеш ли под 600, не може да купиш дори билет за влак"}
{"url": "https://www.24chasa.bg/novini/article/7262322", "text": "Най-късно в началото на есента ще започне проектирането и строителството на детска болница, каза министърът на здравеопазването Кирил Ананиев по време на заседание на парламентарната комисия по здравеопазване. Това ще бъде възможно, ако заданието бъде направено най-късно до края на март, а до края на април се обяви обществената поръчка, обясни той, цитиран от БТА. Срокът за приключването на конструктивната експертиза на предвидената сграда е в края на февруари. За създаването и организацията на детската болница ще се ползва и опит от Израел, допълни още министър Ананиев. С промени в нормативните текстове за специализациите, които ще бъдат публикувани за обществено обсъждане следващата седмица, ще бъдат решени много от проблемите със следдимпломната квалификация на лекарите, каза министър Ананиев в отговор на въпрос за кадрите в системата. Премахват се несправедливости, уточняват се стипендии и доходи и др. ,допълни още той.", "date": "2019.01.24", "title": "Ананиев: Най-късно в началото на есента ще започне проектирането и строителството на детска болница"}
{"url": "https://www.24chasa.bg/novini/article/7262330", "text": "От утре, 25 януари, РЗИ-Ловеч обявява грипна епидемия в община Луковит, съобщава министерството на здравеопазването, цитирано от БТА. Издадено е предписание за прекратяване на учебните занятия в училищата в община Луковит за периода от 25 до 30 януари включително. От днес във връзка с намаляване заболеваемостта от грип и ОРЗ, директорът на РЗИ-Перник отменя грипната епидемия на територията на област Перник. Противоепидемичните мерки остават в сила до второ нареждане. Към днешна дата грипна епидемия е обявена в 15 области: Бургас, Варна, Видин, Добрич, Кърджали, Пазарджик, Пловдив, Силистра, Сливен, Смолян, Софийска област, Стара Загора, Хасково, Шумен и Ямбол.", "date": "2019.01.24", "title": "Обявиха грипна емидемия в Луковит, отмениха я в Перник"}
{"url": "https://www.24chasa.bg/novini/article/7262331", "text": "Руски разузнавателен самолет, ескортиран от два руски изтребителя, за кратко е нарушил миналата седмица въздушното пространство на Швеция откъм Балтийско море. Това съобщи днес командването на шведските въоръжени сили, цитирано от Асошиейтед прес и БТА.  В комюникето се казва, че самолет \"Ил-20\" и два изтребителя \"Су-27\" (по натовска номенклатура \"Фланкър\") са прелетели в събота южно от южния шведски град Карлсхамн, на около 135 км североизточно от Малмьо. Руските военни самолети са навлезли в шведското въздушно пространство без разрешение. Правителството в Стокхолм е било уведомено за инцидента. ТАСС цитира разпространено днес изявление на руското министерство на отбраната, в което се казва, че самолетите от Въздушно-космическите сили на Руската федерация не нарушават чужди граници при изпълняването на своите полети. Русия извършва \"регулярни планови полети\" над Балтийско море до руската Калининградска област и обратно, се отбелязва в текста. Всички полети обаче се изпълняват \"в строго съответствие с международните правила за използване на въздушното пространство, без да се нарушават границите на други държави\", уверява руското министерство на отбраната.", "date": "2019.01.24", "title": "Руски военни самолети са нарушили \nшведското въздушно пространство, Москва отрича"}
{"url": "https://www.24chasa.bg/novini/article/7262356", "text": "Премиерът, ресорните министри и членовете на Българската петролна и газова асоциация се постигнали консенсус, че влизането в сила на закона за горивата не бива да се забавя и всички трябва да спазват правилата. Това е станало в четвъртък на среща в Министерския съвет, която била по искане на асоциацията, съобщиха от нея. На нея освен Бойко Борисов присъствали вицепремиерът Томислав Дончев и министърът на икономиката Емил Караниколов. Членовете на браншовата организация заявили, че не делят участниците на пазара на малки и големи, а на такива, които спазват закона, и други, които използват нелоялни практики. Компаниите от асоциацията заявили желанието си да съдействат на държавата в борбата със сивата икономика и препотвърдили намерението си да инвестират, да плащат данъци и да създават работни места в България. Борисов одобрил договореностите, които асоциацията е постигнала с Минно-геоложката камара и Камарата на строителите в България, които също искат законът да влезе в сила възможно най-скоро. Борисов заявил категоричната си подкрепа за законовото регулиране на дейностите в сектора и се обявил за регистрацията на операторите, за да се изсветли търговията с горива. Според премиера в предложението за облекчаване на паричните гаранции за регистрация на бензиностанциите, внесено от депутати, има логика и около него може да се постигне консенсус. Премиерът заявил отново, че правителството взема мерки за борба с контрабандата, сивия сектор и нелоялната конкуренция.", "date": "2019.01.24", "title": "Петролните фирми: С премиера имаме консенсус за закона за горивата"}
{"url": "https://www.24chasa.bg/novini/article/7262361", "text": "Предприемчив крадец е залепил със суперлепило ръцете на асистентка по продажбите за щанда в магазин за дрехи, преди да избяга със съдържанието на сейфа, предаде ДПА. Кримката се е разиграла в южния германски град Инголщат, предаде БТА. Крадецът, въоръжен с пистолет, е извършил престъпното деяние преди магазинът да отвори за деня. Обирджията е успял да измами продавачката да отвори вратата, убеждавайки я, че колежката й вече е пристигнала, съобщават от местната полиция. След това мъжът е принудил асистентката по продажби да отвори сейфа и е отнесъл съдържанието му, възлизащо на около 2000 евро. В полицейския доклад се посочва още, че въпреки \"изключително ограничените си възможности\", 52-годишната жена е успяла да позвъни на роднина, който на свой ред се е свързал със спешните служби.", "date": "2019.01.24", "title": "Крадец залепи с тиксо продавачка за щанда в магазин в Германия"}
{"url": "https://www.24chasa.bg/novini/article/7262368", "text": "Великобритания знае, че Европейският съюз е склонен да отложи Брекзит, но е за предпочитане датата да не е след изборите за Европейски парламент, насрочени за май, каза днес австрийският канцлер Себастиан Курц, цитиран от Ройтерс. \"Във Великобритания има осъзнаване, че Европейският съюз е готов да направи всичко, за да избегне твърд Брекзит, подготвен е също, ако е необходимо, да отложи датата на напускане, но, разбира се, Великобритания също трябва да иска това\", каза Курц на Световния икономически форум в Давос. Предвидено е Великобритания да напусне ЕС на 29 март, но все по-упорито се говори за отлагане на Брекзит. Изборите за Европейски парламент са насрочени за 23-26 май, предаде БТА. Ако Брекзит не стане факт дотогава, Великобритания също ще трябва да избира европейски депутати.", "date": "2019.01.24", "title": "Себастиан Курц: ЕС е готов да отложи Брекзит за май"}
{"url": "https://www.24chasa.bg/novini/article/7262367", "text": "Двама българи са били задържани в сряда в Скопие заради неразрешено снимане, съобщи македонското МВР. Около 10,30 часа, пред парламента на Република Македония, са задържани Т.Т.Ц., на 52 г. и Т.П.Б., на 45 г. Причината била, че съществува обосновано предположение, че са извършили престъпление \"неразрешено снимане\". Те фотографирали чужда делегация, която е влизала в парламента. След цялостното документиране на случая, против тях ще бъде повдигнато обвинение", "date": "2019.01.24", "title": "Двама българи в ареста, снимали парламента в Скопие"}
{"url": "https://www.24chasa.bg/novini/article/7261996", "text": "По разпореждане на министъра на икономиката Емил Караниколов Държавната агенция за метрологичен и технически надзор /ДАМТН/ засилва екипите, осъществяващи контрол на язовирните стени и съоръженията към тях, като в следващите дни ще прави извънредни инспекции на проблемните водоеми, съобщиха от Агенцията. Мерките се налагат превантивно предвид очакваните обилни валежи от дъжд и сняг в някои региони на страната, които са предпоставка за рязко покачване на водните обеми. Активиран е и оперативен щаб, който работи в централата на Агенцията до нормализиране на ситуацията. Инспекторите са в постоянен контакт с представителите на местната власт и собствениците на язовири, като са уведомени и всички областни управители за завишаване на вниманието към водоемите на тяхна територия. ДАМТН апелира собствениците на язовири да следят с повишено внимание състоянието на управляваните от тях водоеми и при необходимост своевременно да сигнализират както агенцията, така и другите компетентни органи.", "date": "2019.01.24", "title": "Извънредни проверки на язовирните стени \nи съоръженията към тях в страната"}
{"url": "https://www.24chasa.bg/novini/article/7262003", "text": "По разпореждане на министър-председателя Бойко Борисов Министерството на регионалното развитие и благоустройството започва проверка за изпълнението на обект “Допълнително аварийно водоснабдяване на гр. Хасково”. Той предвижда строеж на дублиращи кладенци за питейна вода, който да гарантират безопасността на здравето на жителите в региона и решаване на проблема с питейната вода. За целта през май 2017 г. Министерският съвет отпусна 1,93 милиона лева на община Хасково за финансирането на обекта. Това съобщиха от правителствената информационна служба. По нареждане на премиера Борисов възложената проверка ще обхване всички аспекти на строителните дейности на обекта, цялата налична документация, както и сроковете, заложени в сключеното между МРРБ и община Хасково споразумение за финансиране на обекта. Проверката ще се извърши от екип на Агенцията за държавна финансова инспекция, Дирекцията за национален строителен контрол, Дирекция ВиК, както и „Вътрешният одит“ на МРРБ.", "date": "2019.01.24", "title": "Борисов иска проверка как върви строежът на аварийното водоснабдяване в Хасково"}
{"url": "https://www.24chasa.bg/novini/article/7262000", "text": "Шампионът по фитнес и инструктор Мартин Пашалиев е починал в тежка катастрофа на бул. \"Сливница\", малко преди кръстовището с бул. \"Константин Величков\", информира \" .  Пътният инцидент станал в платното в посока \"Люлин\" малко преди 17 ч., вчера. Автомобилът БМВ се е ударил в стълб, като двамата пътници са били заклещени. Мястото е било отцепено от коли на пожарната, като се е наложило служителите й да режат ламарините. За смъртта на Мартин Пашалиев съобщиха негови приятели във \"Фейсбук\". Младият мъж има две първи места на фитнес турнири от Стара Загора и Бургас, сребро от София и броз от Сърбия. От 2016 г. насам Пашалиев се отказал от турнирите и е станал инструктор, като е подготвял състезатели за тях. ", "date": "2019.01.24", "title": "Шампион по фитнес е загинал в жестоката катастрофа преди кв. Люлин в София (Видео)"}
{"url": "https://www.24chasa.bg/novini/article/7261964", "text": "Говорител на Европейската комисия се разграничи днес от становището на еврокомисаря по вътрешните работи Димитрис Аврамопулос за Преспанското споразумение. Аврамопулос е на мнение, че споразумението не защитава еднакво интересите на Македония и на Гърция, информира БТА. Становището на ЕК по споразумението бе прието единодушно и само председателят на комисията Жан-Клод Юнкер, върховният представител на ЕС по външната политика и сигурността Федерика Могерини и еврокомисарят по въпросите на съседството Йоханес Хан имат думата по този въпрос, заяви говорителят. ЕК е единодушна, че споразумението решава един от най-старите спорове в региона и дава възможност да се стигне до помирение в цяла Европа, добави той. Говорителят посочи, че ЕК следи внимателно ратификацията на споразумението. Важно е само решението на гръцкия парламент тази вечер, нищо друго няма значение, обобщи той.", "date": "2019.01.24", "title": "ЕК се разграничи от мнението на еврокомисаря за Преспанското споразумение"}
{"url": "https://www.24chasa.bg/novini/article/7262013", "text": "Фонд на фондовете отвори първоначалните оферти за участие в процедурата по избор на финансови посредници за „Микрокредитиране със споделен риск“. Toй е финансиран със средства от Оперативна програма „Развитие на човешките ресурси“ 2014-2020 (ОПРЧР). Общият бюджет на финансовия инструмент е в размер на 26,4 млн. лв. Той е разделен на 9 обособени позиции, с ресурс от 1 млн. лв. до 6 млн. лв. Средствата ще бъдат предоставени под формата на микрокредити и целят да подпомогнат създаването и развитието на стартиращи предприятия. В допълнение към ресурса, предоставен от Фонд на фондовете, финансовите посредници ще осигурят съфинансиране във всеки микрокредит, възлизащо на минимум 10 %. Със средствата от финансовия инструмент ще бъдат подкрепени и предприятия, собственост на лица от определени уязвими групи, които са безработни над 6 месеца, младежи до 29 години и хора с увреждания. Участниците подали първоначални оферти в определения срок са \"Сис Кредит\", \"Микрофонд\" и Първа инвестиционна банка.", "date": "2019.01.24", "title": "Фонд на фондовете отвори първоначалните оферти за „Микрокредитиране със споделен риск“"}
{"url": "https://www.24chasa.bg/novini/article/7261777", "text": "Броят на убитите при терористични нападения миналата година е най-ниският от 2009 г., предаде Франс прес, като се позова на доклад на Международния център за анализ на тероризма \"Джейн\". \"За цялата минала година центърът е регистрирал по света общо 15 321 атаки, извършени от недържавни въоръжени групировки, които са причинили смъртта на общо 13 483 души\", заяви директорът на изследователския център Матю Хенмън, цитиран от БТА. Това е най-малкия брой жертви от 2009 г., а броят на извършените нападения е най-малък от 2011 г. Една от основните причини за този спад са териториалните загуби на \"Ислямска държава\" в Ирак и Сирия, които значително намалиха свободата на действие на терористичната организация. \"Ислямска държава\" е отговорна за 1327 атаки, причинили смъртта на 3151 души. Като друг фактор за намаляване на атентатите в Сирия се изтъква повторното минаване на голям брой територии под контрола на сирийския режим. В Афганистан през миналата година при терористични нападения са убити 4180 души, което го прави най-опасната страна на света, се посочва в доклада.", "date": "2019.01.24", "title": "Броят на убитите при терористични атентати миналата година е най-ниският от 2009 г."}
{"url": "https://www.24chasa.bg/novini/article/7262001", "text": "По обвинение на Районна прокуратура – Велико Търново осъдиха мъж за извършена измама при продажба на жилище. За извършеното деяние му е наложено наказание две години и четири месеца лишаване от свобода, с три години изпитателен срок, съобщиха от държавното обвинение. С.Ц. е признат за виновен за нова, че в периода от началото на май 2016 г. до 29.07.2016 г. в гр. Велико Търново, при условията на продължавано престъпление, с цел да набави за себе си имотна облага, възбудил и поддържал заблуждение у различни лица при сключване на предварителни договори за продажба на недвижим имот – апартамент в гр. Велико Търново и с това им причинил имотна вреда в общ размер на 19 646 лева, /като в периода от началото на май 2016 г. до 16.05.2016 г. заблудил П. Н. с което й причинил имотна вреда в размер на 15 646 лв. и в периода от началото на юли 2016 г. до 29.07.2016 г. - у М. И., с което й причинил имотна вреда в размер на 4 000 лв. Престъпление по чл. 209, вр. чл. 26 от НК. Обвиняемият и майка му притежавали апартамент в гр. В. Търново. С.Ц. имал бизнес планове и се нуждаел от пари, поради което през 2015 г. учредили върху имота договорна ипотека, като обезпечение на кредит. Поради неиздължаване на вноските, кредиторът предприел мерки за събиране на вземанията си. С.Ц. продължавал да има нужда от средства и решил да обяви ипотекираното жилище за продан и да получи цена по предварителен договор, без в действителност да продава имота. Интерес към закупуване на имота проявила пострадалата П. Н., като при сключване на предварителния договор веднага му превела 15 646 лв. След като получил капарото обвиняемият не се явил за сключване на окончателен договор и не прехвърлил имота, за който се установило, че е ипотекиран. За да си набави средства, измамникът решил да сключи предварителен договор за покупко-продажба на избеното помещение към апартамента при ясно съзнание, че то не е обособено и вече има сключен предварителен договор за целия имот. На обява се обадила пострадалата М. И. При сключване на предварителния договор за избеното помещение, пострадалата заплатила капаро 4 000 лв., но обвиняемият отново не прехвърлил имота. Присъдата подлежи на обжалване пред ОС В. Търново.", "date": "2019.01.24", "title": "Условна присъда за великотърновец, мамил с продажба на ипотекиран апартамент"}
{"url": "https://www.24chasa.bg/novini/article/7262052", "text": "Пенсиониран учител падна от терасата на апартамента си в Сандански и почина. Трагедията се разиграла около 8,30 ч в кв. Смилово на курортния град. 83-годишният бивш учител по математика Любен Апостолов е открит от съседи в безпомощно състояние на плочките пред блока, паднал от четвъртия етаж. Веднага е транспортиран в реанимация на болницата, където лекари установили, че е с множеството комбинирани травми. Счупеният му таз е пробил коремната стена, имал и травма на мозъка. Въпреки няколкочасовите усилия на медиците да го спасят, той починал. Пенсионерът живеел сам, синът му живеел в София. Все още не е ясно дали смъртта е настъпила заради нещастен случаен инцидент или пък възрастният мъж сам е решил да сложи край на живота си.", "date": "2019.01.24", "title": "Учител пенсионер падна от тераса и загина в Сандански"}
{"url": "https://www.24chasa.bg/novini/article/7262097", "text": "Във връзка с установени опити за фишинг атака, която се състои в получаване на електронни съобщения от името на Българската народна банка, бихме искали да уведомим, че Централната банка не поддържа сметки на физически лица и онлайн банкиране за тях, пише на страницата на банката. БНБ е уведомила компетентните органи за предприемане на съответните действия срещу опита за измама, се посочва в съобщението.", "date": "2019.01.24", "title": "БНБ предупреждава за опити за фишинг атака от нейно име"}
{"url": "https://www.24chasa.bg/novini/article/7262083", "text": "Увеличението за всички в съдебната система ще бъде с 10%, считано от 1 януари 2019 година. Това реши окончателно Пленумът на Висшия съдебен съвет (ВСС), който прие още увеличение с по 100 лв. на придобит ранг, считано от 1 март 2019 година,  Актуализирането на възнагражденията на заетите в съдебната система трябваше да бъде гласувано от Пленума на ВСС още на 17 януари – миналия вторник – като тогава предложението на Комисията \"Бюджет и финанси\" бе увеличението да еднакво за всички магистрати и съдебни служители и да се равнява на 10%. Гласуването обаче бе отложено, тъй като стана ясно, че ден по-рано, на 16 януари, 11 съдебни кадровици са предложили алтернативен вариант за увеличение на заплатите на магистратите – с по 204 лв. за всички, без значение от нивото, плюс с по 100 лв. на придобит ранг. Новото предложение наложи съдебните кадровици да се съберат на отделно работно заседание, проведено на 22 януари, на което са поставили на везната двете алтернативи. След 3 часа обсъждане на двата варианта в рамките на въпросното работно заседание, кадровиците са се обединили, че оптималното решение е именно гласуваното с единодушие днес – 10% върху основната заплата на магистратите и служителите, както и 100 лв. на ранг за съдии, прокурори и следователи. По тази причина предложението за увеличение на заплатите на магистратите с равна сума от 204 лв. изобщо не бе подложено на гласуване. С това последно решение на кадровия орган основното възнаграждение на върховно ниво ще стане 4425 лв., на апелативно – 3738 лв. В СГС основната заплата става 3342 лв., а за останалите окръжни съдилища – 3089 лв. Съдиите от Софийския районен съд и прокурорите в Районна прокуратура - София ще получават по 2714 лв. основно възнаграждение, а за останалите районни съдилища и прокуратури то ще е в размер на 2437 лв. В рамките на дебата относно заплатите кадровикът Гергана Мутафова припомни на колегите си за отхвърления междинен вариант и сподели, че лично за нея той е бил най-справедлив. Тя допълни още, че на работно заседание от 22 януари е било обсъдено, че кадровият орган ще изработи нов метод за изчисляване на заплатите в съдебната система, като този път в дебата ще бъдат призовани активно да участват магистратите и съдебните служители. \"Миналата седмица бяха внесени в бюджетна комисия два варианта за увеличение на възнагражденията на магистратите. Първоначално бе внесен вариант за индексиране с 10%, вследствие на това предложение от нас, 11 вносители, бе изготвен алтернативен вариант – увеличаване с номинална стойност на заплатите за магистратите без значение от нивото и с 10% за служителите. Последният път, когато се е водил такъв бурен дебат за увеличението на заплатите на магистратите и съдебните служители е през септември 2017 година, в рамките на мандата на предходния ВСС, когато е приет вариант за увеличение със 7% на заплатите и промяна на средствата за ранговете. Дебатът, който ние водихме не е мръднал и на йота от този, който е воден тогава. Този дебат беше много важен, защото ние сложихме на масата въпроса, който този ВСС трябва да разреши. Затова ще гласувам за междинния вариант, който ние изработихме. Искам да благодаря на всички колеги от всички съдилища и прокуратури, в това число и на Асоциация на прокурорите, че подкрепиха този вариант, който е по-справедлив от този, който съществува в момента. Дебатът ще продължи и той следва да бъде отворен колкото може повече към всички органи на съдебната власт, за да можем да изработим по-справедливи критерии за възнагражденията в съдебната система\", заяви Мутафова. С 24 гласа \"за\" съдебните кадровици гласуваха индексирането на възнагражденията с 10% за всички в съдебната система. Председателят на ВКС Лозан Панов не присъства на заседанието. Междувременно Пленумът на ВСС утвърди бюджета на съдебната власт и органите й за 2019 година. От доклада по точката стана ясно, че в бюджета са предвидени средства освен за увеличението на заплатите на съдебните кадровици, така и отделни 7 186 900 лв. за допълнителни възнаграждения с до една работна заплата на магистратите от специализираното правосъдие и по-натоварените органи на съдебната власт. Налични са средства също и за обезщетения, за назначаване на магистрати по обявените към момента конкурси, за откриване на 22 щатни бройки за пресаташета и за 23 служители по сигурността на информацията, гласувани от кадровия орган в края на миналата година. Пари за повече служители в съдебната система обаче няма. Миналия вторник кадровикът Боряна Димитрова докладва, че Комисията \"Съдебна администрация\" към Съдийската колегия предлага увеличение на съдебната администрация с общо 39 щата в Районен съд – Плевен, Окръжен съд – Плевен, Софийски градски съд, Районен съд – Варна, Специализирания наказателен съд, Апелативния специализиран наказателен съд, Административен съд – Пловдив, Районен съд – Несебър и Апелативен съд – София. Решението бе отложено, за да мине през бюджетната комисия и да се види финансовата обосновка на такова предложение. Оказва, че средства няма и за момента на деветте съдилища не могат да бъдат отпуснати нови щатове за поисканите служители.", "date": "2019.01.24", "title": "10% увеличение на заплатите за всички в съдебната система, плюс по 100 лв. на ранг за магистратите"}
{"url": "https://www.24chasa.bg/novini/article/7262104", "text": "Глоба и забрана за заблуждаване на клиенти са наложени на фирма, чрез която скандалната дизайнерка Миглена Каканашева-Мегз продава продукцията си. Това става ясно от решения на Комисията за защита на потребителите (КЗП), до които \"България Днес\" получи достъп. След обстойни проверки инспекторите са установили, че дрехите на Каканашева са изработени от некачествени платове, чийто състав не отговаря на написаното на етикета. Като капак на всичко Мегз е \"забравяла\" да плаща заплати на шивачите си, съобщава \"България днес\". Нарушенията са извършени от фирма \"Мегз\", прекръстена впоследствие на \"Екс Мегз“, става ясно от документите. Самата проверка в КЗП започва след подадена в края на 2014 г. жалба от клиентка на Каканашева. Дамата разказва, че е поръчала и платила рокла от интернет сайта на дизайнерката, която според обявлението е изработена от велур. При последвалата доставка се оказва, че велурът се е заменен от нискокачествен полиестер, пише излъганата клиентка. Инспекторите моментално посещават склада, където Каканашева съхранява модната си колекция. Проверяващите инспектират щателно етикетите на намерените стотици блузи, рокли, сака, панталони и якета. Според информацията на тях в платовете има 40 процента памук, 30 полиестер и още толкова еластан. \"При визуалната проверка на тези дамски обекла обаче е установено, че същите са изработени изцяло от синтетична влакна\", пише в доклада. След констатираната измама проверяващите изпращат писмо до Каканашева с искане за обяснение. В своя отговор дизайнерката отрича платовете да са различни по състав. За да се защити, тя предоставя мостри от платовете и сертификат, че в тях има памук. Отделно прилага и фактури за покупка издадени от фирма доставчик. Напук на всякакви правила, върху документите липсва подпис на вносителя, което усъмнява проверяващите. Следва проверка във фирмата доставчик и се оказва, че всички предлагани от дружеството платове са направени от 100 процента полиестер. Отделно от това управителят твърди, че част от представените от Мегз фактури с печати са менте. Подправени са и сертификатите на платовете, които Каканашева показва пред проверяващите. При анализ на събраните доказателства от КЗП излизат със заключение, че Каканашева заблуждава клиентите с твърденията, че продава дрехи от памучен плат. Затова и е издадена нарочна забрана да прекрати с измамите. Докато тече проверката на КЗП, оплаквания срещу фирмата на Мегз прави и шивачка. Тя твърди, че през почти цялата 2014 г. не е получавала дължимите си пари за заработеното съгласно трудовия договор. След разглеждане на случая Пловдивският районен съд осъжда фирмата на Мегз да плати парите. Малко след влизането в сила на присъдата и забраната от КЗП набързо прехвърля фирмата си на други хора. Търговията с дрехи от колекцията й продължава въпреки сделката. Това става повод за друго разследване от Комисията за защита на потребителите. Повод за него са закъснели доставки от онлайн магазина й. При обещан срок от пет работни дни поръчките масово се изпълняват с месец закъснение. След разглеждане на множеството жалби на фирмата е наложена глоба.", "date": "2019.01.24", "title": "Мегз глобена за измама на клиенти"}
{"url": "https://www.24chasa.bg/novini/article/7262094", "text": "Лек автомобил „Нисан” с добричка регистрация блъска пресичаща 47-годишна жена на пешеходна пътека по улица „Сан Стефано” в Добрич– съобщават от Областната дирекция на МВР. Вследствие на инцидента, възниквал на 23 януари около 15,15 ч., пешеходката е с леки натъртвания. Жената е освободена от болницата за домашно лечение. Водачът е с отрицателна проба за употреба на алкохол. По случая му е съставен акт по Закона за движение по пътищата.", "date": "2019.01.24", "title": "Кола блъсна жена на пешеходна пътека в Добрич"}
{"url": "https://www.24chasa.bg/novini/article/7262109", "text": "Размяна на реплики съпътстваха заседанието в апелативния спецсъд за мярката за неотклонение на сина на Маринела и Ветко Арабаджиеви - Вълчо. Адвокат Илиян Василев, който защитава 22-годишния младеж, възкликна срещу съдия Галя Георгиева, която е председател на тричленния състав, с думите: \"Виждам, че доволно се раздвижихте\". Изказването му дойде изневиделица, по средата на дългата му защитната пледоария. Георгиева го предупреди да не отправя некоректни нападки срещу прокуратурата и да не се занимава с личността на председателя на съдебния състав, визирайки речта му дотук. \"Тогава направо ме глобете\", отговори Василев и попита защо съдийката се идентифицира с прокуратурата, като подчерта, че знае, че Георгиева е \"носител на прокурорската награда \"Джовани Фалконе\". Заради тези реплики с подигравателен привкус съдия Георгиева го глоби с 200 лева. \"Не знам дали ще ми стигнат средствата да довърша пледоарията си\", каза иронично адвокатът.  След тези думи Георгиева покани Василев да продължи със защитата си.  В началото на заседанието трима вещи лица начело със зам. директора на \"Пирогов\" - проф. Николай Габровски дадоха заключение пред съда, че Арабаджиев е напълно здрав и може да остане зад решетките.  Предстои магистратите да решат дали Вълчо Арабаджиев да остане в ареста по обвинението му за пране на пари.", "date": "2019.01.24", "title": "Адвокат към съдия Галя Георгиева: Вие сте носител на прокурорска награда. Тя: 200 лв. глоба"}
{"url": "https://www.24chasa.bg/novini/article/7262111", "text": "Членът на Алианса за бъдеще на Косово Беке Бериша обвини Белград, че с хранителни продукти е тровил албанците на територията на Косово и това е една от причините за въвеждането на мита на сръбските стоки, съобщи Танюг, цитирана от БТА. Говорейки за искането на САЩ Прищина да отмени наложените мита, Бериша каза по телевизия Клан Косова, че Сърбия първа трябва да направи това. Сърбия е на ход да каже къде са изчезналите лица и че е отговорна за тровенето на косоварите с храна. За да премахнем митата, първо трябва да знаем къде са изчезналите хора и кой ни тровеше с храна, каза Бериша, който твърди, че става дума за някои продукти, които като последица са имали \"съмнителни смъртни случаи\". Той заявил, че правителството няма да промени становището си за наложените мита. Бериша е от партията на премиера Рамуш Харадинай, отбелязва Танюг.", "date": "2019.01.24", "title": "В Косово: Белград трови гражданите ни с хранителни продукти"}
{"url": "https://www.24chasa.bg/novini/article/7262095", "text": "\"Нямам известие от никого за коалиционен съвет. Каракачанов и Симеонов играят на криеница, което вече ми е хиперсмешно. Върнаха ме в детските години.\" Това заяви току-що пред \"24 часа\" лидерът на \"Атака\" и на парламентарната група на \"Обединени патриоти\" Волен Сидеров. Той разбрал, че медии се събират в бившия Партиен дом, където започвала среща между ВМРО и НФСБ. Той обаче не бил уведомен за такава. Което го навежда на мисълта, че двамата искат да го изолират, за да кажат после, че той не е отишъл. Нещо повече - след като от сутринта се говори, че след края на пленарното заседание днес лидерите на трите партии от малката коалиция ще се съберат, Сидеров пратил пиарката си да пита заместника на Каракачанов във ВМВР - Искрен Веселинов, има ли такива планове и за кога са. На което той отвърнал \"О, не, няма.\"  \"Да се затичам към Партийния дом, без да съм канен ли?\", нямал никакъв избор Сидеров. Освен това той се поинтересува само ден ли траело ембаргото на Валери Симеонов, който вчера се зарече, че спира преговорите с ВМРО заради изненадващото ултимативно писмо на войводите до партньорите. Има много сериозна възможност преди евроизборите \"Атака\" да бъде приета в Алианса на консерваторите и реформистите, съобщи още Сидеров пред \"24 часа\". И напомни, че там членува и американският президент Доналд Тръмп. \"Имаме общи възгледи с него\", подчерта още Сидеров пред \"24 часа\". Пиарката на ВМРО Екатерина Анева увери по-късно, че коалиционен съвет за днес или близките дни до момента не е свикан. И тя не може да си обясни обсадата с телевизионни камери на сградата на бившия Партиен дом.", "date": "2019.01.24", "title": "Сидеров пред \"24 часа\": Краси и Валери се крият от мен. По-близък съм вече с Тръмп"}
{"url": "https://www.24chasa.bg/novini/article/7262114", "text": "Красaвицата Радемила Немска си татуира името на любимия, докато той лежи в ареста \"Ще го чакам вечно, колкото се наложи.\" Това изповяда любимата жена на 21-годишния Вълчо Арабаджиев, който в момента лежи в ареста по обвинение за укриване на данъци и пране на пари, предаде  . Красавицата, за която доскоро не се знаеше, че е официална приятелка на Арабаджиев-син, се казва Радемила Немска. Двамата са обвързани от близо година. От края на август обаче двамата са разделени. Тогава синът на Ветко и Маринела Арабаджиеви влиза в ареста. Вече шест месеца приятелката му се кълне, че няма ден, в който да не мисли за него и е съсипана от раздялата им. В момента Радемила дори е поела част от бизнеса на гаджето си и се занимава с маркетинга на нощен клуб. Три месеца след като Вълчо влиза зад решетките, Радемила си татуира името му. Татусът гласи в превод \"До луната и обратно\", а отдолу са изписани инициалите V.A. Радемила разкри връзката си с Вълчо с емоционално послание, което му отправи на неговия рожден ден в началото на месеца. Тя заяви, че обича безкрайно младия Арабаджиев и той е най-голямото постижение в живота й. Младата дама допълни, че не съществуват думи, с които да опише чувствата си. Но едно може да каже - обича безкрайно любимия си. Радемила благодари на Вълчо, че е в живота й, и допълва, че в днешно време не съществуват хора като него. Тя не крие, че е научила много от него и той продължава да я учи. Влюбената дама го определя като своя герой и своята вяра. Емоционалната си изповед тя продължава с думите, че през последната година е осъзнала, че иска да прекара не само този, но и следващите си животи с Вълчо Арабаджиев. Радемила не крие, че няма минута, в която да не мисли за любимия. Пожелава му да е здрав и благословен. И да продължава да се бори, защото ще успее. Влюбената Радемила твърди, че няма да се откаже от гаджето си. Немска не пропуска да честити рождения ден на потенциалната си свекърва - Маринела Арабаджиева. В профила си тя споделя и статия на журналиста Сашо Диков, в която той говори за лошите условия в ареста, на които е подложен. \"Да не даваш възможност на едно момче на 21 години да бъде прегледано не е правосъдие! Потресаващо е това, което се случва\", написа тогава Диков. Самата Радемила е дистанцирана от съдебните казуси на Вълчо и не иска да навреди на разследването. Днес трябва да бъде готова и тройната експертиза, която бе назначена на богатия наследник. Невролог, неврохирург и специалист по образна диагностика трябва да се произнесат дали лечението на Вълчо Арабаджиев, ако такова се налага, може да бъде извършено в условията на следствения арест. В жалбата адвокатите на Арабаджиев са посочили няколко основания да бъде отменена наложената му най-тежка мярка за неотклонение. Според тях здравословното състояние на младежа никак не се е подобрило и той продължава да има проблеми с гръбначния стълб. Вълчо е преминал и няколко прегледа при невролог. Арабаджиев бе арестуван на 31 август. Преди това той управлява част от семейния бизнес, като отваря дискотека в хотела на родителите си. Арабаджиев живее между България и Лондон, където учеше висше образование. Преди да се обвърже с Радемила, имаше дълга връзка с друга красавица - Куини-Алис. Манекенката на \"Визаж\" се загаджи с богатия наследник, след като я изостави футболистът Благой Георгиев.", "date": "2019.01.24", "title": "Приятелката на Арабаджиев-син: Ще чакам вечно Вълчо!"}
{"url": "https://www.24chasa.bg/novini/article/7261516", "text": "Пловдивският апелативен съд потвърди определение на Окръжен съд - Пловдив, с което е взета най-тежката мярка за неотклонение - задържане под стража, спрямо С. В. (на 50 г. ) и И. В. (на 45 години), съобщиха от пресцентъра на Съдебната палата. Двамата са обвинени за това, че от 12 октомври 2017 г. до януари 2019 г., при условията на продължавано деяние, са реализирали измама със средства от европейски фондове, както и \"пране\" на пари. Апелативните магистрати приеха, че от доказателствата по делото може да се направи обосновано предположение, че двамата са автори на престъпленията, в които са обвинени. Според магистратите няма опасност те да се укрият, но е на лице опасност при по-лека мярка да извършат престъпление - биха могли да окажат влияние на свидетелите и така да извършат престъпление спрямо правосъдието. С.В. и И.В. са обвинени, че са предоставили неверни сведения пред Бюрата по труда в Пловдив, Раковски, Велинград, Котел, Сливен, Харманли и Свиленград и на Агенцията по заетостта - София, за да получат средства от фондове, принадлежащи на Европейския съюз и предоставени от Европейския съюз на българската държава по проекти \"Работа\" и \"Обучение и заетост\". Средствата са в размер на 93 905.55 лв. За това деяние Наказателният кодекс предвижда от 2 до 8 години лишаване от свобода. В същия период двамата са обвинени, че са извършили повече от два пъти финансови операции с имущество - пари в общ размер на 93 905.55 лева, като са ги изтеглили от банкови сметки с титуляри 101 лица, чрез използване на издадените им банкови карти. За пране на пари наказанието е лишаване от свобода от 5 до 15 години и глоба от 10 000 до 30 000 лева. Решението на Апелативния съд е окончателно.", "date": "2019.01.24", "title": "Мъж и жена, обвинени за измама със средства от европейски фондове, остават в ареста"}
{"url": "https://www.24chasa.bg/novini/article/7261478", "text": "Няма данни за насилствената смърт на намереният пред дома си мъртъв Иван Райкински от врачанското с. Рогозен, съобщиха разследващите случая.  Според версията на извършилите огледа на починалия и на дома му, възрастния мъж се прибирал доста пиян от местна кръчма. На портата пред къщата обаче се подхлъзнал, залитнал и паднал върху кофата с недоизгорели въглища. За да облекчи болката си, Райкински се затичал към къщата да вземе вода, но на заледените стълби паднал отново и паднал, удряйки главата си в бетона. От полицията съобщиха, че по случая е заведено досъдебно производство, а съдебните лекари не открили наранявания по тялото на починалия, които да предполагат насилие върху него.", "date": "2019.01.24", "title": "Няма следи за насилствена смърт на починалия счетоводител от Рогозен"}
{"url": "https://www.24chasa.bg/novini/article/7261503", "text": "Министърът на икономиката Емил Караниколов връчи сертификат за инвестиция клас А по реда на Закона за насърчаване на инвестициите /ЗНИ/ на чуждестранна компанията, която ще инвестира 10 млн. лева в завод за машиностроене край Пловдив, съобщиха от ведомството. Средствата са за придобиване на нови дълготрайни материални и нематериални активи. Очаква се да бъдат назначени 100 нови служители, информира БТА. Инвестиционният проект предвижда строителството и оборудване на производствена сграда за производство на машини с цифрово-програмно управление - металообработващи машини, върху собствен терен, който се намира в \"Тракия икономическа зона\", гр. Куклен, Община Куклен. Компанията предвижда да завърши изцяло строителството през март 2019 г., а производствената дейност е планирано да стартира през април. Производството е предназначено както за българския пазар, така и за износ за Германия, Турция, Близкия Изток, Южна и Северна Америка. Компанията е избрала за местоположение на новите си производствени мощности България, поради икономическата стабилност на страната и удобната локация от логистична гледна точка, се посочва в прессъобщението. За осъществяването на проекта, инвеститорът е заявил ползването на насърчителни мерки по ЗНИ, като съкратени срокове за административно обслужване, както и индивидуално административно обслужване, необходимо за осъществяване на инвестиционния проект. Проектът на компанията е един от седемнадесетте във високотехнологични производства и услуги, които са сертифицирани по Закона за насърчаване на инвестициите през 2018 г. Планираните инвестиции по тези проекти възлизат на 482.27 млн. лв. и се предвижда да бъдат разкрити 1968 нови работни места. Министър Караниколов е подчертал, че инвестициите в производството означават заетост, работна ръка, приходи и инвестиции в бъдеще за България. \"Това е поредната инвестиция в последния месец, която е доказателство за това че България е все по - атрактивна инвестиционна дестинация\", е допълнил той.", "date": "2019.01.24", "title": "Инвеститор ще вложи 10 млн. лева в завод за машиностроене край Пловдив"}
{"url": "https://www.24chasa.bg/novini/article/7261541", "text": "Бившият първи министър на Шотландия Алекс Салмънд е арестуван и са му повдигнати обвинения, чието естество не се съобщава, предадоха Ройтерс и Асошиейтед прес, позовавайки се на шотландската полиция. \"Потвърждаваме, че 64-годишен мъж е арестуван и са му повдигнати обвинения\", съобщи полицията, без да разкрие името на задържания или други подробности преди явяването му пред съда, което се очаква по-късно днес. Според Франс прес, която също се позовава на шотландската полиция, Салмънд е арестуван и подведен под отговорност за сексуален тормоз. Алекс Салмънд беше първи министър от 2007 до 2014 г. През август миналата година той се оттегли от лидерския пост на управляващата Шотландската национална партия (ШНП) заради разследване по обвинения в сексуален тормоз, които той категорично отрича.", "date": "2019.01.24", "title": "Бивш шотландски първи министър е арестуван и са му повдигнати обвинения"}
{"url": "https://www.24chasa.bg/novini/article/7261539", "text": "Симулатор, поставен на централния булевард \"Сарачлар\" в град Одрин, предизвиква интереса, както на одринци, така и на туристите от България, които често идват да пазаруват в града. \"Целта е да запознаем жителите и гостите на нашия град с рисковете при шофирането. Даваме им възможност да се качат на симулатора и да участват в тестовете за шофиране. Проявен бе голям интерес от страна на туристите и гостите на града,\" заяви директорът на окръжната дирекция по сигурността в Одрин Али Кемал Курт, цитиран от БТА.  Основен проблем, на който наблягат при качването в симулатора, е ползването на предпазните колани. По данни на пътната полиция голяма част от трагичните последици от пътните катастрофи в Турция са резултат от това, че водачите и пътниците не ползват предпазни колани. При симулацията гражданите получават информация и за другите фактори, предизвикващи катастрофи, както и за глобите, които се налагат заради нарушение на правилата. \"Важното е гражданите да знаят и да спазват правилата за движение, за да намалим случаите на катастрофи и загуби на човешки живот. Виждаме, че има голям интерес от страна на гостите на нашия град и ще продължим да работим в тази посока\", допълни полицейският директор. Гражданите и гостите на Одрин, които се качват на симулатора, получават брошури, а на децата се предоставят ключодържатели, пъзели, свирки.", "date": "2019.01.24", "title": "Симулатор за шофиране предизвиква интереса на местни и туристи в Одрин"}
{"url": "https://www.24chasa.bg/novini/article/7261580", "text": "Нови случаи на заразени с морбили хора са били регистрирани в Македония, където здравните власти алармират за голям брой на неваксинираните деца, предаде БТА. Четирима души са били приети днес в Клиниката за инфекциозни болести в Скопие, съобщава в. \"Слободен печат\". Сред болните са три деца на възраст 1,5, 2,5 и 5 години. Те не са били ваксинирани и не са посещавали детска градина. Четвъртият заболял е 26-годишен мъж от село Бървеница край Тетово, за когото не е известно дали е бил ваксиниран. В момента в клиниката се лекуват 13 пациенти, а досега над 70 болни са получили лечение за морбили. В началото на януари македонското министерство на здравеопазването обяви епидемия от морбили на територията на Скопие. Министърът на здравеопазването Венко Филипче открои като голям проблем в страната броят на неваксинираните деца, които ходят на детска градина. Той отправи апел към родителите да ваксинират децата си. В страната са ваксинирани 3760 деца, посочва още \"Слободен печат\".", "date": "2019.01.24", "title": "Нови случаи на морбили в Скопие"}
{"url": "https://www.24chasa.bg/novini/article/7261574", "text": "Комисията за финансов надзор ще може да извършва стрес-тестове за установяване на финансовото състояние на дружеството за допълнително социално осигуряване и/или управляваните от него фондове, предвиждат промени в Кодекса за социално осигуряване, които бяха приети на второ четене от парламента. С измененията се въвеждат разпоредби на европейска директива и се усъвършенства надзорът над институциите за професионално пенсионно осигуряване, предава БТА. В съответствие с изискванията на директивата е регламентиран процесът на надзорен преглед. На законово ниво се закрепва принципното изискване за осъществяване на надзор, основан на риска, и се въвежда извършването на стрес-тестове, което способства за оптимално разпределение на надзорните ресурси и навременно установяване на потенциални проблеми в сектора на допълнителното пенсионно осигуряване. Измененията предвиждат цялостна регламентация на изискванията към възлагането на дейности на външни изпълнители, като не се допуска това по отношение на управлението на инвестициите на пенсионните фондове и осъществяване на ключови функции, предвид принципното им значение за дейността на дружеството и фондовете и високите изисквания към тях. За гарантиране на точно изпълнение на задълженията по сключени пенсионни договори пенсионноосигурителното дружество, което управлява фонд за допълнително доброволно пенсионно осигуряване по професионални схеми, поддържа във всеки момент активи, съответстващи по размер на финансовите задължения, записаха депутатите. При управлението на фонд за допълнително доброволно пенсионно осигуряване по професионални схеми пенсионноосигурителното дружество не може да покрива биометрични рискове, да гарантира минимално ниво на доходност или размер на пенсиите. С измененията се регламентира прехвърлянето на професионална схема или част от нея от един в друг фонд за допълнително доброволно пенсионно осигуряване по професионални схеми, както и от и към чуждестранни институции за професионално пенсионно осигуряване. Прехвърлянето на професионална схема, съответно - на част от нея, се извършва след издаване на предварително одобрение за това от компетентния надзорен орган. Измененията предвиждат и подобряване информираността на осигурените лица и пенсионерите, напр. чрез предоставяне на информация за прогнозния размер на пенсионните плащания. В срок до 17 май 2019 г. пенсионноосигурителните дружества и банките-попечители трябва да приведат дейността си в съответствие с изискванията на промените и с актовете по прилагането му.", "date": "2019.01.24", "title": "КФН ще прави стрес-тестове в дружествата и фондовете за допълнително пенсионно осигуряване"}
{"url": "https://www.24chasa.bg/novini/article/7261180", "text": "Вчера в Пекин заместник-директорът на бюджетния отдел на китайското финансово министерство Хао Лей заяви, че тази година страната ще увеличи броя на специалните облигации за местните правителства, за да поддържа работата върху важните проекти. Той каза също, че ще подобрят управлението, за да се избегнат рисковете,  Хао Лей посочи, че специалните облигации ще бъдат използвани в проектите с обществено значение, които носят определени печалби. Правителството ще поеме отговорност за погасяването им в съответствие със законите. Освен това ще се усъвършенства системата за управление на правителствения бюджет. Хао Лей изтъкна също, че в основни линии дълговете на местните правителства са в разумни граници, а рисковете са под контрол. „До края на 2018 г. дълговете на местните правителства достигнаха 18,39 трилиона юана, като съотношението им е 76.6%, което е по-ниско ниво от международно признатия стандарт за 100% до 120%.\"Хао Лей добави, че в бъдеще китайското министерство на финансите ще се справи с рисковете от дълговете на местните правителства по подходящ начин и ще стандартизира управлението им.", "date": "2019.01.24", "title": "Финансовото министерство в Китай ще предотврати рисковете за държавните облигации"}
{"url": "https://www.24chasa.bg/novini/article/7261685", "text": "МВР е готово за реакция при усложняване на обстановката заради времето. Това обяви гл. комисар Николай Николов, директор на ГДПБЗН, на брифинг след работно съвещание на ангажираните институции във връзка с прогнозите за обилни валежи от дъжд и сняг в страната, предаде БТА. По думите на Николов ситуацията в страната към момента е спокойна. Има регистрирани първи незначителни инциденти в Кърджали, Кюстендил, Благоевград и Смолян, свързани с отводняване на частни домове и два промишлени обекта. Високият приток на яз. \"Кърджали\" е залял един от мостовете при с. Песнопой и Русалско. Създадена е организация, така че въженият мост да бъде използван от Бърза помощ, полиция, пожарна и на стоки от първа необходимост. Директорът на пожарната отбеляза още, че във високите части на Родопите валежите от мокър сняг са създали проблеми при Пампорово и Превала. Вътрешният министър Младен Маринов призова гражданите, които ще пътуват, да спазват всички изисквания и да изпълняват разпорежданията на институциите. За метеорологичните условия проф. Христомир Брънзов коментира, че от днес до края на месеца времето ще е динамично, като ще има валежи от дъжд, които са над нормалните за месеца. Министърът на енергетиката Теменужка Петкова обясни, че стопанисваните от НЕК 19 язовира са поддържани добре. Предприети са всички превантивни действия. Всички енергийни предприятия разполагат с необходимите запаси от въглища и мазут, допълни тя. Министърът на околната среда и водите Нено Димов каза, че от страна на министерството няма притеснения, свързани с прогнозата за времето. Зам.-министърът на регионалното развитие и благоустройството Николай Нанков отбеляза, че вече заседава щабът към АПИ във връзка с пътната обстановка. По думите му единствените утежнени ситуации са в Смолянска област. Преди час е бил затворен проходът \"Превала\" за превозни средства над 12 тона. Като Нанков допълни, че при продължаване на снеговалежите той може да бъде затворен за около един час за всички автомобили, за да бъде опесъчен и изчистен. Той заяви още, че по отношение на пътната инфраструктура ситуацията е под контрол.", "date": "2019.01.24", "title": "МВР: Готови сме да реагираме при усложнена обстановка заради времето"}
{"url": "https://www.24chasa.bg/novini/article/7261710", "text": "Румънският премиер Виорика Дънчила заяви днес на пленарно заседание на Европейския икономически и социален комитет, че е огорчена от дезинформацията по отношение на действията на правителството в Букурещ и настоя, че изпълнителната власт в Румъния не се меси в съдебната система, предаде агенция Медиафакс, цитирана от БТА. \"Искам да ви уверя, че в Румъния правовата държава се спазва, правата на човека трябва да се спазват и съм огорчена да констатирам, че все още има дезинформация (по този въпрос). Правителството на Румъния не се е месило в правосъдието. (...) Фалшивите новини и дезинформацията са един от проблемите, защото могат да създадат погрешни впечатления за една държава или едно правителството, какъвто е случаят с правителството на Румъния\", заяви Дънчила, която е на работно посещение в Брюксел. Румънската министър-председателка говори и за двойния стандарт в ЕС. \"Имаме двоен стандарт, Европа е разделена, нуждаем се от обединена Европа и от това всички страни членки да бъдат третирани еднакво\", каза Дънчила и допълни, че ако се продължава в тази посока, е много вероятно \"съставът на следващия Европейски парламент да бъде такъв, че да не позволява вземането на правилни решения за европейските граждани\". Управляващата в Румъния Социалдемократическа партия и членовете на правителството многократно са заявявали, че европейските институции са дезинформирани от опозиционни политици от Букурещ и дори от представителката на Европейската комисия в Румъния, припомня Медиафакс.", "date": "2019.01.24", "title": "Виорика Дънчила: Румънското правителство не се меси в правосъдието, фалшивите новини са проблем"}
{"url": "https://www.24chasa.bg/novini/article/7261717", "text": "Полицията издирва крадлив Дядо Коледа, който задигнал скъп мерцедес, дегизиран като Веселия старец, съобщава агенция ЮПИ, цитирана от БТА.  Според полицейските власти в едно от предградията на Сидни 24-годишна жена оставила скъпия си мерцедес в подземен паркинг. Но като се върнала на другия ден, возилото липсвало. Полицията издирила записите от охранителните видеокамери и се натъкнала на автокрадеца, дегизиран като Дядо Коледа и с фалшива бяла брада. \"Крадливият старец\" е пуснат за издирване, като видеото беше разпространено в социалните мрежи.", "date": "2019.01.24", "title": "Полицията издирва крадлив Дядо Коледа"}
{"url": "https://www.24chasa.bg/novini/article/7261732", "text": "На срещата участие взеха икономическият министър Емил Караниколов и представители на Българската петролна и газова асоциация (БПГА). На брифинг след срещата министър Караниколов обяви категорично, че правителството не прави компромис със Закона за горивата. \"Той е важен за фискалната политика. Необходим е за държавата и ще го има. Чисто технологичен е въпроса кога ще влезе в сила този закон, дали след 6 месеца или по-рано. Това ще реши парламентът\", каза той, цитиран от Канал 3. Емил Караниколов обясни, че на срещата е станало ясно още, че има изготвени компромисни варианти от Камарата на строителите в България и Минно-геоложката асоциация, като те вече са качени на страницата на парламента за обсъждане. \"Тези искания покриват част от исканията и на малките търговци на горива. Предстои ми да се срещна и с тях, за да разговаряме и да направим необходимите уточнения по закона. Хубаво е, че исканията на бизнеса започват да се уеднаквяват. Така е много по лесно за нас да работим и да изпълним желанията на всички\", каза още министърът. Основното недоволство на малките търговци е изискването на висок уставен капитал – 20 хил. лв. за търговци на дребно, до 3 млн. за собственици на складове. Изисква се още банкови гаранции, както 10 хиляди налични оборотни бутилки във всяка малка бензиностанция или търговски обект. С тези текстове малките търговци заявиха, че не са съгласни, обричат ги на фалит и са готови да облекат жълти жилетки и да вдигнат безсрочни мирни протести.", "date": "2019.01.24", "title": "Караниколов: Правителството не прави компромис със Закона за горивата"}
{"url": "https://www.24chasa.bg/novini/article/7261755", "text": "Европейската комисия призова днес България, Германия и Италия да спазват задълженията си по правилата на ЕС за опазването на естествените местообитания и защитените видове, включени в мрежата \"Натура 2000\". Държавите в ЕС трябва да определят местата с особена защита и да предприемат необходимите мерки за опазване, поддържане или възстановяване на защитените видове и местообитания. Тези действия трябва да бъдат осъществени в срок от шест години от включването на тези места в списъка на ЕС. Това са основни изисквания за опазване на биологичното разнообразие в ЕС, се посочва в съобщението, информира БТА. България е определила само девет от 230 места от значение за ЕС за защитени в рамките на изисквания срок и не е посочила подробни цели и мерки за опазването им. Германия не е определила 787 от общо 4606 в рамките на поставените срокове. В Италия 463 места, за които крайният срок е изтекъл, все още не са определени за защитени. Комисията изпраща допълнително официални уведомителни писма на Италия и Германия, както и официално уведомително писмо на България. Трите държави разполагат с два месеца, за да отговорят на комисията. В противен случай ЕК може да продължи наказателните процедури, се пояснява в съобщението.", "date": "2019.01.24", "title": "ЕК призовава България да завърши мрежата \"Натура 2000\""}
{"url": "https://www.24chasa.bg/novini/article/7261705", "text": "Европейската комисия съобщи, че днес е решила да предприеме по-нататъшни действия по наказателната процедура срещу България заради закона за марките и географските означения от 1 септември 1999 година, предава БТА. От 2008 г. насам България поддържа национален регистър на географските означения за селскостопански стоки и храни. Според комисията националната закрила на географските означения не е съвместима с правото на ЕС за схемите за качество на селскостопанските стоки и храни. В съответствие с последователната съдебна практика, правната уредба на ЕС предвижда единна и изчерпателна система на закрила на географските означения от нейното приложно поле. България е трябвало да сложи край на тази национална система за регистрация от датата на присъединяване към ЕС през 2007 г. и е можела да защитава съществуващите национални географски означения само за срок от 12 месеца след датата на присъединяване, ако през този ограничен период е било подадено съответното заявление. Комисията започна производството за установяване на нарушение с изпращането на официално уведомително писмо през януари миналата година. България разполага с два месеца, за да отговори на доводите, изложени от комисията. В противен случай ЕК може да реши да отнесе въпроса до Съда на ЕС, се посочва в съобщението.", "date": "2019.01.24", "title": "ЕК: България да отмени законодателството за географските означения"}
{"url": "https://www.24chasa.bg/novini/article/7261778", "text": "Френският президент Еманюел Макрон приветства днес \"смелостта на стотиците хиляди венецуелци, излезли на демонстрации за свободата си\", предаде Франс прес. Макрон определя преизбирането на Николас Мадуро за президент на Венецуела през май миналата година като нелегитимно. Френският държавен глава увери, че Европа подкрепя възстановяването на демокрацията във Венецуела, предава БТА. Португалският външен министър Аугущу Сантуш Силва призова днес венецуелския президент Николас Мадуро да \"разбере, че времето му е свършило\", предаде Асошиейтед прес. Мадуро не може да игнорира волята на народа си, посочи Сантуш Силва пред португалската информационна агенция \"Луза\". Пред събрали се десетки хиляди привърженици в столицата Каракас председателят на Националното събрание Хуан Гуайдо се самопровъзгласи за президент на Венецуела. Президентът на САЩ Доналд Тръмп обяви веднага, че официално признава Гуайдо за временно изпълняващ длъжността президент на Венецуела. Примерът на американското правителство бе последван от други държави, сред които Колумбия и Бразилия. Париж обяви вчера, че първо ще се консултира с европейските си партньори, преди да обяви своята позиция за кризата във Венецуела. Европейският съюз призова за вслушване в гласа на венецуелския народ и за свободни и легитимни избори.", "date": "2019.01.24", "title": "Макрон: Избирането на Мадуро за президент е нелегитимно, Европа е \"за\" демокрацията във Венецуела"}
{"url": "https://www.24chasa.bg/novini/article/7261789", "text": "Министърът на туризма Николина Ангелкова проведе работна среща в Мадрид с Глория Гевара, председател и главен изпълнителен директор на Световния съвет за пътувания и туризъм (WTTC), съобщиха от пресцентъра на Министерството на туризма. Разговорът се състоя в рамките на 38-ото Международно туристическо изложение FITUR, което е сред най-мащабните в света.", "date": "2019.01.24", "title": "Ангелкова разговаря в Мадрид с шефката на Световния съвет за пътувания и туризъм"}
{"url": "https://www.24chasa.bg/novini/article/7261837", "text": "По повод информацията за внесен от еко организации в Министерския съвет доклад за изработване на нова визия за опазване на природното богатство, кметът на Банско Георги Икономов направи гневно изявление, в което попита \"Какво още искате \"зелени\" господа?\". Ето и пълният текст на неговото обръщение: \"Вчера стана ясно, че екоактивисти са внесли в Министерския съвет доклад, с който призовават да се разработи визия за опазване на природното богатство. Нима не знаят, че имаме действаща Националната стратегия за устойчиво развитие на туризма с хоризонт до 2030 година, приета от Министерския съвет през 2014 г.? Нима не знаят, че има изработени планове за развитие на нашия регион на общинско, областно и регионално ниво в изпълнение на Закона за регионалното развитие? Ако не знаят, да прочетат!\". Или просто хвърлят в пространството поредната манипулация, с която да продължат да държат в режим на \"изчакване\" развитието на планинските региони в България? И в тези стратегии е казано всичко! Стратегии имаме предостатъчно! Имаме и съдебни дела, протести, безспирно говорено без чуваемост, имаме изгубени години…СТИГА! Това наистина е преломен момент, в който ще стане ясно дали България иска да има планински туризъм или не. Не е нужно да откриваме топлата вода. Имаме примера на редица близки и по-далечни планински държави. Нека стартираме процеса на здрава основа с адекватни закони! За да не остава място за спорове! За да не остава място за \"зелен\" популизъм!", "date": "2019.01.24", "title": "Кметът на Банско Георги Икономов: Какво още искате \"зелени\" господа?"}
{"url": "https://www.24chasa.bg/novini/article/7261847", "text": "Окръжна прокуратура-Габрово внесе в съда обвинителен акт срещу мъж, убил с нож брат си в с. Скалско. Това предаде прокуратурата.  Обвинението срещу И. А. е за това, че на 01.06.2018 г., около 17:30 часа, в кухненското помещение в къща в с. Скалско, община Дряново, област Габрово, умишлено умъртвил брат си М. А., използвайки хладно оръжие /нож тип ловджийски/, с което го пробол два пъти в лявата част на гръдния кош и един път в гърба, като причинил смъртта му – престъпление по чл.115 от НК. Обвинен е и за това, че по същото време и място, се заканил на майка си А. А. с убийство /при убийството на брат си й заявил „Казах ви, че ще ви ликвидирам, ще ви убия“, ударил я с юмрук в лицето, насочвал към нея ножа, който държал, след убийството я попитал „Искаш ли и теб да наръгам?“ и замахнал към нея с мотика, без да я удря/ и това заканване е възбудило у пострадалата основателен страх за осъществяването му - престъпление по чл.144 от НК. Обвиняемият е безработен и живеел в дома на родителите си в с.Скалско. Извършвал касапски услуги в селото, злоупотребявал с алкохол, бил конфликтен, агресивен и към всички отправял закани, малтретирал физически и психически 80-годишната си майка. През април 2018 г., след като останал без работа, брат му М. А. се преместил да живее при близките си в с.Скалско. Бил трудолюбив, грижел се за майка си и се ползвал с уважение. Двамата братя избягвали крайна конфронтация помежду си, но отношенията им били напрегнати и често влизали в конфликт. През деня на 01.06.2018 г., обвиняемият бил употребил алкохол. Вечерта двамата братята седнали на масата в кухнята и пиели ракия. Докато майката отсъствала от помещението, синовете й се скарали. Обвиняемият отишъл до стаята си и се върнал държейки ловджийски нож. Насочил се към брат си, замахнал и го промушил в гърба. Пострадалият клекнал, свил се и помолил за помощ, но обвиняемият отново го нападнал, като два пъти го промуши в лявата част на гърдите. Майката застанала помежду им, за да предпазва пострадалия, но тогава обвиняемият я ударил, насочил към нея ножът, попитал я „Искаш ли и теб да наръгам?“. Жената чула как пострадалият й син казва „аз вече си заминавам“, разпищяла се и излязла от къщата. Обвиняемият я последвал, като се заканил „Казах ви, че ще ви ликвидирам, ще ви убия“ и я ударил. По искане на прокуратурата А. А. е с взета мярка за неотклонение „задържане под стража“. Предстои насрочване на делото за разглеждане от съда.", "date": "2019.01.24", "title": "Съдят мъж в Габрово, убил с нож брат си"}
{"url": "https://www.24chasa.bg/novini/article/7261859", "text": "Европейската комисия съобщи, че днес е решила да изпрати официално уведомително писмо на Германия; мотивирани становища до Белгия, Финландия, Франция, Литва, Португалия; и допълнителни мотивирани становища до България, Кипър, Полша и Словакия за това, че не са въвели напълно в националното си законодателство правилата за борбата с изпирането на пари, предаде БТА. Макар тези държави да са заявили, че въвеждането на правилата е завършило, ЕК е стигнала до заключение, че някои разпоредби липсват. Навременното и правилно прилагане на правилата е от решаващо значение за ефективната борба с изпирането на пари и финансирането на тероризма, се отбелязва в съобщението. Пропуските в една държава от ЕС може да се отразят върху всички останали. Всички държави от ЕС трябваше да въведат правилата до 26 юни 2017 година. Белгия, България, Кипър, Финландия, Франция, Германия, Литва, Полша, Португалия и Словакия разполагат с два месеца, за да предприемат съответните действия. В противен случай ЕК може да предприеме следващи стъпки, се посочва в съобщението. Европейската комисия съобщи, че е решила днес да изпрати мотивирани становища до България, Кипър, Гърция, Латвия, Холандия, Словения и Испания за неизпълнение на правилата за защита на данните, както и до Чехия и Португалия, за да ги прикани настоятелно да приключат въвеждането на изискванията. Държавите в ЕС трябваше да приложат правилата до 6 май миналата година. Правилата защитават основното право на гражданите на защита на данните в случаите, когато властите, прилагащи наказателното право, използват лични данни в своята дейност. По правилата на ЕС личните данни на жертвите, свидетелите на престъпления и заподозрените, са надлежно защитени. Въвеждането на подобна защита на данните улеснява обмена на лични данни за трансграничното сътрудничество в борбата с престъпността и тероризма. Тъй като седемте държави от ЕС не успяха да приложат правилата в националното си законодателство, през юли миналата година ЕК им изпрати официални уведомителни писма. Чехия и Португалия също получиха писма заради частичното прилагане на правилата. Държавите разполагат с два месеца, за да предприемат съответните действия. В противен случай ЕК може да отнесе въпроса до Съда на ЕС, се посочва в съобщението. Европейската комисия призовава днес България и Ирландия да предприемат действия за изпълнението на правилата на ЕС за лишаване от свобода. Държавите в ЕС трябваше да приемат съответните национални закони до 5 декември 2011 година. С тези правила се осигурява взаимното признаване на съдебни решения по наказателни дела, с които се налагат присъди за лишаване от свобода. Правилата на ЕС целят да улеснят връщането в обществото на осъдените. В България \"законодателният процес е на ранен етап\" и страната все още не е уведомила Съвета на ЕС и ЕК за въвеждането на изискванията, се посочва в съобщението. Ако България и Ирландия не предприемат необходимите действия в следващите два месеца, ЕК може да продължи наказателната процедура. Европейската комисия призова днес България, Германия и Италия да спазват задълженията си по правилата на ЕС за опазването на естествените местообитания и защитените видове, включени в мрежата \"Натура 2000\". Държавите в ЕС трябва да определят местата с особена защита и да предприемат необходимите мерки за опазване, поддържане или възстановяване на защитените видове и местообитания. Тези действия трябва да бъдат осъществени в срок от шест години от включването на тези места в списъка на ЕС. Това са основни изисквания за опазване на биологичното разнообразие в ЕС, се посочва в съобщението. България е определила само девет от 230 места от значение за ЕС за защитени в рамките на изисквания срок и не е посочила подробни цели и мерки за опазването им. Германия не е определила 787 от общо 4606 в рамките на поставените срокове. В Италия 463 места, за които крайният срок е изтекъл, все още не са определени за защитени. Комисията изпраща допълнително официални уведомителни писма на Италия и Германия, както и официално уведомително писмо на България. Трите държави разполагат с два месеца, за да отговорят на комисията. В противен случай ЕК може да продължи наказателните процедури, се пояснява в съобщението. Европейската комисия съобщи, че днес е решила да предприеме по-нататъшни действия по наказателната процедура срещу България заради закона за марките и географските означения от 1 септември 1999 година. От 2008 г. насам България поддържа национален регистър на географските означения за селскостопански стоки и храни. Според комисията националната закрила на географските означения не е съвместима с правото на ЕС за схемите за качество на селскостопанските стоки и храни. В съответствие с последователната съдебна практика, правната уредба на ЕС предвижда единна и изчерпателна система на закрила на географските означения от нейното приложно поле. България е трябвало да сложи край на тази национална система за регистрация от датата на присъединяване към ЕС през 2007 г. и е можела да защитава съществуващите национални географски означения само за срок от 12 месеца след датата на присъединяване, ако през този ограничен период е било подадено съответното заявление. Комисията започна производството за установяване на нарушение с изпращането на официално уведомително писмо през януари миналата година. България разполага с два месеца, за да отговори на доводите, изложени от комисията. В противен случай ЕК може да реши да отнесе въпроса до Съда на ЕС, се посочва в съобщението.", "date": "2019.01.24", "title": "Вижте какви препоръки има ЕК към България"}
{"url": "https://www.24chasa.bg/novini/article/7261868", "text": "Албания признава Хуан Гуайдо за временен президент на Венецуела, заяви албанският премиер Еди Рама, цитиран от МИА и БТА. В името на народа на Венецуела пожелавам на Гуайдо и смелия народ на Венецуела да елиминират нелегалните сили, които унищожиха тази страна, написа Рама в Туитър. Гуайдо, председател на парламента на страната, вчера се самопровъзгласи за президент на Венецуела по време на масови антиправителствени протести. Президентът на Венецуела Николас Мадуро прекрати отношенията със САЩ, след като Вашингтон подкрепи опозиционния лидер Гуайдо за временен президент.", "date": "2019.01.24", "title": "Еди Рама: Албания признава Хуан Гуайдо за временен президент на Венецуела"}
{"url": "https://www.24chasa.bg/novini/article/7261902", "text": "В участъка на международен път Е 79 от Видин до Монтана ще бъде изградена автомагистрала, а от Мездра до Ботевград - скоростен четирилентов път. Това съобщи министърът на регионалното развитие Петя Аврамова, която проведе във Видин работна среща за напредъка на проекта за модернизация на пътя Видин - Ботевград. В срещата участваха инж. Дончо Атанасов - член на Управителния съвет на Агенция \"Пътна инфраструктура\", народният представител Владимир Тошев, областният управител Албена Георгиева и кметът на Видин Огнян Ценков. Проектът на път от Видин до Монтана е променен от първоначалните планове в автомагистрала, а участъка от Мездра до Ботевград ще бъде скоростен четирилентов, заради релефа и трудните условия за неговото изграждане, предаде БТА.  Тази година трябва да приключат процедурите за избор на изпълнител на пътя между Видин и Ружинци, като успоредно с това ще бъдат процедирани парцералните планове, ще бъдат извършени отчуждителни процедури и в края на годината да започне реалното строителство, каза Дончо Атанасов. Проектът за строителство на пътя между Видин и Ботевград е приоритетен за правителството, като лично ще следя изпълнението на заложените графици, каза Аврамова. Тя посочи, че първият участък, който ще започне да се строи е от Мездра до Ботевград, тъй като е най-напреднал в процедурите, след него започва строителството на пътя от Видин до Ружинци. Министър Аврамова определи като правен казуса между община Видин и АПИ за забавянето на процедурите по изработването на общия и подробния устойствен план на пътя и посочи, че с промените в ЗУТ се дава възможност тези процедури да бъдат ускорени. По-рано днес министър Аврамова се срещна с кметове на общини и председатели на общински съвети от областта за напредъка на проекта за модернизация на пътя Видин - Ботевград.", "date": "2019.01.24", "title": "Петя Аврамова: От Видин до Монтана ще бъде изградена магистрала"}
{"url": "https://www.24chasa.bg/novini/article/7261907", "text": "С близо 18% се увеличават потребителските кредити през декември спрямо същия месец на 2017 година, сочат данните на БНБ. Това прави задължения само в този сегмент от над 9 млрд. лева за домакинствата. Жилищните кредити растат с над 10%. В същото време увеличаването на ръста на депозитите се забавя, информира  . Неведнъж от БНБ са предупреждавали, че бързият ръст на кредитирането \"може да създаде циклични рискове, които да повлияят при бъдещо покачване на лихвените нива\".", "date": "2019.01.24", "title": "БНБ: С близо 18% повече потребителски кредити през декември 2018-а"}
{"url": "https://www.24chasa.bg/novini/article/7261909", "text": "Без да пресичат пътищата си, водачката на френската крайна десница Марин Льо Пен и племенницата й Марион Марешал-Льо Пен все по-често пътуват в чужбина във връзка с кампанията си: първата, за да сплоти поддръжниците си за европейските избори, а втората, за да прави политика, без да притеснява леля си, съобщи Франс прес. Едната (Марин) в понеделник беше в Женева, преди да пътува до Италия, а другата (Марион) във вторник замина за Оксфорд с намерение след това да посети Русия, предава БТА. Почти разменяйки ролите си, председателката на партията Национален сбор (бившия Национален фронт, НФ) произнесе пред не особено известната фондация \"Спиноза\" в Швейцария реч за Европа, в която силно се акцентираше върху идентичността и културата. Тя разкритикува \"подчинеността на мултикултурализма, който се провали навсякъде\" и защити \"наследството на Ерусалим и Рим, на Атина и Константинопол\". Ден по-късно нейната 29-годишна племенница Марион Марешал, станала директор на школа по политология, говори пред клуба за дебати в престижния Оксфордски университет, посетен през 2015 г. от нейната леля. Марион сравни френските \"жълти жилетки\" с британските поддръжници на Брекзита и призова за създаване на \"нов елит\", който \"да възстанови връзката с народа\". Лозунгът на Тръмп През февруари 2018 г. внучката на съоснователя на НФ Жан-Мари Льо Пен вече държа привлякла вниманието реч пред американския консервативен елит във Вашингтон, където обяви, че иска да бъде върнато на Франция \"величието й\", заимствайки лозунга на американския президент Доналд Тръмп. Марион Марешал, която според италианския печат живее с активист - теоретик на крайнодясната италианска партия \"Лига\" (голям съюзник на Национален сбор), обходи полуострова. През юли двамата участваха във вечерна дискусия на тема \"Варварските нашествия, суверенитет и власт\" на лигурийското крайбрежие в Северна Италия. Във Франция, за сметка на това, тя обеща повече да не коментира актуалните събития. Марешал наистина запазва дискретност, макар че през ноември не издържа и се изказа за \"жълтите жилетки\", поддържани от десните и крайнодесните партии, които тя мечтае да обедини в \"голяма консервативно движение\". Марион Марешал \"поддържа пламъка. Ако иска да се върне в политиката, тя не може да се крие зад курсовете на училището си\", обясни политологът Жан-Ив Камю. В интервю за френската новинарска телевизия Бе Еф Ем обаче Марион Марешал обясни, че \"никога не би се върнала в играта на конфликт\" с леля си, след като е видяла \"как политиката раздробява семейството й при всички поколения\". За нея това е още един начин да не се намесва в кампанията за европейските избори на леля си. Конференциите в чужбина \"ми дават възможност да говоря за политика, без да навлизам в националните дебати\", обясни тя пред в. \"Фигаро\" в понеделник. Общ митинг със Салвини Самата Марин Льо Пен възнамерява да използва идването на власт на съюзнически националистически партии в няколко страни в Европа (Италия, Австрия и др.) в подкрепа на кампанията си. Нейните пътувания подхранват \"така скъпата на НС идея, че мощен националистически вятър духа из Европа\", казва Камю. \"Залогът с пренареждането на Европейския парламент обаче няма да се реши с посещения\" в чужбина. То ще зависи най-вече от оттеглянето на британските евродепутати, \"които ще принудят поляците да се престроят\", допълва той. Марин Льо Пен иска да формира най-малкото блокиращо малцинство в парламента в Страсбург, за да промени Европейския съюз \"отвътре\", без веднага да се изоставя еврото. За тази цел през октомври тя се срещна в Рим със своя съюзник - министъра на вътрешните работи и влиятелна фигура в италианското правителство Матео Салвини, с когото в началото на февруари може да свикат общ митинг в Милано. Пред ноември тя посети също България, а пред декември беше в Брюксел редом с демоничния бивш стратег на Доналд Тръмп, Стив Банън. Марион Марешал, от своя страна, планира да говори в края на февруари в Санкт Петербург, Русия. Тази приятелска за партията на леля й страна е същевременно \"ябълка на раздора\" за привържениците на суверенизма в Европейския парламент, тъй като страните от Вишеградската група (Полша, Унгария, Чехия и Словакия) смятат Москва за \"екзистенциална опасност\", напомня Камю.", "date": "2019.01.24", "title": "Марин Льо Пен и племенницата й все по-често пътуват в чужбина заради европейските избори"}
{"url": "https://www.24chasa.bg/novini/article/7261856", "text": "Милиардер, който е основател на хедж фонд, купи нюйоркски апартамент за приблизително 238 милиона долара, съобщи Асошиейтед прес. \"Уолстрийт джърнъл\" пише, че сделката поставя рекорд за най-скъп дом, който някога е бил купен в САЩ, предава БТА. Кен Грифин купил апартамента в строящия се небостъргач 220 Сентръл парк саут в Манхатън. Грифин и преди е пръскал милиони за имения. Тази година той плати 58,75 милиона долара за жилище на няколко етажа в Чикаго, поставяйки рекорд за най-скъп дом, който някога е бил купен в града. През 2015 г. Грифин купи апартамент в Маями за 60 милиона долара, регистрирайки рекорд за подобно жилище в града. По-рано този месец той придоби лондонски дом за 122 милиона долара.", "date": "2019.01.24", "title": "Нюйоркски апартамент бе продаден за рекордните 238 милиона долара"}
{"url": "https://www.24chasa.bg/novini/article/7261938", "text": "В периоди на съмнение, повече от всякога има смисъл да си спомняме кои сме и да бъдем горди с европейската си идентичност. Европейците идваме от различни страни, с различни традиции, с уникално богатство от общи ценности, и всичко това е нашата европейска ДНК. Имаме обаче един общ принцип – нашите отворени, демократични общества се основават на публични дебати, подкрепени от надеждна информация, която е изключително условие гражданите да изразяват волята си чрез свободни и справедливи политически процеси. И днес, около 120 дни преди европейските избори, ние трябва да действаме, за да гарантираме свободни и честни избори. Това заяви комисарят по цифровата икономика и общество Мария Габриел в конференцията на високо равнище „Демокрация в цифровото общество - доверие, доказателства и обществен дискурс в променяща се медийна среда”, която се провежда в Берлин по инициатива на Федерацията на европейските академии на науките. Представители на научните среди, медийни експерти, политически фигури (сред които и известният бивш президент на Франция Валери Жискар Д'Естен) разискваха най-належащите въпроси за въздействието на цифровата трансформация и новите явления в областта на разпространението на информация върху демокрацията в Европа и извън нея. Това съобщиха от Представителството на ЕК в България. Представяйки конкретните действия, които Европейската комисия предприема за гарантирането на демократичното протичане на изборните процеси и за борба с разпространението на дезинформация онлайн, българският еврокомисар отбеляза също, че в днешния цифров свят, рискът от намеса и манипулация никога не е бил по-висок. „Дезинформацията може да изкриви общественото мнение, да подбуди недоверие в институциите и в крайна сметка да подкопае нашата демокрация. Ето защо е от първостепенно значение да действаме заедно срещу това явление, като не прекрачваме линията за ненарушаване на свободата на изразяване и свободата на медиите“, заяви Мария Габриел. Тя сподели за постигнатия напредък през последната една година, откроявайки най-важните моменти: приетия през април 2018 г. списък с мерки срещу дезинформацията онлайн, първия по рода си Кодекс за добри практики от септември 2018 г. и План за действие срещу дезинформацията, приет през миналия декември. „Не е време за политическа теория, а за конкретни резултати. Решена съм да следя отблизо резултатите от прилагането на Кодекса за добри практики от страна на онлайн платформите с ежемесечния мониторинг, който въведохме. Освен това, тъй като проверителите на факти добавят стойност в днешната информационна екосистема и са в основата на нашите усилия, предвиждаме независима европейска мрежа на проверителите на факти. Тясното сътрудничество между тях, онлайн платформите и рекламната индустрия не само ще предостави на гражданите по-лесен достъп до достоверна информация, но и ще допринесе за идентифицирането на тези, които възпрепятстват провеждането на надежден и прозрачен публичен дебат чрез дезинформация“, наблегна комисарят. Мария Габриел изтъкна и необходимостта да се разширят знанията за механизмите, по които се създава и разпространява дезинформация. За тази цел Европейската комисия подкрепя качествената журналистика, защото човешкият фактор е решаващ за адаптирането на демократичния модел за цифровата ера. „Непрекъснатото развитие на цифрови умения и компетентности, медийният плурализъм и свобода, уменията на гражданите да слушат и четат критично са изключително важни за запазването на демокрацията“, обобщи българският еврокомисар по цифровата икономика и общество. Въпросът за дезинформацията онлайн ще бъде обект на общоевропейска конференция в Брюксел по инициатива на Мария Габриел на 29 януари, а през април ще се проведе първата Европейска седмица за медийна грамотност.", "date": "2019.01.24", "title": "Мария Габриел: Не е време за теории, а за конкретни резултати в борбата с дезинформацията онлайн"}
{"url": "https://www.24chasa.bg/novini/article/7261930", "text": "В края на 2018-а година депозитите на неправителствения сектор в българската банкова система са в размер на 77,659 млрд. лева (71,9% от прогнозния БВП), като годишното им увеличение е със 7,3% след растеж със 7,9% през ноември, показват данни на Българската народна банка (БНБ). Депозитите на нефинансовите предприятия през декември са в размер на 23,184 млрд. лева (21,5% от БВП), нараствайки на годишна база с 5,2% след тяхно повишение с 6,7% през предходния месец. В същото време депозитите на финансовите предприятия се увеличават с 16,9% на годишна база след ръст със 17,1% през ноември и достигат в края на 2018-а година 2,945 млрд. лева (2,7% от БВП). През декември депозитите на домакинствата и НТООД (Нетърговски организации, обслужващи домакинствата) са в размер на 51,530 млрд. лева (47,7% от БВП), като се повишават на годишна база със 7,7% след растеж с 8,0 на сто през ноември 2018-а година. Кредитите за неправителствения сектор в края на декември са в размер на 57,354 млрд. лева (53,1% от БВП) спрямо кредити за 57,617 млрд. лева през ноември (53,4% от БВП), като нарастват на годишна база с 8,4% (спрямо декември 2017 година). Според данните на БНБ кредитите за нефинансови предприятия се повишават в края на миналата година с 5,4% на годишна база след повишение с 5,5% през ноември и достигнат 32,686 млрд. лева (30,3% от БВП). Кредитите за домакинства и НТООД пък са в размер на 21,828 млрд. лева (20,2% от БВП), като спрямо декември 2017-а година те се увеличават с 11,2% след повишение с 10% през ноември 2018-а година. В края на отчетния месец жилищните кредити са за 10,530 млрд. лева и нарастват на годишна база с 11,4% (при годишно увеличение с 10,2% през ноември), докато потребителските кредити възлизат в края на декември на 9,118 млрд. лева и са с цели 17,7 на сто над нивата от декември 2017-а година след тяхно повишение с 16,0% месец по-рано. В края на миналия месец кредитите, предоставени на финансови предприятия, са в размер на 2,841 млрд. лева (2,6% от БВП), нараствайки на годишна база с 23,7% след тяхно повишение с цели 32,3% през ноември 2018-а. Нетните чуждестранни активи в края на декември се увеличават с 8,4% спрямо година по-рано, достигайки 56,068 млрд. лева. Чуждестранните активи се увеличават с 8,3% (след повишение с 8,6% през ноември 2018-а), достигайки 65,835 млрд. лева, докато чуждестранните пасиви са в размер на 9,768 млрд. лева, нараствайки на годишна база със 7,8 на сто (след повишение с 13,3% през ноември).", "date": "2019.01.24", "title": "БНБ отчита поредно повишаване на депозитите и на кредитите"}
{"url": "https://www.24chasa.bg/novini/article/7261951", "text": "Земята е получила важни за възникването и поддържането на живота вещества като азот и въглерод в резултат на гигантски сблъсък с друга планета, която е била с размерите на Марс, преди около 4,4 милиарда година, твърдят учени от университета „Райс“ в Хюстън, САЩ в статия, публикувана в Science Advances. Водещата хипотеза досега беше, че азотът и въглеродът, както и някои други елементи са дошли на Земята чрез метеорити, предава  . Изследователите от университета „Райс“ са направили множество компютърни симулации, в резултат на които са стигнали до извода, че преди 4,4 милиарда години Земята се е сблъскала с протопланетата Тея, при което е получила необходимите за възникването на живот вещества, а от отделилите се от двете планети парчета се е образувала Луната.", "date": "2019.01.24", "title": "Животът на Земята е възникнал след гигантски сблъсък с друга планета"}
{"url": "https://www.24chasa.bg/novini/article/7261971", "text": "Министър-председателят Бойко Борисов ще се срещне утре с министъра на здравеопазването Кирил Ананиев и проф. Валтер Клепетко, президент на Европейската асоциация за гръдна хирургия и белодробни трансплантации и ръководител на Клиниката по белодробна хирургия в университетска болница Виена /АКХ/. Това съобщиха от пресслужбата на Министерството на здравеопазването. Проф. Клепетко е на посещение в България по покана на министър Ананиев.", "date": "2019.01.24", "title": "Бойко Борисов ще се срещне с министър Кирил Ананиев и проф. Валтер Клепетко"}
{"url": "https://www.24chasa.bg/novini/article/7262130", "text": "Москва се надява да развива партньорството си с Анкара както по системите за противовъздушна отбрана, така и в други сфери, заяви Дмитрий Шугаев, директор на руската Федерална служба за военнотехническо сътрудничество, цитиран от ТАСС, съобщи БТА. Турция е наш нов партньор в тази високотехнологична област. Ако трябва да сме откровени, се надяваме, че ще продължим да развиваме отношенията си с Турция не само по отношение на системите за противовъздушна отбрана, каза Шугаев. Той посочи, че руските системи С-400 са една от основните марки и една от основните системи за противовъздушна отбрана в Русия. През ноември 2016 г. стана известно, че Турция и Русия водят преговори за купуване на системи С-400. Фактът за подписването на договор бе потвърден от Русия на 12 септември 2017 г., когато и турският президент Реджеп Тайип Ердоган съобщи, че по договора е внесен аванс.", "date": "2019.01.24", "title": "Москва: Искаме партньорство с Анкара по системите за противовъздушна отбрана"}
{"url": "https://www.24chasa.bg/novini/article/7262150", "text": "Все още през ГКПП Кулата-Промахон се преминава спокойно. Няма блокада на пункта от страна на гръцки протестиращи заради дебатите в парламента по ратификация на Преспанското споразумение за новото име на Република Македония. Гръцки фермери обявиха, че ще блокират \"символично\" границите с България и Македония като протест срещу Преспанското споразумение. Фермери от Северна Гърция се събират в района на Серес, но там има засилено полицейско присъствие. Блокиран е разклонът край града в посока на граничния пункт Кулата-Промахон и засега фермерите не могат да стигнат до границата с тракторите си. Очаква се да се придвижат с леки коли.", "date": "2019.01.24", "title": "Засега няма блокада от гръцки фермери на ГКПП Кулата (Видео)"}
{"url": "https://www.24chasa.bg/novini/article/7262159", "text": "Жител на Любимец бе осъден на 16 години затвор за убийството на съгражданин, извършено с особена жестокост, от състав на Хасковския окръжен съд. Стефан Николов /21 г./ ще изтърпява наказанието при първоначален строг режим, предаде БТА. На днешния процес Николов призна вината си и делото продължи по съкратената процедура. Така по закон присъдата бе намалена с една трета и осъденият ще изтърпи 10 години и осем месеца затвор. На 20 срещу 21 май 2017 г. той нападнал в дома му и умъртвил с удари с брадва Петко Марков /75 г./. Двамата се познавали, като младият мъж вършел дребни услуги срещу заплащане от пенсионера. Роднините на убития могат да предявят граждански искове за смъртта на родственика си.", "date": "2019.01.24", "title": "16 години затвор за мъж от Любимец, убил съгражданин"}
{"url": "https://www.24chasa.bg/novini/article/7262175", "text": "През последните години Евростат и българският Национален статистически институт все по-често публикуват данни, от които се вижда, че облеклата и обувките са сред стоките, чиито цени или не нарастват изобщо, или инфлацията при тях е нищожна. Например през 2018 г. средногодишната инфлация в България беше 3,7%, но групата на дрехите и обувките отчете 0% нарастване на цените. Общата инфлация се дължи най-вече на горивата и поскъпналите вследствие на тях транспорт и транспортни услуги. В страните от ЕС това е така от по-отдавна. Дрехите и обувките на средноевропейско равнище отбелязват нищожно поскъпване от около 2-3% за последните 10 години. За същото това десетилетие горивата, алкохолът, цигарите и други стоки са поскъпнали с повече от 60%. В същото време хората в ЕС видимо не ходят в дрипи, а продължават да се обличат елегантно. Модата също не е застинала на едно място и колекциите се обновяват всеки сезон, дори по-често. Т.е. причината за поддържане на ниски цени на тези стоки трябва да търсим другаде. Обяснението на този феномен е във възприетия през последните години в индустрията на облеклото за водещ бизнес модел т.нар. fast fashion. И големите търговци, и малките сменят колекциите вече толкова често, че често те се застъпват една с друга. Хората купуват много повече дрехи отпреди, което от своя страна намалява цените им. Времето между отделните колекции на един и същ дизайнер или модна къща е все по-кратко. Хората купуват все повече дрехи с нарастващи темпове, достигайки 6,4 млн. тона за година в целия ЕС. По-голямата част от закупените дрехи са нови, показва британско изследване, позовавайки се на данни за 2017 г. Средностатистическият човек си купува с 60% повече дрехи отколкото преди и ги използва приблизително наполовина по-малко отколкото преди 15 години, показва изследването. В момента времето на използване на едно облекло в ЕС варира между 3 и 4 години. В началото на проекта, довел до изследването - през 2015 г., между една четвърт и една втора от дрехите, които са купени в Европа, са се оказали на боклука след като са били използвани 3-4 години. Това представлява огромно количество дрехи, за производството на които са изхабени страшно много ресурси. Например, само за производството на памук, необходим за изработването на един мъжки тишърт и един чифт дънки, са необходими между 10 000 и 20 000 литра вода. 25% от всички употребявани инсектициди в света се използват от производителите на памук, т.е. милиони тонове вредни вещества, които рано или късно достигат до почвата и подпочвените води, могат да се спестят, ако дрехите се използват поне малко по-разумно. Да не говорим за използваната енергия в целия жизнен цикъл на една дреха. Производство на материята, ушиването, пренасянето, продажбата, прането, гладенето и т.нат. само в ЕС генерира 195 млн тона въглароден диоксид на година. Според изследването ако всички потребители в ЕС удължат времето на ползване на една дреха с 1 година средно, това ще намали емисиите от въглероден диоксид с 24%. Ще спести и съответното количество вода и други природни ресурси и ще предотврати замърсяването на околната среда с пестициди. А повторната употреба на една дреха може буквално да спаси планетата. Тъй като това, което за европееца е демоде или износено, за жител на бедна страна в другия край на света може да е истинско богатство и да се носи още години наред.", "date": "2019.01.24", "title": "Повторната употреба на текстил спасява планетата"}
{"url": "https://www.24chasa.bg/novini/article/7262176", "text": "От Европейската комисия разпространиха изявление на председателя Жан-Клод Юнкер по повод на Деня в памет на жертвите на Холокоста - 2019 г.: \"На 27 януари почитаме паметта на шестте милиона евреи - жени, мъже и деца - както и на всички останали жертви, убити по време на Холокоста. На този ден преди 74 години съюзническите сили освобождават концентрационния лагер \"Аушвиц-Биркенау\", където се натъкват на неописуемо ужасяващи гледки. Омразата към \"другия\", намерила израз в умъртвяването му.  В днешния ден на почит към жертвите на Холокоста съм дълбоко обезпокоен. Дори не бих си помислил, че ще доживея до времена, в които евреите ще изповядват със страх вярата си в Европа. Натъжава ме фактът, че близо 40 % от тях смятат да напуснат Европа. Холокостът продължава да се отрича в Европа. Всеки трети европеец заявява, че знае \"съвсем малко\" за Холокоста, а всеки двадесети никога не е чувал за него. Незнанието е опасно. Времето тече и спомените избледняват и затова повече от всякога наше морално задължение е да помним. Не можем да променим историята, но можем да направим необходимото, така че бъдещите поколения да не преживеят същия непоносим ужас отново. Няма да толерираме никакви форми на антисемитизъм, било то ежедневни офлайн и онлайн изказвания, подбуждащи омраза, или физически нападения. Европейската комисия работи заедно с всички държави членки за преодоляването на тази заплаха и за гарантирането на сигурността на еврейските общности в Европа. Изграждането на Европейския съюз започна от пепелта на Холокоста. Наш дълг към еврейската общност е да го помним и да се борим срещу антисемитизма. Това е задължително, ако искаме да защитим нашите общи европейски ценности\".", "date": "2019.01.24", "title": "Юнкер: Няма да толерираме никакви форми на антисемитизъм"}
{"url": "https://www.24chasa.bg/novini/article/7262169", "text": "Язовир \"Асеновец\", който е основният източник на питейна вода за Сливен, получи акт за собственост, съобщиха от областната администрация, цитирани от БТА. Областният управител на Сливен Чавдар Божурски е утвърдил акт за публична държавна собственост на съоръжението, което досега не е било актувано. Общата площ на водосбора възлиза на над 1 млн.кв.м., обемът на язовирната чаша е около 28 млн.куб.м. Данъчната оценка към момента на утвърждаване на акта е 8 632 825,2 лева. Изграждането започва през 1973 година, като първоначално е бил планиран за индустриално водоснабдяване на промишлената зона на града, но на по-късен етап предназначението му е променено и за питейни нужди.", "date": "2019.01.24", "title": "Язовир \"Асеновец\" край Сливен получи акт за собственост"}
{"url": "https://www.24chasa.bg/novini/article/7262214", "text": "Системата на ООН няма да бъде спасена с критикуване на онези, които не вярват в международното сътрудничество, а трябва да се обърне внимание и на хората, пострадали от глобализацията, призова днес генералният секретар на ООН Антониу Гутериш, цитиран от ДПА. \"Не е достатъчно само да заклеймяваме онези, които не са съгласни ( . . . ) и просто да ги смятаме за националисти и популисти\", подчерта Гутериш в изказване на Световния икономически форум в Давос, съобщи БТА. Проблемът има по-дълбоки измерения, освен политическите лидери, които издигат националните интереси над международните решения, каза той, без да назове конкретно правителство в Северна Америка или Европа. \"Смятам, че трябва да разберем тревогите на хората и да осъзнаем дълбоките причини за това големи групи от населението в различни части на света сега да не са съгласни с нас\", подчерта Гутериш. Политическият елит и международните институции изоставиха хората в световните \"ръждиви пояси\", където индустрията стана жертва на глобализацията и технологичните промени, изтъкна генералният секретар на ООН. \"Трябва да покажем на тези хора, че ни е грижа за тях\", призова той. ООН трябва да мобилизира подкрепа от гражданското общество, за да се справи с климатичните промени и въпроса за човешките права, отбеляза Гутериш. Той отчете, че \"възможностите на правителствата да влияят на обществата и да решават проблеми сега са много по-ограничена от преди\". Ефективното международно сътрудничество е от съществено значение за глобалния мир в момент, когато светът преминава от система, доминирана от САЩ, към друга, доминирана също от Русия и Китай, посочи Гутериш. Той припомни положението в Европа преди Първата световна война, когато на континента е имало няколко сили, но е липсвал механизъм за сътрудничество между тях.", "date": "2019.01.24", "title": "Гутериш предупреди в Давос: Не пренебрегвайте националистите"}
{"url": "https://www.24chasa.bg/novini/article/7262171", "text": "Учебните занятия се прекратяват в Началното училище \"Иван Вазов\" и в Средното училище \"Никола Войводов\" във Враца от 25 до 29 януари заради висока заболеваемост на учениците от грип и остри респираторни заболявания, съобщиха от общинския пресцентър. Решението за спиране на занятията в двете училища е взето по предписание на Регионалната здравна инспекция и след разпореждане на Регионалното управление на образованието, се уточнява в съобщението. Поради висок процент на заболеваемост на 25 януари /петък/ няма да работят детските градини \"Детски свят\" и \"Звездица\", както и филиалите в кв. Бистрец и селата Баница, Три кладенци, Девене, Върбица, Чирен, Голямо Пещене, включително и филиалът на детската градина \"Радост\" - \"Люляк\", допълват от общинската администрация. Община Враца очаква да бъде взето решение за прекратяване на учебните занятия в още пет учебни и пет детски заведения. Решението ще бъде взето от Регионалната здравна инспекция след получаване на допълнителна информация от директорите на заведенията за посещаемостта и заболеваемостта на децата и учениците, уточняват от общината. Ежедневно се извършват противоепидемични мерки във всяка детска ясла, градина, както и в училищата в общината, се посочва в съобщението. За да не се допуска разпространяването на заразата от грип и остри респираторни заболявания, общинското ръководство призова родителите на деца с влошено здравословно състояние да не ги изпращат в детските и учебните заведения. Община Враца напомня на гражданите, че решение за обявяване на грипна епидемия може да бъде взето от Регионалната здравна инспекция. Досега инспекцията не разполага с данни за обявяване на епидемична обстановка.", "date": "2019.01.24", "title": "Прекратяват се занятията в две училища във Враца заради висока заболеваемост от грип"}
{"url": "https://www.24chasa.bg/novini/article/7262242", "text": "69-годишен е заподозрян в противозаконно причиняване на смърт на гръбначно животно. Престъплението е извършено вчера около 18.40 часа в Силистра. Според първоначалните данни, мъжът хвърлил бездомно куче от стълбищна тераса между 7-ия и 8-ия етаж на жилищен блок, причинявайки смъртта на животното, което често било приютявано в общите части от живеещи в блока. След подаден сигнал на адреса незабавно била изпратена дежурна оперативна група, която е извършила оглед. Образувано е досъдебно производство. По информация на очевидци, заподозреният е признал за деянието си пред полицаите, пристигнали на мястото на инцидента. Стоял и наблюдавал безучастно. Трагедията се раздиграва пред един от блоковете по улица „Димитър Енчев“, в квартал „Триъгълниците“. Жителите на блока помагали и хранели бездомното куче, а в студените дни и го приютявали в коридори на входовете. Вчера кучето тръгнало след възрастния силистренец, когото явно познавало и му се доверявало. След като стигнали до осмия етаж той го хванал и без известна причина го хвърлил от етажа. Кучето паднало пред блока пред очите на изумените съседи. В социалните мрежи вече се появиха съвети към тях да сигнализират прокуратурата за действията на комшията си. Коментарите в социалните мрежи са стотици. Отзвук има и сред организациите за защита на животните и от Европа.", "date": "2019.01.24", "title": "Силистренец изхвърли от 8-ия етаж бездомно куче (Снимки 18+)"}
{"url": "https://www.24chasa.bg/novini/article/7262247", "text": "Сгради с религиозно значение влизат в портфейла на тазгодишната Програма за развитие на селските райони - стана ясно на презентация в Добрич на Областния информацаионен център за възможностите за финансиране по оперативните програми за тази година. Подмярката е 7. 6- „Проучвания и инвестиции, свързани с поддържане, възстановяване и подбряване на килтурно-историческото наследство”. Предвижда се да стартира през юни т.г. Бюджетът й е 12 112 401 евро. Максималният размер на финансиране на проектите е 400 000 евро, като безвъзмездната финансова помощ е в рамките на 75-100 процента. „Досега не е проявян интерес към такава мярка от представители на църквата в Добричка област, имало е известен интерес от инициативни комитети за ремонт на църкви и др. религиозни сгради, но толкова” – каза управителят на центъра Геновева Друмева. „Като община ние даваме радовно средства за ремонти и строителство на нови църкви – последни примери са село Смолница и село Царевец. Годишно в бюджета заделяме около 40-50 000 лв.. Досега никой от църковната общност не ни е занимавал с проекти” – каза зам.-кметът на община Добричка Дико Иванов.", "date": "2019.01.24", "title": "Дават евросредства за ремонт на църкви, няма интерес в Добричко"}
{"url": "https://www.24chasa.bg/novini/article/7262248", "text": "Защитата на личните данни ще продължи да бъде голям проблем пред технологичните компании. Те, обаче, трябва да говорят по тези проблеми открито и да ги предвиждат. Това заяви съоснователят на Microsoft Бил Гейтс в интервю, излъчено по  Гейтс обясни, че най-важното нещо, което една технологична компания трябва направи още със старта си, е да спечели доверието на потребителите. „Важно е, за да получиш разрешения от потребителите. Защитата на личните данни... не може просто да кажеш на хората: „Хей, купете си защита“. Трябва да им кажете: „Ето я услугата, с която ще ви помогна да си организирате по-добре нещата, да разберете кое съобщение е важно и кое - не. Но в същото време, въпреки че моделирам и наблюдавам поведението и активностите ви, няма да споделям информация за тях с други компании“, заяви той. Гейтс обсъди още финансирането на глобалните здравни инициативи, кога може да очакваме първите ваксини срещу малария и СПИН и бъдещето на работния процес на фона на загубата на работни места за сметка на технологиите.", "date": "2019.01.24", "title": "Гейтс: Защитата на личните данни ще бъде голям проблем за технологичните компании"}
{"url": "https://www.24chasa.bg/novini/article/7262256", "text": "Дете загина и единадесет души бяха ранени днес при торнадо в средиземноморския турски окръг Анталия. Един човек се смята за изчезнал, съобщи валията на Анталия Мюнир Каралоглу, цитиран от турската телевизия НТВ. Торнадото се разрази този следобед в окръг Анталия след силен дъжд и ураганен вятър, достигащ скорост над 100 км/ч. Силно засегнати от стихията са градовете Кумлуджа, Финике, Кемер, Каш, Коркутели, както и град Анталия, предаде БТА. 13-годишно дете загина и единадесет души бяха ранени при природното бедствие. Състоянието на двама от ранените е критично. 20-годишен студент е изчезнал, съобщи валията на Анталия. Торнадото е причинило огромни материални щети в град Кумлуджа - изпочупени са прозорци на жилищни сгради, офиси и автомобили, отнесен е покривът на спортна зала. Заради торнадото е затворен за движение пътят Анталия - Кумлуджа. Материални щети са били нанесени в редица други градове в окръга. Затворени за движение бяха редица пътища, изкоренени са много дървета. Отнесен е покривът на детска ясла в квартал Коняалтъ в Анталия. Очаква се валежите и ураганните ветрове в окръга да продължат до 22 ч. вечерта, информира телевизия НТВ.", "date": "2019.01.24", "title": "Дете загина и 11 бяха ранени при торнадо\nв Анталия (Обновена)"}
{"url": "https://www.24chasa.bg/novini/article/7262373", "text": "Министър-председателят Бойко Борисов проведе телефонен разговор с руския президент Владимир Путин. Двамата обсъдиха двустранното сътрудничество, както и в енергийната сфера. Това съобщиха от правителствената пресслужба. Премиерът Борисов и президентът Путин подчертаха, че в последните години партньорството между България и Русия се активизира. Те изразиха желание за по-нататъшно задълбочаване на доброто сътрудничество в редица сфери.", "date": "2019.01.24", "title": "Борисов говори по телефона с Путин, обсъдиха енергийната сфера"}
{"url": "https://www.24chasa.bg/novini/article/7262382", "text": "В послание към вярващите по повод предстоящия през юни Световен ден на социалните комуникации папа Франциск предупреди, че в интернет има опасност от дезинформация и съзнателно и целенасочено изкривяване на фактите, предаде Франс прес. Интернет \"е източник на познания и на отношения, които някога бяха немислими\", признава Светият отец. В същото време той припомня, че \"много експерти подчертават и рисковете, които заплашват проучванията и споделянето на достоверна информация в глобален мащаб\". Мрежата е необикновена възможност за достъп до знания, но се оказва и едно от местата, които са най-силно изложени на дезинформация и съзнателно изкривяване на фактите, подчертава папата, предаде БТА. Социалните медии помагат, от една страна, хората да се свързват, да се откриват и да си помагат взаимно. От друга страна обаче, те позволяват манипулация на личните данни, целяща икономически или политически изгоди, без да се държи сметка за дължимото на личността уважение, обобщава папата. Той изразява съжаление, че един на всеки четирима от най-младите е замесен в случаи на кибертормоз. В мрежата \"твърде често идентичността е базирана на противопоставянето на другия, на чуждото за групата\", което води до разделение и проява на предразсъдъци и подозрения, и подхранват групи, които изключват различията, заявява папата. Той предупреждава и за опасността интернет да доведе до засилване на самоизолацията и напомни за опасния според него феномен на \"социалните отшелници\".", "date": "2019.01.24", "title": "Папа Франциск: Интернет е източник на познания, но и на дезинформация"}
{"url": "https://www.24chasa.bg/novini/article/7262376", "text": "Конфедерацията на работодателите и индустриалците в България (КРИБ) и Асоциацията на индустриалния капитал в България (АИКБ) изпратиха до медиите декларация, в която се казва: Конфедерацията на работодателите и индустриалците в България и Асоциацията на индустриалния капитал в България недвусмислено заявяват своята позиция в подкрепа на внесения законопроект за изменение на Закона за административното регулира на икономическите дейности, свързани с нефт и продукти от нефтен произход, внесен в Народното събрание от Министерския съвет на 10 януари 2019 г. Законопроектът предвижда отлагане на действието на ЗАРИДСНПНП, за да се осигури време за задълбочено обществено обсъждане за постигането на балансирани решения в интерес на всички икономически субекти, засегнати от тази регламентация. Към настоящия момент не е постигнато съгласие и такива решения не са налице. Отлагането на влизането в сила на Закона ще даде възможност на всички засегнати да се включат в преработката на иначе този куц закон, така че той да се превърне в мощно оръжие срещу тези, които не спазват правилата. Това може да стане и по-бързо от предвиденото, ако се работи конструктивно и интензивно. Само така ще можем да насърчим светлия сектор в търговията, преработката, вноса и износа на петролни продукти и същевременно ефективно и болезнено да накажем нарушителите. Бихме искали да информираме обществеността, че докладът на Комисията за наблюдение на приходните агенции и борбата със сивата икономика и контрабанда към НС, който беше представен по време на пленарната сесия на 23 януари 2019 г,. е некоректен и не отразява случилото се по време на заседанието. Констатацията, че Българската минно-геоложка камара /БМГК/ не подкрепя законопроекта на МС, е манипулативна. Основанието ни да твърдим, че е налице въвеждане в заблуждение от страна на Комисията, е депозираното в Народното събрание писмо-опровержение на БМГК. Въпреки че възражението на БМГК е предоставено на вниманието на председателя на Народното събрание, както и на председателя на водещата комисия, то не беше предоставено на народните представители по време на обсъждането на законопроекта в пленарната зала. Позицията на двете работодателски организации е в защита на справедливите и обосновани искания на членовете им, които съвпадат и с интересите на потребителите, като те биха подкрепили и протестни действия от страна на Националното сдружение на търговците и превозвачите на горива, както и на всички други засегнати страни чието мнение не е отчетено в процеса на съгласуване, ако такива бъдат предприети.", "date": "2019.01.24", "title": "КРИБ и АИКБ: Подкрепяме отлагането на закона за горивата"}
{"url": "https://www.24chasa.bg/novini/article/7262387", "text": "„За ГЕРБ всеки избор е важен. Винаги сме полагали максимални усилия и за това говори фактът, че вече имаме над 10 победи. И сега структурите ни са в кондиция”. Така депутатът от управляващата партия Десислава Атанасова коментира пред   подготовката на формацията за предстоящите евроизбори. Народният представител изрази надежда, че преди вота „ще си говорим за послания и политики, а не за скандали”. „Като че ли българите малко неглижират участието си в евроизбори. Надявам се, че сега, когато става ясно, че Европа е във всеки български дом, хората ще бъдат доста по-заинтересовани”, каза още Атанасова. „Проблемите в малката коалиция не касаят управлението и управленската програма. Тя се изпълнява изцяло”, каза още депутатът от ГЕРБ. И допълни, че закупуването на нови самолети за армията ни не е част от въпросната програма. Не се обмисляло и въвеждане на нови налози, включително данък „лукс”, какъвто предлага ВМРО. Депутатът от ГЕРБ разкритикува президента Румен Радев за това, че упражнява само някои от правата си – като това да налага вето. От близо година обаче не бил свиквал Консултативен съвет по национална сигурност. „В президентската институция като че ли г-жа Йотова има много по-голяма институционална тежест”, коментира още Атанасова.", "date": "2019.01.24", "title": "Десислава Атанасова: За ГЕРБ всеки вот е важен и структурите ни са в кондиция"}
{"url": "https://www.24chasa.bg/novini/article/7262392", "text": "За Ирландия предстоящото излизане на Великобритания от Европейския съюз не е само въпрос на търговия, а екзистенциален въпрос за най-близкия й съсед, каза днес ирландският премиер Лио Варадкар, цитиран от Ройтерс. \"Често пъти, когато говоря за Брекзит извън Ирландия, хората говорят за това, все едно е търговска сделка, все едно става дума за търговия и работни места, за икономика и миграция\", каза Варадкар в интервю, което даде за агенцията на Световния икономически форум в Давос, предава БТА. \"Всички тези неща са важни, но за Ирландия е различно. От 20 години в Ирландия имаме мир, повишено сътрудничество Изток-Запад и основа за всичко това беше Европейският съюз. Затова за нас това е много различен въпрос. За нас това е на друго ниво\", изтъкна Варадкар.", "date": "2019.01.24", "title": "Варадкар: Забравете търговията, за Ирландия Брекзит е въпрос на съществуване"}
{"url": "https://www.24chasa.bg/novini/article/7262397", "text": "Модул за действие при зимни условия от състава на 101-ви Алпийски полк – Смолян се включи днес в разчистването на пътища в област Смолян, съобщиха от пресцентъра на военното министерство. Формированието действа на основание на отправено искане от областната управа на Смолян и по заповед на министъра на отбраната Красимир Каракачанов. От 14,30 часа военнослужещите със специализирана техника - роторен снегорин, разчистват проходите Пампорово и Превала от обилния сняг, който затруднява движението в района. Действията на модулното формирование ще продължат и утре.", "date": "2019.01.24", "title": "Военни се включиха в разчистването на проходите Пампорово и Превала"}
{"url": "https://www.24chasa.bg/novini/article/7262443", "text": "Земетресение с магнитуд 5,1 бе регистрирано днес в Средиземно море, съобщи турската телевизия НТВ, като се позовава на турската Дирекция за управление при бедствия и извънредни ситуации (АФАД). Земетресението е регистрирано в 17,30 ч. местно време (16,30 ч.) на дълбочина 22 километра южно от гръцкия о-в Родос, предаде БТА. Засега няма информация за ранени хора и разрушения. Земетресението е било усетено в много турски окръзи, информира телевизия СиЕнЕн-Тюрк.", "date": "2019.01.24", "title": "Земетресение с магнитуд 5,1 в Средиземно море"}
{"url": "https://www.24chasa.bg/novini/article/7262447", "text": "По разпореждане на премиера Бойко Борисов началникът на Дирекцията за национален строителен контрол Иван Несторов ще направи спешна проверка по Южното Черноморие утре, съобщиха от пресцентъра на регионалното министерство. Заедно с експерти от РДНСК Бургас и на Службата по геодезия, картография и кадастър – Бургас, той ще провери сигнали за дейностите, които се изпълняват на къмпинг „Градина“, в района на къмпинг „Арапя“ и плаж „Алепу“. При констатиране на нарушения, дейностите ще бъдат спрени със заповед на ДНСК.", "date": "2019.01.24", "title": "Шефът на строителния контрол на проверка по морето заради багерите"}
