{"url": "https://www.24chasa.bg/novini/article/7648369", "text": "Руският заместник-министър на външните работи Александър Грушко каза днес, че Москва е близо до завършване на подготовка за реципрочен отговор след американско ракетно изпитание миналия месец, предаде Ройтерс, като се позова на РИА Новости. Пентагонът заяви миналия месец, че е изпробвал крилата ракета, която е поразила целта си след полет от над 500 километра. Това беше първото подобно изпитание след края на Договора за ликвидиране на ракетите със среден и малък обсег. Грушко каза, че Русия е чула заявлението на НАТО, че алиансът не планира да разполага ядрени ракети, посочва ТАСС. \"Днес НАТО заявява, че няма планове за разполагане на ракети със среден обсег с ядрен заряд. Ние възприехме този сигнал\", каза той. По думите му всякакво разполагане на американски ракети със среден обсег на територии в непосредствена близост до Русия ще има стратегическо значение. Според него въпросът засяга и европейската сигурност.", "date": "2019.09.10", "title": "Русия е почти готова за реципрочен отговор след ракетно изпитание на САЩ"}
{"url": "https://www.24chasa.bg/novini/article/7648171", "text": "В България имунизационният обхват с грипни ваксини е твърде нисък, като за периода 2013-2017 г. средният обхват в страната е едва 2,4 на 100 души (2,17 - 2,61 на сто), информират от пресцентъра на Министерството на здравеопазването, като обръщат внимание, че изчисленията са на базата извършени продажби, а не на реално приложени дози. Поради изключително ниския обхват с ваксината Министерство на здравеопазването е разработило Национална програма за подобряване на ваксинопрофилактиката на сезонния грип 2019-2022 г., предаде БТА.  Целева група на Националната програма са най-уязвимите - а именно лицата, навършили 65 г. Имунизацията срещу сезонен грип е особено важна за хората в напреднала възраст, при които тежкото протичане и усложнения намаляват до 60 процента, а смъртните случаи - с 80 на сто. Целта за първата година от влизане в действие на Програмата е да се постигне 10 на сто имунизационен обхват, който да се повишава плавно всяка следваща година от действието на Програмата, като през 2022 г. той трябва да бъде 25 процента. При имунизационен обхват през 2017 г. от 2,4 на сто за всички рискови групи, Министерството на здравеопазването смята, че притесненията за недостиг на ваксини против грип през 2019 г. са неоснователни. Принципът, по който ще се поставят ваксини, ще бъде заложен в Указание за реда за предписване, отпускане, отчитане и заплащане на ваксините срещу сезонен грип, осигурявани по Националната програма, изготвено от МЗ и НЗОК. След влизането му в сила личните лекари ще могат да заявяват количества ваксини за лица от пациентската си листа, отговарящи на критериите. Съгласно проекта на Указанието срокът за извършване на имунизациите обхваща периода от 1 октомври до 31 декември т. г. Всяка ваксина се поставя след преценка на здравословното състояние на лицето и липсата на противопоказания. Общопрактикуващият лекар е този, който познава пациентите си и и техните придружаващи заболявания. Той е и изпълнителят на Националната програма и има професионалната компетентност да препоръча имунизация с противогрипнаваксина. МЗ ще извършва както периодични оценки и анализ на изпълнението на имунизациите при лицата от целевата група, така и годишни отчети за дейностите по програмата. При констатирана необходимост ще се търсят възможности за разширяване обхвата на програмата. От здравното министерство припомнят, че имунизацията срещу грип е включена като препоръчителна съгласно Наредбата за имунизациите в Република България. Препоръчва се всяка година на всички, навършили 65 години, както и на възрастни и деца над 6-месечна възраст, страдащи от някои хронични заболявания, живеещи в организирани колективи (специализирани институции за предоставяне на социални услуги, военни поделения, общежития и др.), хора с повишен риск от заразяване във връзка с професията им (транспортни работници, служители в армията и полицията, медицински персонал и др.) или които могат да заразят високорискови пациенти.", "date": "2019.09.10", "title": "МЗ: Притесненията за недостиг на ваксини против грип през 2019 г. са неоснователни"}
{"url": "https://www.24chasa.bg/novini/article/7648178", "text": "Сигнал за преврат ще бъде внесен утре в прокуратурата, но доказателствата от него бяха разпратени до медиите още днес. Сигналът е подаден от Йордан Йорданов Бонев, син на Венцислав Ангелов - Чикагото. В писмото, получено и във \"24 часа\", се твърди, че е имало сценарий премиерът Бойко Борисов да бъде свален от власт и да се провали номинацията на Иван Гешев за главен прокурор. Според изложените чатове се твърди, че този план е финансиран от бизнесмена Иво Прокопиев и банкера в изгнание Цветан Василев, а основни участници в престъпната организация са Десислава Иванчева, Сдружение \"Боец\", \"БиволЪ\" и други. Йордан Бонев разказва как неволно е станал част от организирана престъпна група, имаща за цел насилствено, чрез радикални действия да свали властта. \"Всички материали, които прилагам към настоящия сигнал (чатове, звукозаписи и видеозаписи), водят до основателни съмнения, че финансов център на тази организирана група са издирваният от Интерпол банкер Цветан Василев и обвиняемият за пране на пари олигарх Иво Пропокиев, а организационен център – подсъдимата Десислава Иванчева, излезлият съвсем наскоро от затвора Венцислав Ангелов – Чикагото (родният ми баща), т. нар. \"гражданско движение\" \"БОЕЦ” , \"разследващата” медия \"Бивол\" и „Да, България”. \", пише той. Първите разпечатки на чатове, които прилага той, са от разговор между Десислава Иванчева и Венцислав Ангелов-Чикагото. В комуникацията между двамата се споменават имената на банкера Цветан Василев, бизнесмена Иво Прокопиев, като организатори на протестите срещу кандидатурата на Иван Гешев за главен прокурор, които на по-късен етап трябва да прераснат в протести срещу правителството на Бойко Борисов. Според информация от писмото на Бонев и показаните чатове, зад финасирането на тези действия стоят Василев и Прокопиев. Иванчева признава, че част от организацията е и лидерът на „Да, България” Христо Иванов, както и Георги Георгиев от БОЕЦ . ", "date": "2019.09.10", "title": "Сигнал за подготвен преврат разпратен до медиите"}
{"url": "https://www.24chasa.bg/novini/article/7648184", "text": "Аржентинец от село Вия Ана публикува видео с новородено теленце, чиято муцунка прилича на човешко лице, съобщи в. \"Мирър\". Устата и носът на теленцето са били малки, а черепът - силно деформиран. То не е можело да държи главата си и е умряло след няколко часа.  Генетикът Николас Манаго обясни, че деформацията несъмнено се дължи на спонтанна мутация, предизвикана от физически, химически или биологични агенти. В началото на годината в Индия се роди теленце с две глави, четири очи и две усти. ", "date": "2019.09.10", "title": "Теленце с човешко лице се роди в Аржентина, вижте го (Видео)"}
{"url": "https://www.24chasa.bg/novini/article/7648221", "text": "Срещу “Брикел” има добре режисирана и зрелищна акция, заяви изпълнителният директор на компанията Яни Павлов - Считаме, че попаднахме в предизборната кампания на една политическа група. Чрез нас някой реши да показва мускули и да размаха пръст на друга политическа група. Мога да кажа, че “Брикел” е едно от най-проверяваните предприятия в страната, собено през последните две години. От ИАОС многократно са извършвали проверки в нашата централа. През август бяха направени последните измервания. Нито веднъж не са констатирани превишения на допустимите стойности. Не разбираме как изведнъж РИОСВ – Стара Загора, реши да ни наложи подобно крайно наказание заради използване на биомаса. - Да, но всяко наше действие винаги се докладва, както на РИОСВ – Стара Загора, така и на МОСВ. Контролът е изключително строг и не можем да си позволим да правим нарушения. През цялото време всички компетентни институции са били информирани за всичко, което се случва. - Струва ни се, че това бе една добре режисирана и зрелищна акция. Разбира се, че можеше да не се стига дотук. За такъв тип нарушение би следвало да бъдат предприети мерки от типа административна глоба например. На дружеството можеше да бъде направено предписание да бъде прекратена въпросната дейност. Подобен тип крайна мярка може да бъде наложена единствено при неспазване на предписание от страна на оператора, а в случая такова липсва. - За нас е непонятно поради каква причина в обществото се опитва да се насади мнението, че внасянето и преработването на неопасни отпадъци е проблем. Тази практика се прилага успешно в редица страни от ЕС. И държа да подчертая, че не се използва специална част от отпадъците, която се преработва и става подходяща за оползотворяване в съоръжения като нашите. Вместо този отпадък да седи и гние на сметищата или да се запали в депото, ние го оползотворяваме. - Възнамерявахме да заменим част от въглищата с биомаса и модифицирано твърдо гориво т.нар. РДФ. Получихме разрешение за експериментално съвместно изгаряне на въглища с РДФ. Имаме съгласуван план с РИОСВ-Стара Загора, за него. Тук искам да напомня, че експериментът е преустановен на 21 август по инициатива на дружеството, за което са уведомени всички институции. - Само през последните месеци осъществихме доста ремонти. Тампонирахме сгуроотвала и изграждаме зелен пояс около него чрез широколистни, студоустойчиви дръвчета. Залесяването е съобразено с посоката на ветровете в района и цели предотвратяване на замърсяването на Гълъбово с прахови емисии и подобряване качеството на атмосферния въздух. - Както досега ще изпълняваме разпорежданията на компетентните институции и ще спазваме закона.", "date": "2019.09.10", "title": "Яни Павлов: Срещу “Брикел” има добре режисирана и зрелищна акция"}
{"url": "https://www.24chasa.bg/novini/article/7648175", "text": "30-ина младежи с черни фланелки и татуировки, скрили лицата си зад тъмни очила, се появиха на протеста срещу номинирането на Иван Гешев за главен прокурор, организиран от инициативата \"Правосъдие за всеки\". Някои от тях предизвикателно си свалиха тениските пред медиите, макар че запазиха мълчание и не казват откъде са. Протестът започна с речи на Велислав Величков  и адвокат Емил Георгиев от \"Правосъдие за всеки\". Поддръжници на организацията БОЕЦ, за чийто лидер Георги Георгиев се смята, че е финансиран от банкера Цветан Василев, който се укрива в Белград, отново издигат кандидатурата на скандалния следовател Бойко Атанасов за главен прокурор. На протеста обичайно са бившият правосъден министър Христо Иванов, Николай Колев-Босия, Антоанета Цанева, Георги Георгиев от БОЕЦ. Ново лице е ген. Атанас Атанасов от ДСБ , който досега не е участвал протестите. Движението на градския транспорт пред Съдебната палата е блокиран. Има десетки полицаи които се грижат за реда. Идеята на инициативата е номинации за главен прокурор да могат да правят по-широк кръг от хора, а не само членове на прокурорската колегия на ВСС и правосъдния министър. По закон това е невъзможно в момента. Съдията Методи Лалов, който не бе освободен от ВСС, защото не се е поизнесъл за мярка за неотклонение въпреки подадената оставка и срещу когото са водени 2 дисциплинарни производства, дебютира на протеста като оратор. Досега Лалов само участваше в подобни прояви, но не бе говорил пред хората. Той вече обяви намеренията си да влезе в политиката. а на протестиращите разясни, че трябва да поискат главен прокурор, който да реформира прокуратурата. Лалов все още е съдия и етичните правила на магистратите не му позволяват да участва в политически прояви.", "date": "2019.09.10", "title": "Яки момчета в черно се появиха на протеста срещу Гешев"}
{"url": "https://www.24chasa.bg/novini/article/7648242", "text": "Президентът Румен Радев ще се срещне с министъра на външните работи на Гърция Николаос Дендиас утре от 17.00 часа, съобщиха от прессекретариата на държавния глава.                                                                                                                                                                                                                                                                                                                                ", "date": "2019.09.10", "title": "Президентът Радев ще се срещне с министъра на външните работи на Гърция"}
{"url": "https://www.24chasa.bg/novini/article/7648279", "text": "Най-малко 31 души загинаха и над 100 бяха ранени при блъсканица по време на религиозния ритуал Ашура в свещения за шиитите иракски град Кербала днес, съобщиха световните агенции, като се позовават на иракски служители по сигурността. Според Асошиейтед прес трагедията се разиграла към края на религиозните процесии за Ашура, когато срутване на пешеходен мост предизвикало паника и блъсканица, предаде БТА.  Десетки хиляди хора се стичат в свещения град за Ашурата - един от най-светите дни за шиитския клон на исляма. Ашура е десетият ден от лунния месец Мухарам, когато според ислямската легенда внукът на пророка Мохамед - имам Хусейн, е бил убит в сражение през 680 г. от мюсюлмански съперници.", "date": "2019.09.10", "title": "31 души жертви и над 100 са ранени при блъсканица по време на ритуал в Кербала"}
{"url": "https://www.24chasa.bg/novini/article/7648253", "text": "Лидерът на БОЕЦ Георги Георгиев се закани в четвъртък той и негови поддръжници безсрочно да блокират Съдебната палата в София докато кабинетът не подаде оставка и не бъде оттеглена номинацията на Иван Гешев за главен прокурор. За видинчанина Георгиев се смята, че е финансиран от Цветан Василев, подсъдим у нас по делото \"КТБ\", който се укрива в Белград. Идеята на лидера на БОЕЦ е  следващият главен прокурор да бъде Бойко Атанасов. Идеята му да блокира Съдебната палата бе посрещната от множеството с викове \"Оставка\". Самият Атанасов също говори на протеста, но неговото изказване бе доста по-вяло и бе силно аплодирано най-вече от пиара на бившата кметица Десислава Иванчева Петър Кърджилов. Иванчева впоследствие също се появи на протеста. Атанасов се обяви против споразуменията на прокуратурата с подсъдими, но протестиращите не разбраха идеята му и я подминаха без шумни възгласи. Аплодираха го едва, когато извиси глас с призива \"Не на страха\". След края на протеста пред Съдебната палата множеството ще се отправи по булевард \"Витоша\" към парламента.", "date": "2019.09.10", "title": "Лидерът на БОЕЦ плаши с безсрочно блокиране на Съдебната палата до оставка на правителството"}
{"url": "https://www.24chasa.bg/novini/article/7648288", "text": "Радвам се, че моето посещение съвпада с избора на ресор на еврокомисар, много важен ресор и много голям, и това е отношение към България и г-жа Габриел, персонално.Така председателят на Народното събрание Цвета Караянчева коментира пред журналисти ресора на българския еврокомисар в новата Еврокомисия - \"Иновации и образование\". По думите й, това е мегаресор с изключително голям бюджет, досега тези генерални дирекции са били разделени, разясни тя. По думите й, бъдещето са иновациите, образованието, младите хора. Караянчева пожела успех на Мария Габриел, предаде БТА.  Председателят на НС се срещна с председателя на Европейския парламент Давид Сасоли. Караянчева е в ЕП , за да открие експозицията\"140 години български парламент\". С музикален поздрав ще се включат и солисти на пловдивската опера.", "date": "2019.09.10", "title": "Караянчева: Ресорът на Мария Габриел\nе много голям и това е отношение към България"}
{"url": "https://www.24chasa.bg/novini/article/7648310", "text": "Съветникът на Белия дом по националната сигурност Джон Болтън подаде оставка днес по искане на президента на САЩ Доналд Тръмп, предаде Ройтерс, цитирана от БТА. Самият Тръмп каза, че е поискал оставката на съветника си поради многобройни разногласия. \"Информирах Джон Болтън снощи, че Белият дом вече не се нуждае от неговите услуги. Не бях съгласен с много от неговите предложения, също така (несъгласни с него) бяха и други хора в администрацията\", писа Тръмп в Туитър. Президентът добави, че ще номинира заместник на Болтън следващата седмица.", "date": "2019.09.10", "title": "Тръмп поиска и получи оставката на съветника си по националната сигурност Болтън"}
{"url": "https://www.24chasa.bg/novini/article/7648317", "text": "Имаме амбиции да увеличим тройно бюджета на програма \"Еразъм\" за следващия програмен период, заяви еврокомисар Мария Габриел пред български медии в Брюксел, цитирана от БТА. Страната ни получава \"Иновации и младеж\" като ресор в новата Еврокомисия. В момента, по думите на Габриел, програмата \"Еразъм\" е почти 15 млрд. евро, като идеята е бюджетът й през следващия програмен период да нарасне до около 45 млрд евро. Габриел подчерта, че лично председателят на ЕК Урсула фон дер Лайен се е ангажирала пред ЕП за това. Еврокомисарят уточни, че в новия си ресор ще отговаря за новата инициатива за европейските университети. Посланието е много силно, нашият шанс е това - нови технологии, образование, за да може икономиката ни да бъде конкурентоспособна, а талантите ни да остават и да работят за Европа, убедена е Габриел. Тя приема новите си отговорности едновременно като признание за свършеното и като шанс за надграждане на цифровизацията. Мария Габриел подчерта, че ще обърне специално внимание на учителите, на програмата за повече обмен на млади учени. Да предлагаме европейски решения на днешните предизвикателства, европейски продукти и услуги, а за образованието - да задържим талантите си тук в Европа, ще работи българският еврокомисар. Беше важно в новия ресор да бъдат голяма част от нещата, които сме успели да свършим в сектор \"Цифровизация\", посочи още Габриел и напомни, че суперкомпютрите, дигиталните хъбове, киберсигурността - всичко се финансира от програма \"Хоризонт 2020\". Нейният наследник ще бъде \"Хоризонт Европа\" и тя ще бъде под мое ръководство, разясни тя. Програмата трябва да стартира от януари 2021г. Искам Централна и Източна Европа да имат достойно място в нея, заяви еврокомисарят. Тя допълни, че ще отговаря изцяло за финансирането и новия начин, по който ще функционира програмата, чийто бюджет е 100 млрд. евро - третото по големина перо в европейския бюджет след земеделие и кохезионна политика. Габриел ще има изцяло ангажимент и за новия план за действие за цифрова грамотност. За мен е много важно две генерални дирекции, които до момента не са работили заедно, да формираме един екип, заяви Габриел, представяйки виждането си за функционирането на новия мегаресор. Ако Европа иска да се върне на цифровата карта, да бъде лидер, това минава през образование и иновации, категорична е българският еврокомисар. Затова, по думите й, стремежът е да предлагаме европейски решения на днешните предизвикателства, европейски продукти и услуги, а за образованието - да задържим талантите си тук в Европа. За мен е важно, и в рамките на компетенциите, които имам, е пределно ясно - инвестициите са инвестиции в новите технологии, защото те правят икономиката по-конкурентоспособна, каза Мария Габриел в отговор на въпрос в каква посока трябва да работи страната ни, за да привлече повече европейски средства. Мисля, че България има своите много силни страни, гордея се с младите ни хора, добави тя. Би ми се искало да се помогне и на малките и средни предприятия, които срещат трудности при дигитализацията , каза още Габриел. Тя увери, че никога не би си позволила да подцени изслушването пред ЕП, което й предстои.", "date": "2019.09.10", "title": "Габриел: Имаме амбиции да увеличим тройно бюджета на програма \"Еразъм\""}
{"url": "https://www.24chasa.bg/novini/article/7648330", "text": "Израелският премиер Бенямин Нетаняху обяви днес, че ще анексира части от окупирания Западен бряг, ако победи на парламентарните избори следващата седмица, предадоха Ройтерс и Франс прес, цитирани от БТА. Нетаняху каза, че при победа на изборите ще анексира долината на река Йордан и северната част на Мъртво море. Израелският премиер каза това на пресконференция в Рамат Ган, близо до Тел Авив.", "date": "2019.09.10", "title": "Нетаняху обяви, че ще анексира части от окупирания Западен бряг"}
{"url": "https://www.24chasa.bg/novini/article/7648340", "text": "Два нови вида електрически змиорки бяха открити във водите на Амазонка, едната от които може да освободи заряд от 860 волта, съобщи АФП, цитирана от БТА.  Този заряд е най-силният, регистриран в животинското царство. Специалистите мислеха досега, че електрическите змиорки са само един вид. Идентифицирането на два нови вида показва колко малко е изследвано биоразнообразието в басейна на Амазонка. Зарядът от 860 волта освобождава Electrophorus voltai, открита в Бразилия. Това е с 200 волта повече от досега известното. Тази нейна способност може да се обясни с адаптирането й към водната среда на много високо плато, където електропроводимостта е слаба. В Южна Америка живеят около 250 вида електрически риби. Те произвеждат електричество, за да се ориентират или да комуникират. Само електрическите змиорки го използват за защита или лов. Анатомията на електрическите змиорки вдъхновява Алесандро Волта да изобрети електрическата батерия през 1799 г. Тя служи и за изследвания върху невродегенеративни заболявания.", "date": "2019.09.10", "title": "Два нови вида електрически змиорки бяха открити в Бразилия"}
{"url": "https://www.24chasa.bg/novini/article/7648186", "text": "Във Варна се очаква най-силен ръст в заетостта през идващите последни три месеца на 2019 г., показва най-новото изследване на “Менпауър груп” за България. В морския регион работещите се очаква да се увеличат с 12%, като прогнозата показва стабилни намерения за наемане. Във всички пет региона работодателите планират да увеличат броя на служителите си през следващото тримесечие. В Пловдив и София ръстът ще е с по 8%, а прогнозите за Бургас и Русе са съответно с 5 и 4% нагоре. В Бургас, София и Варна намеренията за наемане не са се променили спрямо предишното тримесечие. В останалите места обаче се отчита подобрение - в Русе от 4%, а в Пловдив - от 2%. В сравнение с последното тримесечие на 2018 г. само в града под тепетата се наблюдава леко покачване - с 2 процентни пункта, на намеренията на работодателите да наемат служители. В останалите региони прогнозите са по-слаби, най-вече в Русе, където падат със 7%. В морските градове намаляват с по 4%, докато София остава стабилна. Най-много кадри ще се търсят в сектор “Финанси, застраховане, недвижими имоти и бизнес услуги”, където прогнозата за заетостта е за ръст от 14%. Като цяло настроенията в почти цялата икономика са положителни - в 8 от 10-те сектора се очаква увеличение на работната сила. В строителството и земеделието то ще е доста стабилно - съответно с 13 и 11%. По-предпазлив е оптимизмът в секторите “Производство” и “Транспорт, складове и комуникации” - там се очаква ръст от по 10%. Застой в пазара на труда се наблюдава при минното дело, както и в хотелиерството и ресторантьорството, където прогнозата е 0%. Останалите три икономически отрасъла - електричество, публичният и социалният сектор и търговията на едро и дребно, очакват ръст от 8 на сто. В 6 от десетте сектора има по-оптимистични настроения в сравнение с миналото тримесечие, както и спрямо година назад. Най-значително подобрение спрямо сегашния период има при земеделието (със 7%), а на годишна база - в строителството (с 10%). В световен мащаб работодателите имат най-сериозни намерения за наемане в Япония, Тайланд, САЩ, Индия и Гърция, докато най-пасивни са в Испания, Чехия, Аржентина, Коста Рика и Швейцария. ", "date": "2019.09.10", "title": "Във Варна ще търсят най-много кадри в следващите 3 месеца"}
{"url": "https://www.24chasa.bg/novini/article/7648360", "text": "Ние знаем за разследването на българските правоприлагащи органи по предполагаем случай на шпионаж. Това съобщи във фейсбук посолството на САЩ в София.  Съединените щати изцяло подкрепят усилията на България да защити суверенитета си от злокачествено влияние, се пише още в съобщението. Това изявление е по повод започнатото разследване на шпионаж в полза на Русия.  Членове на ръководството на Национално движение “Русофили” бяха отведени за разпит на 9 септември по разследване на шпионаж в полза на Русия. Трима от тях останаха най-дълго в следствието, а домовете им са претърсени и от тях са иззети компютри и документи. Това са председателят на движение “Русофили” Николай Малинов, заместникът му Милен Чакъров и един от секретарите - журналистът и писател Юрий Борисов. Малинов и Борисов са бивши депутати. За разпити в следствието като свидетели са се явили десетки други от ръководните органи на Национално движение “Русофили”. Делото е на Специализираната прокуратура и ДАНС. По него се работи от 3 юли.  КГБ резервистът, който сега се води заместник-председател на Съвета на Дружеството за развитие на руското историческо просвещение „Двуглав орел\" написа във фейсбук, че виновни са американците. Скъпи приятели! Американците започнаха кампанията \"руските шпиони в България\", пише той. А аз се чудех защо ли за мен се лепна журналист от \"Ню Йорк таймс\" да иска интервю, мислех си защо ли са си спомнили за пенсионера. Нямат какво да кажат и започнаха да раздуват за имперски планове, глупости за възстановяването на монархията и Путин - царя. С няколко думи опитват се да вържат нашето дружество за руско историческо просвещение \"Двуглав орел\", което работи само в Русия, към някакви фантастични планове. Но това им е достатъчно, за да громят истинските български патриоти. Уверен съм, че тези акции на сегашната власт на България на пълно я дискредитират в очите на българския народ. Да нападат хора затова, че почитат традицията и историята, жертвите принесени от Русия при създаването на българската държава, могат само врагове на България, завършва патетичния си пост Решетников.", "date": "2019.09.10", "title": "Посолството на САЩ в София: Запознати сме с разследването за шпионаж, подкрепяме България"}
{"url": "https://www.24chasa.bg/novini/article/7648057", "text": "Окръжен съд-Силистра организира „Ден на отворените врати“, посветен на празника на град Силистра Кръстовден – един от най-големите православни християнски празници, съобщават от Пресцентъра на съдебната институция. Той ще се проведе на 13.09.2019 година от 11.00 часа в Съдебната палата в град Силистра. Деня на отворените врати е част от информационната кампания на Висшия съдебен съвет под наслов „Открито за съдебната власт“, с която се цели формиране и изграждане на правна култура сред младите хора, постигане на добра информираност за работата на съдебната система, за значението и приложението на законите, и укрепване на доверието в българското правосъдие. Действащи окръжни съдии ще запознаят аудиторията по достъпен и интересен начин с организацията на работа на съда, с функциите на съдебните служби и с отделни съдебно-административни процедури. Ще бъде осигурен свободен достъп до съдебните зали и деловодствата на съда – наказателно и гражданско.", "date": "2019.09.10", "title": "Окръжният съд в Силистра организира „Ден на отворените врати”"}
{"url": "https://www.24chasa.bg/novini/article/7648053", "text": "Гергана Паси поздрави Мария Габриел за поетия ресор \"Иновации и младеж\" в новата Еврокомисия. Понеже видях поляризираните коментари по повод новия ресор на българския комисар - Иновации и младеж. Без да твърдя, че това е най-важния стратегически приоритет на ЕК, да ви обърна внимание на следното : 1. В предходния мандат Мария Габриел показа предпочитание към soft темите от дигиталния дневен ред - умения, дезинформация, фалшиви новини. Т.е. ЕК не би помислил да ни закичи с отбрана или вътрешен ред и сигурност. Просто HRа на европейско ниво си е наука. 2. Сега това се разширява, като на България се дават ресори, които доскоро бяха в ръцете на двама комисари - унгарския и португалския. 3. Мария Габриел вероятно поема Хоризонт 2020 с бюджет от 100 млрд евро. С една дума - няма лош ресор априори, оценка на изпълнението, обаче, ще даваме след края на мандата. Сега коректното е да пожелаем успех на българския комисар.", "date": "2019.09.10", "title": "Гергана Паси: Няма лош ресор в ЕК, коректно е да пожелаем успех на Мария Габриел"}
{"url": "https://www.24chasa.bg/novini/article/7648065", "text": "1. ПРОЕКТ НА РЕШЕНИЕ ЗА ПРИЕМАНЕ НА ДОКЛАД ЗА НАПРЕДЪКА ПО ИЗПЪЛНЕНИЕТО НА РЕШЕНИЕ № 436 НА МИНИСТЕРСКИЯ СЪВЕТ ОТ 2017 Г. ЗА ПРИЕМАНЕ НА СПИСЪК С НАБОРИ ОТ ДАННИ ПО ПРИОРИТЕТНИ ОБЛАСТИ, КОИТО ДА СЕ ПУБЛИКУВАТ В ОТВОРЕН ФОРМАТ НА ПОРТАЛА ЗА ОТВОРЕНИ ДАННИ. Внася: заместник министър-председателят по икономическата и демографската политика 2. ПРОЕКТ НА РЕШЕНИЕ ЗА ИЗМЕНЕНИЕ И ДОПЪЛНЕНИЕ НА НАЦИОНАЛНИЯ ПЛАН ЗА РАЗПРЕДЕЛЕНИЕ НА РАДИОЧЕСТОТНИЯ СПЕКТЪР, ПРИЕТ С РЕШЕНИЕ № 545 НА МИНИСТЕРСКИЯ СЪВЕТ ОТ 2004 Г. Внася: министърът на транспорта, информационните технологии и съобщенията 3. ПРОЕКТ НА ПОСТАНОВЛЕНИЕ ЗА ПРЕОБРАЗУВАНЕ НА ОБЩИНСКИЯ КУЛТУРЕН ИНСТИТУТ ЕТНОГРАФСКИ МУЗЕЙ НА ОТКРИТО „ЕТЪР” - ГАБРОВО, В РЕГИОНАЛЕН ЕТНОГРАФСКИ МУЗЕЙ НА ОТКРИТО „ЕТЪР“ – ГАБРОВО. Внася: министърът на културата 4. ПРОЕКТ НА РЕШЕНИЕ ЗА ПРИЕМАНЕ НА ДОКЛАД ЗА КАСОВОТО ИЗПЪЛНЕНИЕ НА КОНСОЛИДИРАНАТА ФИСКАЛНА ПРОГРАМА ЗА ПЪРВОТО ПОЛУГОДИЕ НА 2019 Г. Внася: министърът на финансите 5. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ/ ТРАНСФЕРИ ЗА 2019 Г. ЗА ИЗПЛАЩАНЕ НА СТИПЕНДИИ ПО ПРОГРАМАТА НА МЕРКИТЕ ЗА ЗАКРИЛА НА ДЕЦА С ИЗЯВЕНИ ДАРБИ ОТ ДЪРЖАВНИ, ОБЩИНСКИ И ЧАСТНИ УЧИЛИЩА ПРЕЗ 2019 Г., ПРИЕТА С ПОСТАНОВЛЕНИЕ № 97 НА МИНИСТЕРСКИЯ СЪВЕТ ОТ 2019 Г. Внася: министърът на образованието и науката 6. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ/ ТРАНСФЕРИ ПО БЮДЖЕТА НА МИНИСТЕРСТВОТО НА ОТБРАНАТА ЗА 2019 Г. ЗА ИЗПЛАЩАНЕ НА МИНИМАЛНИ ДИФЕРЕНЦИРАНИ РАЗМЕРИ НА ПАРИЧНИТЕ СРЕДСТВА ЗА ФИЗИЧЕСКО ВЪЗПИТАНИЕ И СПОРТ. Внася: заместник министър-председателят по обществения ред и сигурността и министър на отбраната 7. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА ОБОСОБЕНА ЧАСТ ОТ ЛЕЧЕБНО ЗАВЕДЕНИЕ - НЕДВИЖИМИ ИМОТИ, СОБСТВЕНОСТ НА „СПЕЦИАЛИЗИРАНА БОЛНИЦА ЗА ПРОДЪЛЖИТЕЛНО ЛЕЧЕНИЕ И РЕХАБИЛИТАЦИЯ НА ПНЕВМОФТИЗИАТРИЧНИ ЗАБОЛЯВАНИЯ „СВЕТА ПЕТКА БЪЛГАРСКА” ЕООД - ВЕЛИНГРАД. Внася: министърът на здравеопазването 8. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА ОБОСОБЕНА ЧАСТ ОТ ЛЕЧЕБНО ЗАВЕДЕНИЕ - НЕДВИЖИМИ ИМОТИ, СОБСТВЕНОСТ НА „УНИВЕРСИТЕТСКА МНОГОПРОФИЛНА БОЛНИЦА ЗА АКТИВНО ЛЕЧЕНИЕ „КАНЕВ“ - РУСЕ. Внася: министърът на здравеопазването 9. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕХВЪРЛЯНЕ ПРАВОТО НА СОБСТВЕНОСТ ВЪРХУ ИМОТ - ЧАСТНА ДЪРЖАВНА СОБСТВЕНОСТ, НА ОБЩИНА ПОМОРИЕ, ОБЛАСТ БУРГАС. Внася: министърът на регионалното развитие и благоустройството 10. ПРОЕКТ НА РЕШЕНИЕ ЗА ПРЕДЛОЖЕНИЕ ДО НАРОДНОТО СЪБРАНИЕ ЗА РАТИФИЦИРАНЕ НА КОНВЕНЦИЯТА НА СЪВЕТА НА ЕВРОПА ЗА КИНЕМАТОГРАФИЧНАТА КОПРОДУКЦИЯ (РЕВИЗИРАНА) 30 ЯНУАРИ 2017 Г., РОТЕРДАМ, ПОДПИСАНА ОТ ИМЕТО НА РЕПУБЛИКА БЪЛГАРИЯ НА 12 ЮНИ 2019 Г. В СТРАСБУРГ. Внася: министърът на културата 11. ДОКЛАД ЗА ПРИЕМАНЕ НА ДОКЛАД ЗА ДЕЙНОСТТА НА КООРДИНАЦИОННИЯ СЪВЕТ ПО КОНЦЕСИИТЕ ПРЕЗ 2018 Г. Внася: заместник министър-председателят по икономическата и демографската политика 12. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА МИНИСТЕРСТВОТО НА ВЪТРЕШНИТЕ РАБОТИ. Внася: министърът на вътрешните работи 13. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПРАВИЛНИКА ЗА ПРИЛАГАНЕ НА ЗАКОНА ЗА ДЪРЖАВНА АГЕНЦИЯ „НАЦИОНАЛНА СИГУРНОСТ”. Внася: министър-председателят 14. ПРОЕКТ НА ПОСТАНОВЛЕНИЕ ЗА ПРИЕМАНЕ НА ПРАВИЛНИК ЗА ДЕЙНОСТТА, СТРУКТУРАТА И ОРГАНИЗАЦИЯТА НА ДЪРЖАВНА АГЕНЦИЯ „ЕЛЕКТРОННО УПРАВЛЕНИЕ“. Внася: заместник министър-председателят по икономическата и демографската политика 15. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НОРМАТИВНИ АКТОВЕ НА МИНИСТЕРСКИЯ СЪВЕТ. Внася: министърът на околната среда и водите", "date": "2019.09.10", "title": "Вижте какво решава Министерският съвет утре"}
{"url": "https://www.24chasa.bg/novini/article/7648111", "text": "Тежка катастрофа със загинал затруднява движението по пътя Русе - Плевен, в района на село Пейчиново, предаде  Сигнал за инцидента е подаден малко преди 16,30 часа, съобщиха от МВР. Челно са се блъснали автомобил и тежкотоварен камион. При удара на място е загинал шофьорът на лекия автомобил. Няма информация за други пострадали. Движението в района е затруднено, регулира се в едната лента от екип на полицията.", "date": "2019.09.10", "title": "Тежка катастрофа на пътя Русе - Плевен, има загинал"}
{"url": "https://www.24chasa.bg/novini/article/7647946", "text": "Крайно невъздържани са реакциите на някои от политиците и партиите за арестуваните русофили, дори на някои от институциите. Това каза народният представител от ПГ на ГЕРБ Тома Биков по време на пресконференция във връзка с арестите на Юрий Борисов и други русофили заради шпионаж, предава \" \". \"Моето лично впечатление в такива ситуации е, че обикновено в нашите служби, в такъв тип ситуации действат съвместно или по сигнал на партьорски служби. Без да сме запознати в детайл с това разследване от изявленията на прокуратурата и на службите ние разбираме, че става въпрос за разследване срещу конкретни лица. Не срещу неправителствени организации, не срещу общности, споделящи една или друга идеология или идея. В подобни ситуации трябва да бъдем много внимателни, обвиненията са изключително сериозни и няма как да бъдат направени без зад тях да стоят сериозни доказателства. Затова смятам и реакциите на някои от политиците и на партиите и,ако щете дори на някои от институциите за крайно невъздържани, при положение, че самите те не знаят за какво става въпрос\", посочи Биков. Искам да поздравя Мария Габриел с новия ресор, който е значим и логичен, каза още Тома Биков. „Ресор, който включва в себе си образованието, науката, иновациите, младежта, неща, които бяха приоритетни за българското европредседателството. Тези приоритетни области, които са приоритетни и за Европа, бяха оценени по подобаващ начин и България получава възможността български еврокомисар да работи в следващите пет години върху тях. Образованието и науката са основен приоритет на управленската програма на българското правителство. Отношенията на България със Съединените щати и Русия са добрим коментира още Тома Биков. „Това, че неправителствени организации имат своя дейност, дали са американски, проамерикански или финансирани от американски фондове . Дали са проруски не означава, че отношенията на България с тези страни са лоши“, обясни Биков. „Това, че американски неправителствени организации всеки ден атакуват правителството не означава, че отношенията между България и Америка са в лошо състояние“, каза още Биков. Според него същото важи и за представителите на една неправителствена организация, за която е убеден, че една голяма част от хората, нямат изобщо представа арестуваните какво са правили. Това, че тя е водила своята културна политика или понякога нейни представители са изразявали несъгласие с правителството, не означава, че българо-руските отношения са поставени под въпрос\", посочи още той. „Напротив, през последните месеци и години смятаме, че българо-руските отношения се развиват в положителна посока. Работи се по общи проекти и работата продължава. Става въпрос за конкретни личности, които са влезли в нерегламентирани контакти и са нарушили една граница, която е доста сериозна и е свързана с националната сигурност\", коментира Тома Биков.                                                                                                                                                                                                                                                                                                                               ", "date": "2019.09.10", "title": "Тома Биков: Някои от реакциите за арестуваните русофили са крайно невъздържани"}
{"url": "https://www.24chasa.bg/novini/article/7648076", "text": "Британското летище Хийтроу заяви, че ще положи усилия да работи по време на предвидената да започне в петък акция с дронове на екоактивисти, предаде Ройтерс, цитирана от БТА. Организацията на екоактивисти \"Хийтроу пауза\" заяви, че планира от петък да пречи на трафика на летището с помощта на дронове. По този начин организацията се надява да окаже натиск върху правителството за предприемането на по-строги мерки за намаляването на въглеродните емисии. Летищните власти посочват в изявлението си, че за да гарантират сигурност в работата на летището, ще си сътрудничат с полицията и със службите за контрол на въздушния трафик.", "date": "2019.09.10", "title": "Летище \"Хийтроу\" ще работи по време на акция с дронове на екоактивисти"}
{"url": "https://www.24chasa.bg/novini/article/7648092", "text": "Агенцията се позовава на публикувано днес проучване на вестник \"Вашингтон пост\" и на телевизия Ей Би Си. Доброто състояние на американската икономика е един от централните елементи от кампанията за преизбирането на Тръмп за втори президентски мандат догодина. \"Нашата икономика е силна, страната ни е силна, никога не сме били в по-добро състояние\", заяви американският президент във видеоклип, публикуван през уикенда в Туитър. Според проучването на \"Вашингтон пост\" и Ей Би Си рейтингът на популярност на Тръмп сред американците е спаднал до 38 процента. За сравнение - през юни той е бил 44 процента. Макар 56 процента от американците да са на мнение, че икономиката е в \"отлично\" или \"добро\" състояние, броят им е спаднал в сравнение с миналата година (тогава така са мислили 65 процента). Шест от десет американци смятат, че е \"доста вероятно\" или \"по-скоро вероятно\" догодина САЩ да влязат в рецесия. Четиридесет и три процента от участвалите в проучването американци са на мнение, че именно политиката на Тръмп в сферата на търговията и икономиката е увеличила опасността от рецесия догодина. Само 16 процента смятат, че политиката на Тръмп намалява този риск. Само 35 процента от американците одобряват действията на Тръмп срещу Китай, а 56 процента не ги одобряват. Шест от десет американци са изразили опасения, че търговската война с Пекин ще причини увеличи цените на потребителските стоки за домакинствата.", "date": "2019.09.10", "title": "Популярността на Тръмп спада на фона на опасения, свързани с икономиката"}
{"url": "https://www.24chasa.bg/novini/article/7648088", "text": "„Създаването на Националния експертен съвет за координиране изпълнението на Националния план за сгради с близко до нулево потребление на енергия е от съществено значение, предвид централното място, което сградите заемат в политиката на Европейския съюз за енергийна ефективност след 2000-та година. Държавите-членки трябва да разработят своите нови Национални дългосрочни стратегии за обновяване на националния фонд от жилищни и нежилищни сгради до 2050 г., които целят преобразуването на всички съществуващи сгради в такива с почти нулево енергопотребление по ефективен спрямо разходите начин.“ Това каза министърът на регионалното развитие и благоустройството Петя Аврамова, която откри днес първото заседание на съвета, цитирана от МРРБ. „Изпълнението на националния план е сериозна задача, която изисква обединяване на усилията и експертизата, от една страна, на всички професионални организации и от друга – широка подкрепа на потребителите за информираност, осъзнато и рационално разходване на енергия и оптимизиране на разходите за енергия при осигуряване на високо качество на микроклимата в обитаемите сгради“, каза още на срещата министър Аврамова. Тя подчерта, че МРРБ вече работи по изпълнение на плана за намаляване на енергопотреблението, изпълнявайки редица проекти. Сред тях проект “Демонстрационно обновяване на многофамилни жилищни сгради”, съвместно с Програмата на ООН за развитие, по която пилотно бяха обновени 50 многофамилни жилищни сгради, както и с финансовата подкрепа на Оперативна програма „Регионално развитие“ 2007-2013 г. бяха реновирани 299 сгради, като бяха приложени и мерки за повишаване на енергийната им ефективност. Отделно по Националната програма за енергийна ефективност, която е най-мащабната, са обновени над 1755 многофамилни жилищни сгради. Строителни работи се изпълняват по още 114, а за други 142 текат подготвителни дейности. „Осъзнаваме значението, което тази програма има за обществото, околната среда и бизнеса, затова обсъждаме варианти на формата, в която тя да продължи, след като бъдат завършени всички 2022 сгради със сключени договори за финансиране“, обясни регионалният министър. Тя допълни, че дотогава такива мерки могат да се изпълняват със средства от Оперативна програма „Региони в растеж“. От 2013 г. до сега са обновени 117 жилищни сгради. До края на програмния период се очаква те да бъдат общо над 600. Пред участниците в съвета Петя Аврамова беше категорична, че е необходимо техническата норма за сгради с близко до нулево потребление на енергия, изискваща клас „А“ на енергопотребление и 55% от енергията да е осигурена от възобновяеми източници, да добие повече популярност през следващите години. Така ще се отговори на амбициозните европейски политики и на националните нужди за намаляване на финансовите разходи за енергия на сградите в страната. Според министъра трябва да се осигури и по-благоприятна инвестиционна среда за правилното прилагане на законодателството за енергийна ефективност. „В този процес стоят за разрешаване редица инженерни, научно-изследователски, стандартизационни и стратегически-инвестиционни задачи. Целта е да се подобрят условията за инвестиции в областта на енергийната ефективност. За всичко това е важно сътрудничеството между представителите на всички институции“, заключи Аврамова. В Националния експертен съвет за координиране изпълнението на Националния план за сгради с близко до нулево потребление на енергия 2015 - 2020 г. членуват 50 души – представители на различни институции, браншови организации, университети, местна власт и други. Съветът има експертни, консултативни и координационни функции и ще обсъжда и дава предложения, препоръки и становища по въпроси, свързани с енергийните характеристики на сградите, политиките по енергийна ефективност и механизмите за увеличаване броя на сградите с близко до нулево потребление на енергия. Председател на Съвета е министърът на регионалното развитие и благоустройството.", "date": "2019.09.10", "title": "2220 сгради санирани досега в България"}
{"url": "https://www.24chasa.bg/novini/article/7648108", "text": "\"Гешев е законът\" и \"Гешев - закон и ред\" скандират участниците в марша за законност, който в този момент се провежда на Ларгото в София. Множеството се е събрало в подкрепа на номинирания за главен прокурор Иван Гешев. Маршът за законност се явява и контрапротест на протеста на инициативата \"Правосъдие за всеки\", който трябва да започне от 18 часа пред Съдебната палата. Десетки полицаи и служители на жандармерията охраняват контапротестиращите и организират движението на автомобилите, за да не се получава задръстване в района. Участниците в марша са около сградата на Президентството и бившия Партиен дом. Те ще останат тук до края на мероприятието, за да не се срещат с другата група, която ще протестира срещу номинацията на Гешев. В края на работния ден броят на участниците в марша, които подкрепят номинацията на Гешев за главен прокурор се увеличава и множеството вече надхвърля над 1200-1500 души. Точната бройка обаче трудно да бъде установена, тъй като хората са пръснати около Президентството и бившия Партиен дом. Много от тях обясняват, че подкрепят Гешев, защото искат да видят олигарсите, ограбили България, в затвора. Поради протестните действия на ул. „Алабин“ и пред сградата на Съдебна палата временно е спряно движението на трамваите. Трамваите от линии 4,12 и 18 са пренасочени по ул. „Алабин“ ,бул. „Х.Ботев“ ,Централна гара и по маршрутите си двупосочно", "date": "2019.09.10", "title": "Скандирания \"Гешев е закон и ред\" огласят Ларгото (Снимки)"}
{"url": "https://www.24chasa.bg/novini/article/7648086", "text": "Да си кажем направо: в България няма какво да се шпионира, има страни, които са по-важни в този план за Русия. Това казва бившият генерал от КГБ Леонид Решетников пред телевизия \"Царьград\". Затова е очевидно, че тези обвинения са изсмукани от пръстите и днес, по мои данни, вече не става въпрос за шпионаж, а за разследване на влиянието на Русия върху движение \"Русофили\" и в каква степен тази организация изпълнява указанията на друга държава, продължава той. Телевизията представя Решетников като дългогодишен приятел и съратник на \"репресирания\" Николай Малинов. За КГБ не споменават, представят го като генерал-лейтенант от Службата за външно разузнаване в оставка. А в българската либерална прозападна преса продължават да натягат истерията, свързана с \"шпионажа\". А за да може това да бъде поне малко убедително, вкарват моето име - виждате ли Малинов дружи с генерал-лейтенант от Службата за външно разузнаване, макар че аз вече повече от 10 години съм в пенсия. Всичко това се прави, за да може някакси да се оправдае прилагането на тези, откровено казано, идиотски репресивни мерки, гневи се Решетников.  И, обърнете внимание, всичко започна със изявлението на българското МВнР за това, че през 1944 г. Съветският съюз не е освобождавал България, а й е донесъл сталински режим. Ето как те сами днес се държат абсолютно като сталински режим: фабрикуват обвинения в шпионаж и задържат по тези обвинения неугодните им невинни хора. По-нататък Решетников казва, че са изключили Волен Сидеров от управлението и от \"Обединени патриоти\", защото е русофил и че партия \"Атака\" е преследвана. Според КГБ генерала \"всички, които се интересуват от България,  за които са важни нашите братски отношения и общи интереси, са длъжни да излязат в защита на Николай Малинов, истински приятел на нашата страна, когото прекрасно го познават в Москва и въобще в Русия (човека, който тази година с указ на президента на Русия Владимир Путин е награден с Ордена на дружбата). Необходимо е да викнем с пълно гърло срещу безобразието, което днес творят българските власти. Трябва да започне кампания в защита на движението \"Русофили\", против истински фашистките действия на българските власти.\" Той завоалирано зове и руската държава да не сътрудничи с \"русофобския режим\" в България и да не строи газов хъб на територията й. За отнетото му право да влиза в България кагебистът нищо не казва.", "date": "2019.09.10", "title": "Решетников скочи за Малинов, зове на борба и да не се строи газов хъб в България"}
{"url": "https://www.24chasa.bg/novini/article/7648157", "text": "Британският премиер Борис Джонсън обеща пред ученици днес, че ще постигне споразумение за Брекзит и Великобритания ще напусне Европейския съюз на 31 октомври, предаде Ройтерс, цитирана от БТА.  \"Ние ще успеем да постигнем споразумение, ще работим много упорито за тази цел, - каза Джонсън пред децата по време на посещение в училище. - Бях в Ирландия вчера и разговарях с нашите ирландски приятели как да направим това. Ще отидем и в Брюксел, ще водим разговори и в някои други европейски столици.\" \"Има начин да се постигне споразумение, но това ще изисква много упорита работа. Ние трябва да сме готови да излезем и без него. Ако е абсолютно необходимо, ще напуснем и без споразумение\", добави премиерът. \"Що се отнася до приказките, че това било недемократично - що за глупост е това\", каза Джонсън пред учениците.", "date": "2019.09.10", "title": "Борис Джонсън пред британски ученици:\nЩе излезем от ЕС на 31 октомври"}
{"url": "https://www.24chasa.bg/novini/article/7648162", "text": "Глобалната музикална и развлекателна стрийминг платформа TIDAL вече е достъпна в България в партньорство с Виваком, съобщиха от телекома. Потребителите на планове Smart ще имат възможността да слушат безплатно 60 милиона песни с високо качество, без реклами, както и концерти на живо, моменти зад кулисите и албуми. Всички потребители на Виваком\"могат да ползват TIDAL без апликацията да черпи от включените в плана мегабайти на висока скорост до края на годината. Музикалната платформа, създадена директно от артисти по целия свят като Jay-Z, Beyonce, Rihanna, Calvin Harris и други, свързва феновете и изпълнители чрез лайв концерти в “TIDAL X”, нови известни изпълнители в TIDAL Rising и специално създадени от световноизвестни музикални звезди плейлисти. TIDAL разполага и с каталог от песни и албуми от водещи български изпълнители. Плейлистите, подбрани от експертни редакторски екипи, позволяват на потребителите да откриват нова музика и да слушат по-стари любими песни само чрез едно докосване на бутон.", "date": "2019.09.10", "title": "Виваком пуска световната музикална платформа TIDAL за първи път в България"}
{"url": "https://www.24chasa.bg/novini/article/7648017", "text": "Бургаският окръжен съд върна в ареста бившият футболист от \"Нефтохимик\" Стамен Ангелов и брат му Димо, обвинени, че са засадили близо 3 дка конопени растения край Созопол. До този развой се стигна след като прокуратурата внесе протест срещу по-леките мерки за неотклонение, които им наложи районният съд. Футболистът бе пуснат под 2000 лв. гаранция, а брат му получи \"домашен арест\". Двамата са обвинени, че за времето от неустановена дата до 30 август, т.г., в нива с площ около 2.5 декара, засели и отглеждали конопени растения, за което законът предвижда от 2 г. до 5 г. затвор и глоба. Бившият футболист и брат му бяха арестувани при спецакция на бургаската полиция на 30 август, заедно с още над 15 човека, между които и горски служители. По-късно обаче останалите бяха освободени и станаха свидетели по делото. По данни на полицията нивата край созополското село Зидарово е била охранявана с фотоклетки, а напояването на канабисовите растения е ставало от съседна река чрез помпи. Унищожени са над 2500 стръка, някои с височина над 2 метра. Иззето е и сериозно количество суха тревна маса. Според защитата на двамата братя обаче срещу тях няма преки доказателства, уличаващи ги в засаждането и отглеждането на дрогата.", "date": "2019.09.10", "title": "Обрат! Върнаха в ареста бивш футболист и брат му, разследвани за наркоплантация (Снимки)"}
{"url": "https://www.24chasa.bg/novini/article/7647680", "text": "Френското президентство приветства днес номинацията на Силви Гулар за нов еврокомисар за вътрешния пазар и каза, че тя ще играе важна роля в стратегията на Европейската комисия да \"направи Европа наистина суверенна\", предават Ройтерс и БТА. ЕК заяви по-рано, че 54-годишната Гулар, която е бивш евродепутат, ще има водеща роля в индустриалната политика и насърчаването на цифров единен пазар. Французойката също така ще ръководи ново ведомство за отбранителната промишленост и космоса.", "date": "2019.09.10", "title": "Франция: Новият ни еврокомисар ще направи Европа наистина суверенна"}
{"url": "https://www.24chasa.bg/novini/article/7647713", "text": "Моята политика е насочена още от самото начало към възстановяване и модернизиране на съществуващата авиация, сухопътна техника и кораби от флота. Това заяви днес в пресклуба на БТА в Плевен вицепремиерът и министър на отбраната Красимир Каракачанов, който пристигна в града, за да участва в националната кампания \"Бъди войник\". Във въоръжените сили след безотговорното и неразумно решение през 2007 г. да се премахне наборната военна служба и да се премине на професионална служба, от 2008 г. до миналата година имахме проблеми с окомплектоването на личния състав, посочи той. Над 5600 души бе некоплекта в Българската армия, уточни Каракачанов. \"Кампанията на Министерството на отбраната \"Бъди войник\" има за цел \"да извади\" армията пред обществото, за да се ориентират младите хора и към военната професия. Не може да очакваш интерес към дадена професия, ако тя не е позната на обществото. Младото поколение българи нямат представа за армията\", смята министърът на отбраната. \"След също неправилното решение през 2009-2010 г. за предислокация на военните сили - военните поделения бяха предислоцирани предимно в Централна и Южна България - има цели региони в страната, в които българският гражданин не е виждал мъж или жена във военна униформа. Нямат допир, дори бегла представа от военната професия. С кампанията идеята е да представим армията\", поясни Каракачанов. Днес в Плевен има щандове на видовете въоръжени сили, на военните училища, за да могат хората, които проявяват интерес на място да получат необходимата информация. Показано е въоръжение и бойна техника, ще има демонстрации. Първата ще бъде на ВВС от базата в Долна Митрополия - два самолета ще изпълнят фигури в небето над Плевен в 16.30 часа, след което след 17.00 часа Специалните сили ще направят демонстрации, поясни военният министър. Има ефект от тази кампания, защото след около 25 години експерименти с армията - предимно с това да се реже съществуваща техника, да се съкращава личен състав, много - включително млади офицери - бяха демотивирани и напуснаха въоръжените сили, подчерта той. \"Моята амбиция като министър на отбраната е, че не само няма да позволя да се реже нещо. Това, което може да бъде ползвано ще бъде ремонтирано, модернизирано и използвано, защото е много по-лесно да ремонтираш един самолет, отколкото да купиш нов. Моята политика е насочена още от самото начало към възстановяване и модернизиране на съществуващата не само авиация, на сухопътна техника и кораби от флота\", изтъкна Каракачанов.", "date": "2019.09.10", "title": "Каракачанов: Политиката ми е за модернизиране на съществуващата авиация, сухопътна техника и кораби"}
{"url": "https://www.24chasa.bg/novini/article/7647714", "text": "Брекзит не е край, а начало на новите ни отношения с Великобритания, заяви днес новата председателка на Европейската комисия Урсула фон дер Лайен, цитирана от Франс прес и БТА. Фон дер Лайен подчерта, че ЕС не е искал Брекзит, но уважава решението на Великобритания. Председателката на Европейската комисия подчерта, че бъдещите действия около Брекзит зависят изцяло от Великобритания, отбелязва Ройтерс. Европейският съюз приключи подготовката за евентуален Брекзит без сделка, изтъкна Фон дер Лайен. Подобен сценарий обаче няма да е от полза нито за ЕС, нито за Великобритания, отбеляза председателката на Комисията. Фон дер Лайен заяви, че ще покани досегашния главен преговарящ на ЕС за Брекзит Мишел Барние да продължи да изпълнява тази длъжност.", "date": "2019.09.10", "title": "Урсула фон дер Лайен: Брекзит не е край, а начало на нови отношения с Лондон"}
{"url": "https://www.24chasa.bg/novini/article/7647552", "text": "Стадо овце и кози са откраднати от землището на село Крупен - съобщават от Областната дирекция на МВР-Добрич. Сигналът за извършеното престъпление е подаден на 9 септември, около 19 ч. По данни на тъжителя е извършена кражба на 67 броя дребен рогат добитък - кози и овце. Животните са били оставени без надзор в землището на каварненското село. По случая е образувано досъдебно производство.", "date": "2019.09.10", "title": "Задигнаха стадо овце и кози в каварненско село"}
{"url": "https://www.24chasa.bg/novini/article/7647615", "text": "Ресорът \"Иновации и младеж\", който получи българската еврокомисарка Мария Габриел, е стратегически за ЕС. Това бе първият коментар за ресора на Габриел, направен от българското правителство. Габриел ще отговаря за иновациите, за концепцията за европейски университет, реално за един от най-важните ресори за ЕС, каза зам.-министърката на образованието Деница Сачева. Тя също води такива ресори в българското правителство. При Габриел са двете най-големи програми \"Хоризонт\" и \"Еразъм +\" с общ бюджет 100 милиарда евро, допълни Сачева. \"Неслучайно това са двете програми, в които Великобритания иска да остане и след Брекзит\", посочи тя. Ресорът се покрива и с приоритетите на българското правителство, каза още тя. България настояваше за повече връзки между Западна и Източна Европа, а програмата \"Еразъм\" ще позволи точно това - повече младежи от Запада да пътуват на Изток, каза Сачева.", "date": "2019.09.10", "title": "Първи реакции от правителството за ресора на Габриел: Стратегически е за ЕС със 100 млрд. евро портфейл"}
{"url": "https://www.24chasa.bg/novini/article/7647620", "text": "Районна прокуратура -Благоевград е внесла за разглежда в съда обвинителен акт срещу Гергана Стоянова, на 18 години, за смъртта на малкото й бебе. До края на май 2019 г. Гергана била в Дом за деца, лишени от родителска грижа в Дупница. Поради забременяването й, от страна на социалните служби, била издадена заповед за настаняването й в звено \"Майка и бебе\" в София. Тя не изпълнила заповедта и се укрила. По същото време Гергана заживяла на съпружески начала с А. В., с когото работели като пастири в частна ферма. Двамата обитавали стая в хангар, намиращ се в двора на бившето ТКЗС в с. Падеш, община Благоевград. Помещението било оскъдно обзаведено, условията на живот не били добри. На 9 юли 2019 г., в МБАЛ - Благоевград, Гергана родила момче. Детето се намирало в добро общо състояние. При изписването от болницата, лекарите й дали препоръки за правилно кърмене и полагане на адекватни грижи за новороденото. Освен това с епикриза тя била насочена към детска консултация, за проследяване на детето от общопрактикуващ лекар и наблюдение. Въпреки задълженията си като родител, С. не посетила незабавно след изписването й лекар – педиатър. Същевременно тя получила полагащите й се социални помощи за раждането на детето и подала молба за отпускане на социални помощи и за отглеждането му. Новороденото било отглеждано в стаята, обитавана от обвиняемата и А.В., при лоши битови и хигиенни условия. Било хранено приоритетно с кърма, която обаче не достигала. Само веднъж майката го завела на преглед при педиатър, като тогава било установено недохранването му. На 17 август майката, бащата и бебето, посетили събор в с. Падеш, където останали до около 02.30 ч. След като се прибрали, легнали да спят, като детето било сложено помежду им. В ранните часове то се разплакало и майката го накърмила в легнало положение, след което не го повдигнала. Към 08:20 ч. обвиняемата била събудена от А.В., който видял кръв на устата и носа на бебето и установил смъртта му. Бил подаден сигнал на телефон за спешни повиквания 112, след което на място били изпратени полицейски служители. От изготвената по делото съдебно- медицинска експертиза е видно, че смъртта на детето се дължи на механична асфиксия (запушване) на дихателните пътища от стомашно съдържимо. Именно това е довело до остра дихателна недостатъчност, при липса на вродени аномалии. Предстои съдът да насрочи разпоредително заседание по делото.", "date": "2019.09.10", "title": "Майка на съд за смъртта на 39-дневното си бебе"}
{"url": "https://www.24chasa.bg/novini/article/7647670", "text": "Министър Красен Кралев поздрави Мария Габриел с ресора, който получи в новата еврокомисия. Ето какво написа той във фейсбук: Секторите младеж и спорт отиват в ресора на българския еврокомисар ! Днес новоизбраният председателя на ЕК Урсула фон дер Лайен представи своя екип и новата структура на следващата ЕК. След одобрението на ЕП се очаква българският комисар г-жа Мария Габриел да поеме ресор „Иновации и младеж“, който включва образование, научни изследвания и иновации, култура, младеж и спорт. Ще отговаря за ГД \"Образование, младеж, спорт и култура\", ГД \"Научни изследвания и иновации\" и Съвместния изследователски център. Защото сме добри :) Успех, Мария!", "date": "2019.09.10", "title": "Министър Кралев поздрави Мария Габриел"}
{"url": "https://www.24chasa.bg/novini/article/7647662", "text": "Близо 400 000 лв. трябва да плати управител на фирма за неплатени данъци, реши състав на Варненския окръжен съд. Точната сума е 390 000 лв., заедно с дължимите лихви. Сашо Стефанов бе осъден от състав на Варненския окръжен съд на три години лишаване от свобода, чието изтърпяване е отложено с изпитателен срок от 5 години, в наказателно производство по общия ред. 56-годишният мъж бе обвинен в това, че като управител и представляващ фирма „Ферос“ ЕООД избегнал плащането на ДДС в особено големи размери, като потвърдил неистина в подадени лично от него и чрез други две лица справки-декларации в НАП. Престъплението е извършено като продължавано деяние от март 2003 до януари 2005 год. С присъдата си съдът задължи Сашо да плати на Министерството на финансите сумата, представляваща претърпени имуществени вреди от държавата заедно със законните лихви до окончателното й издължаване. В негова тежест са и направените разноски по продължилото години наказателно дело в размер на 1533,60 лева. Съдебният акт на Варненския окръжен съд подлежи на обжалване пред Апелативния съд в 15-дневен срок.", "date": "2019.09.10", "title": "Условна присъда и 400 000 лв. глоба за неплатени данъци"}
{"url": "https://www.24chasa.bg/novini/article/7647732", "text": "Катя Георгиева е единственият официално утвърден кандидат за кмет на Ямбол, изтъкна при представянето й зам.-председателят на Народното събрание Кристиан Вигенин, който е народен представител от Ямбол. Тя е председател на ямболската организация на БСП от 2 години, работи като производствен директор в семейната им мебелна фирма и е два мандата общински съветник на левицата. Тя призова ямболци да бъдат активни, свободни и смели и да участват в изборите, като гарантира, че ще вложи всички усилия да ги убеди, че има алтернатива с по-добрите идеи за бъдещето на Ямбол и че като човек, който иска доверието им, знае как да ги реализира. „За да бъде катализирана истинска промяна, е необходимо повече от един човек и един общински съвет. Зад всяка голяма промяна обикновено стоят многобройни съмишленици и аз протягам ръка към всички ямболци“, обърна се Катя Георгиева към съгражданите си и ги призова да дадат нов шанс на Ямбол. В представянето си тя се мотивира защо е убедена, че може да се справи като кмет, изтъкна с какви нередности се е опитала да реши като общински съветник и подробно представи важните за града нерешени от сегашното управление проблеми, като предложи своите виждания за преодоляването им. Катя Георгиева е подготвила специална програма за задържането на младите хора в Ямбол, за привличане на млади специалисти в здравеопазването и образованието, за насърчаване на инвестиции с висока добавена стойност, защото в града проблем не е безработицата, а ниските доходи. Тя заяви, че ще заложи и на изравняването на стандарта на живот в кварталите и в централната част на града, а като своя мисия определи поставянето на човека в центъра на управлението на Ямбол. Кандидатът на кмет на БСП изтъкна, че единението в името на града, уважение и справедливост към приноса на всеки, са принципите, които ще доведат ямболци до целта - да видят града си по-приветлив и проспериращ и ги призова заедно да работят за Ямбол. Основният опонент на БСП, управляващ вече 12 години в Ямбол, издигна за четвърти мандат Георги Славов, но изпълнителната комисия на ГЕРБ все още не го е одобрила. В изборите вероятно ще участва местен бизнесмен (Валентин Ревански), но все още не е ясно дали ще бъде подкрепен от партия, или ще се яви като независим. Друг представител на бизнеса в Ямбол (Павел Додов) ще се опита да обедини гласовете на десните избиратели, но на този етап няма друга официално утвърдена кандидатура за кмет на областния град.", "date": "2019.09.10", "title": "Кирил Добрев: Порочното управление на ГЕРБ ще си отиде първо в Ямбол"}
{"url": "https://www.24chasa.bg/novini/article/7647726", "text": "24-годишна жена е станала жертва на домашно насилие в село Равнище. Това съобщиха от пресцентъра на МВР. Сигналът е получен около 22.20 часа на 8 септември на тел. 112. 27-годишен осъждан мъж е задържан за нанесен побой на партньорката си. Пред изпратените на адреса служители на РУ - Правец потърпевшата споделила, че нападателят ѝ е мъжът, с когото живее на семейни начала. След бързи действия 27-годишният криминално проявен и осъждан извършител е установен на територията на Тетевен и задържан за срок до 24 часа. След медицински преглед пострадалата е освободена. По случая е образувано досъдебно производство.", "date": "2019.09.10", "title": "Мъж преби приятелката си в софийско село, задържаха го"}
{"url": "https://www.24chasa.bg/novini/article/7647113", "text": "Китайската индустрия за производство на интегрални схеми бележи устойчив ръст и продължава да разширява присъствието си на местния пазар, като в същото време работи за интеграцията си с други нововъзникващи сектори, заявява в интервю за China Daily председателят на Китайската асоциация на производителите на полупроводници Лиу Дай, предава  През миналата година продажбите на сектора са били за 653 милиарда юана (около 92 милиарда долара), което представлява ръст от 20,7% на годишна база. За сравнение глобалния ръст за същия период е бил 13,7%. По думите на Лиу Дай, в момента китайските компании са способни да посрещнат една 20% от вътрешното търсене и са нужни повече усилия и инвестиции за развитие на сектора. Според него, производството на интегрални схеми може да се превърне във важен двигател за икономическия растеж на страната.", "date": "2019.09.10", "title": "Китайската индустрия за производство на интегрални схеми бележи устойчив ръст"}
{"url": "https://www.24chasa.bg/novini/article/7647674", "text": "Делото срещу бургазлията Иван Нончев, който поръча да бъде разорана пясъчна дюна на стотици хиляди години на къмпинг \"Смокиня\", ще се гледа по гл.28 от НПК  и може да завърши с освобождаване от наказателна отговорност и налагане на административно наказание глоба. Това стана ясно на разпоредителното заседание, което се проведе днес в Бургаския окръжен съд. \"Съдът може само да се съгласи с искането на защитата делото да се гледа по чл.78А от НК, тъй като са изпълнени трите условия за това - подсъдимите са обвинени за престъпление, за което се предвижда до 3 г. лишаване от свобода или пробация и глоба от 2000 до 10 000 лв., имат чисто съдебно минало, както  и няма нанесени имуществени вреди\", коментира съдия Катя Господинова. Тя уточни, че никъде в обвинителния акт не е посечен размерът на нанесените имуществени вреди от унищожаването на пясъчната дюна в защитената територия. Както и че нанесените имуществени вреди не са предмет на наказателното производство, което трябва да установи унищожена ли е дюната и кой е извършител, а предмет на гражданско дело, което евентуално МРРБ ще заведе срещу Нончев. Министерството на регионалното развитие иска 200 000 лв. обезщетение солидарно от двамата подсъдими. Бургаският окръжен съд  обаче отказа да конституира МРРБ като граждански ищец в наказателното дело с мотив, че това само забави процеса, тъй като тепърва ще трябва да се правят редица сложни експертизи.  Според наблюдаващия прокурор Ангел Георгиев нанесените щети при унищожаването на дюната не могат да бъдат изчислени, тъй като нанесените вреди са неоценими и невъзстановими. Това обаче на практика даде възможност на подсъдимите да се възползват от законовата възможност делото да се гледа по реда на гл.28 от НПК, при което процесът може да приключи с освобождаване от наказателна отговорност. Така, както стана при нашумелия случай с изританата от шведски турист камериерка в Слънчев бряг. 52-годишният Ралф Сундберг се отърва само с 4500 лв. глоба, тъй като и той се оказа неосъждан, обвинен в престъпление, за което се предвижда до 3 г. затвор и липса на имуществени вреди. Следващо съдебно заседание по делото за унищожената дюна ще бъде насрочено в БОС само, ако защитата на подсъдимите не обжалва определението на съда, че няма допуснати процесуални нарушения и неясноти в обвинителния акт, които нарушават правото им на защита или ако Апелативният съд потвърди определението на първоинстанционния съд. Според адв.Станко Кралев, който представлява Иван Нончев , една от съществените неясноти била именно липсата на посочени имуществени вреди, което в крайна сметка пречело на подсъдимите да разберат в какво точно са обвинени, а от там и в изработването на защитната стратегия. Ако защитата обжалва и Бургаският Апелативен съд отмени определението на окръжния, делото ще бъде върнато на окръжната прокуратура. Другият вариант е БАС да потвърди решението на първоинстанционния съд.  ", "date": "2019.09.10", "title": "Делото срещу баровеца, разорал дюната, тръгва по особен ред, може да се размине само с глоба"}
{"url": "https://www.24chasa.bg/novini/article/7647744", "text": "Районната прокуратура в Пловдив образува дело срещу родителите на   Разследващите ще установяват как детето, което е на 1, 3 г., е политнало от прозорец на дома и дали действително става въпрос за нещастен случай. Досъдебното производство е за оставяне без надзор на малолетно лице. За това престъпление законът предвижда до 3 г. лишаване от свобода и обществено порицание. По предварителна информация по време на инцидента бащата и майката спели. Има данни, че са употребили алкохол. Данните от пробите им все още не са представени по делото. Прокуратурата е възложила на служители от Агенцията за закрила на детето да изготвят социален доклад. В момента момиченцето е университетската болница \"Св. Георги\" в Пловдив. Оттам съобщиха, че е с черепно-мозъчна травма, но в стабилно състояние. Настанено е в клиниката по детска хирургия, а утре се очаква да бъде преместено в неврохирургия.", "date": "2019.09.10", "title": "Съдят родителите на детето, паднало от втория етаж, докато те спели"}
{"url": "https://www.24chasa.bg/novini/article/7647763", "text": "Почетната императрица на Япония Мичико беше изписана от университетската болница в Токио, след като в неделя претърпя операция от рак на гърдата, предаде Асошиейтед прес. Напускайки болничното заведение, 84-годишната Мичико се поклони учтиво на персонала. Бившата императрица беше диагностицирана с рак на гърдата в начален стадий през юли, припомня БТА. Злокачественото заболяване не се е разпространило. Мичико ще се явява на прегледи, за да бъде определено дали е необходимо по-нататъшно лечение. Мичико, която не е от знатно потекло, беше обявена за почетна императрица, след като съпругът й император Акихито се отказа от престола в полза на сина си Нарухито. Бившата императорска двойка, известна със склонността си да нарушава традициите и внесла редица промени в монархията, се радва на голяма популярност в Япония. ", "date": "2019.09.10", "title": "Изписаха бившата японска императрица Мичико от болница след операцията от рак на гърдата"}
{"url": "https://www.24chasa.bg/novini/article/7647767", "text": "Кремъл потвърди днес, че човек на име Олег Смоленков, за когото се предполага, че е бил американски шпионин, е работел в администрацията на президента Владимир Путин, предадоха световните агенции, съобщи БТА. \"Наистина Смоленков е работел в администрацията на президента, но преди няколко години той бе уволнен с вътрешна заповед\", каза говорителят на Кремъл Дмитрий Песков. Той подчерта, че длъжността на Смоленков не е била висока и отказа да дава повече информация. Не уточни защо е бил отстранен този служител и не каза дали е работел за ЦРУ. Руският вестник \"Комерсант\" писа днес, че поради опасения за живота на свой високопоставен шпионин в администрацията на Путин САЩ са успели преди две години да го изтеглят от Русия. Си Ен Ен и \"Ню Йорк таймс\" също съобщиха за евакуацията на руснака под дегизировка. Това станало през юни 2017 г., когато той бил на почивка в Черна гора със семейството си. Опасенията за живота му възникнали след среща в Белия дом между Доналд Тръмп и руския външен министър Сергей Лавров, на която президентът споделил с Лавров поверителна информация. Белият дом отхвърли като неверни твърденията на Си Ен Ен, а Лавров заяви днес, че по време на въпросния си разговор с Тръмп никой на никого не е издавал \"държавни или даже недържавни тайни\". В отговор на въпрос руският пръв дипломат заяви, че никога не е виждал въпросния Смоленков и не знае нищо за кариерата му.", "date": "2019.09.10", "title": "Потвърдено: Предполагаемият US шпионин е работел в администрацията на президента"}
{"url": "https://www.24chasa.bg/novini/article/7647771", "text": "Президентът на Китай Си Дзинпин на среща с японския премиер Шиндзо Абе през юни в Осака е казал, че не вярва на американския президент Доналд Тръмп по въпросите, свързани с търговските преговори. Това съобщава във вторник агенция Kyodo, като се позовава на правителствени източници, предават ТАСС и БТА. „Не мога да вярвам на това, което говори президентът Тръмп“, е казал китайският лидер за търговските преговори с Вашингтон, като неговите думи са цитирани от неназования източник. Абе, на свой ред, се е опитал да убеди Си Дзинпин, че, напротив, Тръмп му вярва, но той е продължил да прави критични бележки по повод политиката на американския президент. Станало е въпрос конкретно за това, че Тръмп неведнъж се е изказвал за подкрепата на Китай за държавните компании. „САЩ също дават субсидии на Боинг“, е привел обратния пример Си Дзинпин.", "date": "2019.09.10", "title": "Китайският президент: Не вярвам на Тръмп за търговските преговори"}
{"url": "https://www.24chasa.bg/novini/article/7647792", "text": "Адресът на новото ни задграничното представителство е Avenida de la Riera de Cassoles, 54, Barrio Vila de Gracia, Distrito Gracia, а приемното време е от понеделник до петък от 9.00 ч. до 12.30 ч. От екипа на консулството уточняват, че от понеделник до четвъртък ще се приемат заявления за документи за самоличност, пълномощни, декларации, сертификати и документи по гражданско състояние, а в петък ще се извършват бракосъчетания (без последния петък от месеца) и ще се приемат заявления за визи, за документи за придобиване и отказ от българско гражданство, както и ще се връчват готови документи. Предоставянето на консулски услуги ще става само по предварително записан час, който ще се запазва по един от следните начини: - Онлайн на интернет адрес:   – за подаващите заявления за български лични документи; - На електронния адрес на консулството: Consulate.Barcelona@mfa.bg до 17:00 ч. на предхождащия посещението ден/дни. При наличие на свободен час гражданите ще получават потвърждение по електронната поща, което следва да носят разпечатано или да покажат на телефон. Ако за поискания ден няма свободни часове, ще им бъде предложен първият възможен час за друг ден; - По телефона на консулството: + 34 937969950 - между 15:00 ч. и 17:00 ч. на предходния ден/дни. Решението за откриване на консулство на Република България в Барселона беше взето от Министерския съвет на 5 май 2109 г. по предложение на вицепремиера и министър на външните работи Екатерина Захариева. Консулският окръг на задграничното ни представителство обхваща автономна област Каталуния и автономна област Арагон. В Каталуния живее голяма българска общност, възлизаща по официални данни на 11 239 души, а по неофициални на около 25-30 000 души. През 2018 г. областта е била посетена от 30 100 български туристи, като по-голямата част от тях са посетили Барселона. Откриването на консулството в Барселона ще допринесе значително за подобряването на консулското обслужване на българските граждани, пребиваващи в тази част на Кралство Испания.", "date": "2019.09.10", "title": "Новото консулство на България в Барселона отвори врати за граждани (Снимки)"}
{"url": "https://www.24chasa.bg/novini/article/7647766", "text": "Трима души са задържани за нападение с нож на 19-годишен младеж. Това съобщиха от пресцентъра на МВР. Вследствие на сбиване 19-годишен младеж е с прободни рани в гърба и врата. Тримата рецидивисти са задържани за причинена телесна повреда след незабавни действия на криминалисти от РУ - Годеч и ОДМВР - София. Около 22.00 часа на 7 септември в РУ - Годеч постъпил сигнал за сбиване между няколко души пред жилищен блок на ул. „Г. С. Раковски“. На място незабавно били изпратени полицейски служители. Пострадалият бил транспортиран до болнично заведение. След оглед на местопроизшествието, криминалистите от РУ, съвместно с колегите им от областната дирекция, предприели активни оперативно-издирвателни действия, в хода на които установили и задържали извършителите - трима криминално проявени и осъждани мъже от Угърчин. Установено е и средството за извършване на престъплението - нож. След доклад на събраните доказателства в районната прокуратура в Костинброд 40-годишен е привлечен в качеството на обвиняем и му е наложена 72-часова мярка за неотклонение „Задържане под стража“.", "date": "2019.09.10", "title": "Трима осъждани раниха с нож 19-годишен в Годеч, задържаха ги"}
{"url": "https://www.24chasa.bg/novini/article/7647903", "text": "Който смята, че отива във военното училище като в балетна школа, е объркал учебните заведения. Това заяви днес в пресклуба на БТА в Плевен министърът на отбраната Красимир Каракачанов, който пристигна в града по повод националната кампания \"Бъди войник\". Който иска да става офицер, трябва да е стегнат, дисциплиниран, физически и психически подготвен, подчерта той. Министърът припомни, че е изпълнил ангажиментът, който е поел още като народен представител за възстановяване на Висшето военновъздушно училище \"Георги Бенковски\". На 1 януари училището ще започне да функционира като такова, уточни той. \"Военните училища не са обикновени училища. Не може да третираш курсантите като студенти. Дисциплината трябва да се затегне категорично. Не може във военното училище да няма строева подготовка, да няма физическа подготовка, да няма носене на караулна служба - това е абсурд. Бъдещите взводни командири, които излизат от военно училище, да не са дали и един наряд - тази практика е от две-три години, това ще се промени\", бе категоричен военният министър. Той поясни, че амбицията е в новото ВВУ \"да се почне на чисто\" като се запази и разшири преподавателският състав, но и се въведе ред и дисциплина. Според него трябва да се увеличат бройките и да се отвори перспективата за граждански специалности, за да се изпълни със съдържание новото училище. По думите му трябва да се намери вариант съществуващата авиобаза \"Георги Бенковски\" и ВВУ съвместно да ползват инфраструктурата. Каракачанов съобщи за още една своя инициатива - изграждането на паметник на Девета Плевенска пехотна дивизия в Плевен, който очаква да бъде готов през октомври. В изложението си министърът припомни стъпките на министерството за модернизиране на авиацията, на военноморските сили и сухопътните войски. Той съобщи, че се надява да приключи в рамките на месец закупуването за флота на два минни ловци.", "date": "2019.09.10", "title": "Каракачанов: Който смята, че отива във военното като в балетна школа, е объркал учебните заведения"}
{"url": "https://www.24chasa.bg/novini/article/7647349", "text": "\"Киберрекетът е една от големите заплахи пред бизнеса и е необходимо законодателство, което да ни предпазва. То трябва да бъде по-стриктно и сериозно, така че хакерите да имат спирачка пред дейността си\". Това каза заместник-председателят на КРИБ и главен изпълнителен директор на „Сименс България\" Боряна Манолова в ефира на „Здравей, България” по „В световен мащаб „Сименс” предложи т. нар. Харта на доверието, която вече много международни компании подписаха. Ние смятаме, че трябва да се обединят усилията в България, но не само на бизнеса, а и на изпълнителната и законодателната власт. Киберрекетът е една от големите заплахи за бизнеса не само в България, но и в световен мащаб. Никой не е застрахован. Затова бизнесът инвестира много в киберсигурност”, добави тя. Бизнесклиматът в страната е много подходящ за инвестиции, посочи Манолова. Тя коментира и очакваното решение на „Фолксваген” къде да позиционира завода си на Балканите. Компанията избира между Турция и България. „У нас има предпоставки и условия за инвестиция, като завода на „Фолксваген”. И сега имаме много компании, които произвеждат автомобилни части. Те са изключително успешни и смятам, че сме подготвени за това”, каза Манолова. Негативни фактори в бизнес климата са началото на рецесията в Европа и в Германия, както и възможността за Brexit без сделка, посочи още заместник-председателят на КРИБ. „Затова компаниите инвестират в различни буфери, но мисля, че трябва да се инвестира най-вече в обучението и качеството на персонала, за да бъдем конкурентоспособни”, каза още Манолова. И допълни, че бизнесът вече влага средства в училища и университети.", "date": "2019.09.10", "title": "КРИБ иска нов закон срещу киберрекета"}
{"url": "https://www.24chasa.bg/novini/article/7647321", "text": "Млад мъж е задържан във Велинград, след като стрелял с газов пистолет по свой съгражданин, съобщи говорителят на полицията Мирослав Стоянов. Инцидентът е станал в понеделник в къща в курортния град. 26-годишният велинградчанин Румен К. влязъл в пререкание със своята хазяйка, заради неуредени финансови отношения. Избухнал скандал и жената се развикала за помощ, след закани за саморазправа от наемателя. В този момент по улицата минавал 69-годишният Христо Х., който се отзовал на виковете за жената. При вида на пенсионера наемателят Румен К. извадил газ-сигнален пистолет, стрелял срещу възрастния мъж и го блъснал от стълбищната площадка с предупреждение да не се меси в чужди работи. Пристигналите на място полицейски служители задържали стрелеца и иззели оръжието му. Оказало се, че то не е регистрирано по установения ред. Пострадалият от стрелбата и падането пенсионер е транспортиран в местната болница, където е настанен за лечение без опасност за живота.", "date": "2019.09.10", "title": "Задържаха млад мъж, стрелял с газов пистолет по пенсионер във Велинград"}
{"url": "https://www.24chasa.bg/novini/article/7647361", "text": "Афганистанските талибани предупредиха, че САЩ \"скоро ще съжаляват\", ако се откажат от дискусиите за изтегляне на своите войски, както реши американският президент Доналд Тръмп, предават Франс прес и БТА. \"Имаме два начина да сложим край на окупацията на Афганистан - този на джихада и боевете и този на преговорите. Ако Тръмп иска да спре дискусиите, ще поемем по първия и скоро американците ще съжаляват за това\", заяви говорителят Забиула Муджахид.", "date": "2019.09.10", "title": "Афганистанските талибани: Ако Тръмп прекрати преговорите, боевете ще продължат"}
{"url": "https://www.24chasa.bg/novini/article/7647362", "text": "Полицаи иззеха боеприпаси от частен дом в Елхово, съобщи Татяна Павлова, говорител на МВР - Ямбол. При извършване на специализирана полицейска операция в дома на 63-годишен мъж от Елхово са открити и иззети пневматична пушка, пригодена за стрелба с малокалибрен боеприпас, 109 боеприпаса 22 калибър, цев за късо огнестрелно оръжие, ловни патрони и кутии с барут. Полицаите са открили и старинни предмети, за които експертиза ще покаже дали представляват културно-историческа ценност. Образувано е досъдебно производство, а мъжът е привлечен като обвиняем за незаконно притежание на оръжие и боеприпаси.", "date": "2019.09.10", "title": "Иззеха боеприпаси от дома на мъж в Елхово"}
{"url": "https://www.24chasa.bg/novini/article/7647372", "text": "Специалният пратеник на САЩ за Западните Балкани Матю Палмър изрази увереност, че Северна Македония скоро ще стане тридесетата членка на НАТО, съобщават МИА и БТА. Останаха известен брой членки, които трябва да ратифицират протокола за присъединяване, включително САЩ. Това изисква вътрешна процедура в Сената и се надяваме, че всичко ще бъде завършено до декември. Ако това не се случи, тогава ще определим друга дата след няколко месеца, заяви Палмър в интервю за Радио и телевизия Черна гора. Той каза още, че САЩ се застъпват за стабилни Западни Балкани, интегрирани в евроатлантическите институции, за разлика от Русия, която иска регион, основан на безредици и недоверие. Смятам, че видяхме това най-ясно в Черна гора, когато руснаците подкрепиха държавен удар през 2016 г., за да се попречи на страната да влезе в НАТО, заяви Палмър. Специалният пратеник на САЩ за Западните Балкани смята, че руснаците не са престанали с намеренията да правят проблеми в Черна гора и Западните Балкани.", "date": "2019.09.10", "title": "Матю Палмър: Северна Македония скоро ще стане 13 членка на НАТО"}
{"url": "https://www.24chasa.bg/novini/article/7647370", "text": "Изборите в Русия приключиха. И според мнозина - едва ли не завинаги, тъй като се разбраха не едно и две интересни неща. Доста от тях показват, че страната ни все повече губи прилика дори с имитационна демокрация. Първо, в Русия няма управляваща партия. А не се виждат и други. В страната изобщо няма политически партии, най-много да има групи от граждани, и то твърде малобройни, готови да се борят за връщане на публичната политика. Защо е така? За начало да посочим, че в много региони \"Единна Русия\" формално изобщо не се включи в изборите - подкрепени от нея, се точеха все независими. При това схванахме окончателно, че \"партия на властта\" в Русия са просто хората, близки до местния \"главен началник\". Да вземем за пример Хабаровски край, чийто губернатор е протеже на либералдемократите - негови съратници спечелиха не само изборите за регионален парламент, но и за градска Дума, както и допълнителните избори за федерален депутат. Накрая, в политическия процес по време на изборите в Москва реално участваха хора без никаква партийна принадлежност. И според привържениците на \"умното гласуване\" * - идея на опозиционера Алексей Навални, тъкмо те са имали решаващата дума в много окръзи, където се провалиха кандидатите на властта. Какво друго да отбележим, освен липсата на партии в Русия? За пръв път в един голям град бе избран изцяло натрапен кандидат, чиято победа властите не се и опитват да легитимират. Естествено говорим за Санкт Петербург, където по предварителни данни губернатор е станал Александър Беглов, пратен в северната столица от Кремъл. За начало властите изцяло прочистиха от конкуренти тази кампания. Последен се отказа от надпреварата кинорежисьорът Владимир Бортко, кандидат на комунистите, в резултат на което Беглов остана с двама съвсем безлични технически опоненти, необходими просто за да има в бюлетината и други имена. Но дори като фигуранти, призовани да гарантират победа на Беглов, двамата заедно обраха протестния вот - доста над 30 процента от гласовете (и то по официални данни). Ако пък погледне промените в активността на изборите в Санкт Петербург, нейните скокове и спадове във времето, човек неволно приема версията на опозицията за масови фалшификации и \"кухи гласове\", още повече с оглед твърде \"мръсната\" предизборна кампания в града. Поровиш ли в социалните мрежи, разбираш, че кажи-речи така се чувства и населението на града. Изборите там явно са напълно делегитимизирани. По закон уж всичко е нормално, но никой, включително самите власти, не вярва в това. Което, ще изтъкнем, важи за губернаторските избори като цяло. Да припомним, че през 2018 г. Кремъл не успя да спечели изборите за местни ръководители в цели три региона. В два от тях не можа да изтръгне победа и във втория тур. И си направи изводи за текущата година. Сега дори парламентарните партии, наричани понякога просто съставки на \"колективната Единна Русия\", не излъчиха в 16 региона с губернаторски избори нито един претендент, способен да се мери с провластовите кандидати. В крайна сметка там, където \"партията на началството\" се държа по-адекватно, нейните хора получиха към 80 на сто от гласовете. А там, където рейтингите й удрят дъното, резултатът също бе минимален - колкото да прехвърли летвата от 50 на сто, за да спечели първия тур. Ето и последния важен признак, че изборите, общо взето, не бяха никакви избори: резултатът задоволи всички. Властите казват, че са спечелили - радва се дори ръководството на \"Единна Русия\". Доволна е т. нар. парламентарна опозиция - Комунистическата партия на Руската федерация (КПРФ), Либерално-демократическата партия на Русия (ЛДПР), дори и \"Справедлива Русия\". Те се представиха навсякъде по-успешно от миналата година. Например в Крим, присъединен към Русия едва през 2014 г., първите избори за местен парламент дадоха 70 от общо 75 места на \"Единна Русия\", а останалите 5 - на ЛДПР. Сега обаче за листите на \"единните\" са подадени едва към 42 на сто от гласовете, а в събранието влизат не само либерал-демократите, но и КПРФ, и \"Справедлива Русия\". Доволна е като цяло и т. нар. извънсистемна опозиция. В столицата, заяви Алексей Навални, тя успя де факто да вкара във властта 24-ма кандидати от общо 45 - ако сметнем и онези, чиято победа според опозицията е била открадната чрез закононарушения. \"Умното гласуване\" според авторите на идеята е проработило, и то не само в столицата и големите градове. Всичко това, взето заедно, означава, че на този етап в Русия или вече няма нито партии, нито избори в класическия смисъл на тези понятия, или пък още не са се появили. Изводите тук ще зависят от това как разглеждаме изборните резултати от 8 септември - като успех на опозицията или формална победа на властите. И всъщност точно борбата между различните интерпретации на събитията ще е главният политически процес през идните месеци. Онзи, който вземе връх в тази борба, ще може да претендира за къде по-ценен трофей - победа в парламентарните избори през 2021 г. Защото истинската власт не е само контрол над формалните политически институции, но и реалното доверие на населението. /БТА/", "date": "2019.09.10", "title": "Русия: Победа без избори"}
{"url": "https://www.24chasa.bg/novini/article/7647378", "text": "България предава собствената си история. Официална София не иска да помни за освобождението на страната от окупацията на Турция и Третия Райх. Тези дни Министерството на външните работи на България заяви, че Русия не бива да подкрепя „съмнителната историческа теза“, че борбата на СССР с Нацистка Германия е била освобождение за Европа. От българското ведомство отбелязват също, че Червената армия „донесе на народите от Централна и Източна Европа половин век репресии“, пише Александър Самсонов в материал за популярният руски специализиран портал „Военное обозрение“, представен без редакторска намеса. Как Русия освободи България от турско робство Руснаците и българите имат стари национални, културно-езикови и духовни връзки. Сега малцина помнят, че по времето на руския княз Святослав Игоревич (велик княз киевски 945-972 гг.) русите и българите-славяни са били практически един народ. Когато воините на Святослав воюват в България, те почти с нищо не се различават от местното население. Българите наскоро са приели християнството и в селските местности все още са свежи езическите култове (включително култа към Перун), а езикът, духовните и материалните традиции са били общи. Руснаците и българите са принадлежали към една етнокултурна и езикова общност. Не е учудващо, че самият Святослав възнамерява да пренесе столицата на Рус на Дунав, в България. Това дълбоко чувство на принадлежност към един-единствен народ може да се проследи и след това. Обикновените българи винаги са се чувствали като братя на руснаците. В края на XIV век настъпва дългият период на османската окупация. Османските турци окупират голяма част от Балканския полуостров, включително отслабената от предишни войни и раздробена България. За славяните и християните на Балканите настъпва тежко време – турското робство. Правата и свободите на християните са силно орязани и са им наложени тежки данъци. Включително „кръвният данък“, когато турците са взимали деца за служба в корпуса на еничарите. Юношите са възпитавани като мюсюлмани, забравяли са своите национални и религиозни корени и са ставали жестоки врагове на своите сънародници. При това на славяните е било забранено да живеят на определени територии и се е провеждала политика на ислямизация и потурчване. Не е изненадващо, че славяните, включително и българите, многократно се бунтуват и се опитват да се противопоставят. Местните партизани се бият срещу турците - хайдути, четници. Всички въстания обаче са удавени в кръв. Без външна подкрепа местното националноосвободително движение нямаше шанс. Истинската надежда за освобождение сред балканските славяни и християни се появи само с нарастването на силата на Русия. Руската империя води трудна борба с Турция за надмощие в Черно море, Кавказ и на Балканите. Стъпка по стъпка руснаците изтласкват силния противник и донасят освобождение на балканските народи. Десетки хиляди руски войници положиха глави, за да освободят Балканите от турската власт. Свободата на по-голямата част от България е донесена от Руско-турската война от 1877-1878 година. През 1875 г. въстават сърбите в Босна. В годините 1875-1876г. в България започва антитурското въстание. То е потушено по най-жесток начин от османците. Десетки хиляди българи са убити, ограбени и изнасилени от турците и техните нередовни формирования (албанци, кюрди и т.н.). Руското общество, което винаги е възприемало болезнено потисничеството на балканските славяни и християни, е дълбоко възмутено. Руски доброволци тръгват към Балканите, за да воюват с турците, обществени организации, църкви и редакции на вестници събират средства в помощ за бежанците. През 1876 година Сърбия и Черна гора започват война против Турция. Сърбия претърпява тежко поражение и е спасена само от твърдата позиция на Русия. Официален Петербург, който по традиция е бил предпазлив, опасявайки се от реакция от страна на Запада (освен това още не е завършена военната реформа, а и икономиката не е в най-доброто си състояние), известно време се опитва да оказва дипломатически натиск на Константинопол. Под натиска на европейската общественост, шокирана от кланетата в България, Англия и Франция също настояват пред Турция да проведе реформи. През декември 1876 година Русия поиска Турция да признае автономията на България и Босна под контрола на световните държави. Турците пренебрегват това искане. През 1877 година Русия обявява война на Турция. Конфликтът е тежък. Руската армия не успява да форсира веднага Балкана и засяда в обсадата на Плевен. Въпреки това, руската армия с поддръжката на доброволци от България, румънци и сърби успява да освободи от турците Румъния и България. Авангарда на руската армия начело със Скобелев излизат при Адрианопол и са на подстъпите към Истанбул. Фактически руската армия е можела да вземе Константинопол и да реши изцяло въпроса с освобождението на Балканите от турско владичество. Но Петербург отново (както и през 1829 година: „Адрианопол е наш! Защо руската армия не взе Константинопол“) не се решава да вземе Константинопол и да сложи точка на многовековното историческо противопоставяне с Турция. Ключова роля изиграва страхът от Запада. Петербург се опасява, че против Русия ще се обявят Австрия, Франция и Англия, както по време на Кримската война. Макар Германската империя, където управлява Бисмарк, в този момент да намеква, че ще подкрепи Русия в замяна на възможността за решаването на френския въпрос. Това е разумен обмен. На 3 март 1878 година (19 февруари по стар стил) е сключен Санстефанският мирен договор. Турците признават независимостта на Сърбия, Румъния и Черна гора. Сърбия и Румъния са разширени съществено. Босна и Херцеговина става автономия. България става автономно княжество, първоначално под руско управление и само формално зависима от Турция. В България са включени етнически българските територии в Мизия, Тракия и Македония. В резултат България се простира от Дунав до Егейско море, от Черно море до Охридското езеро. Турция плаща на Тусия контрибуция и отстъпва редица територии в Кавказ и Европа. 3 март става национален празник в България – Денят на освобождението на България от османско иго. По-късно в чест на руските освободители в България са издигнати стотици паметници. Включително Паметникът на Свободата в прохода Шипка в памет на падналите за освобождението на братския български народ руски воини. Откраднатата победа Но против това споразумение се обява „просветеният Запад“ и особено Англия, която изпраща флота си към Дарданелите, и Австро-Унгария. Лондон и Виена не искат Русия да укрепи позициите си на Балканите, където Москва може да получи мощен стратегически плацдарм и изход на Средиземно море чрез своя съюзник България. Под натиска на Запада Петербург отстъпва и плодовете на руската победа са частично откраднати. На 1 (14) юли е подписан Берлинският трактат, който е резултат от работата на Берлинския конгрес, проведен по инициатива на западните държави за преразглеждане на условията на Санстефанския мирен договор в ущърб на Русия и славянските народи на Балканския полуостров. България е разделена на три части: автономно княжество от Дунав до Балкана с център София (формално васал на Турция); българските земи на юг от Стара планина образуват автономната провинция на Турската империя – Източна Румелия с център Пловдив; Македония – земите до Адриатика и Егейско море са върнати на турците без каквито и да е изменения в статута им. Независимостта на Сърбия, Черна гора и Румъния е призната, но териториалните придобивки на сърбите и черногорците са орязани. Австро-Унгария получава правото да окупира Босна и Херцеговина. Русия трябва да се откаже от част от придобивките си в Кавказ. Многото противоречия, заложени в Берлин, стават предпоставка за бъдещите Балкански войни и Първата световна война. България на страната на германците Впоследствие България, по предложение на руския император Александър II, е оглавена от племенника на съпругата на руския суверен Мария Александровна Александър Батенберг (1879–1886) от германската династия Батенберг, след това Фердинанд I (1887–1818) от династията Сакскобурггота. България със съгласието на Русия, Германия и Австро-Унгария през 1885 г. се слива с южната си част(Източна Румелия), през 1908 г. се обявява за напълно независима и става царство. Русия освободи България, но не можа да я привърже политически, икономически и дори културно. София постепенно отива на страната на Виена, Берлин и Париж. Германците и французите финансират икономическото развитие на страната и по-специално строителството на железници. Отношенията със Санкт Петербург се влошават, чак до скъсването на дипломатическите отношения, които са възстановени едва през 1896г. С подкрепата на Австро-Унгария, Германия и Франция България се готви за война с Турция за Македония. Освен това Македония става спорна територия между България, Сърбия и Гърция. В хода на Първата Балканска война 1912-1913 г. балканските държави разгромяват Турция и й отнемат европейските владения, но след това борят за плячката. Сърбия и Гърция сключват съюз против България. Германия и Австро-Унгария насъскват България срещу сърбите. През лятото на 1913 година България започва война против Сърбия. Война на България обявяват Черна гора и Гърция, а след това Румъния и Турция, за да се разширят за сметка на българите. София губи войната, орязана е териториално и е унижена. Този позор и жажда за мъст окончателно тласкат България в обятията на германския блок. Сърбия става враг номер едно за София. България е на страната на германския блок в Първата световна война. Нейното влизане през 1915 година води до разгрома и окупацията на Сърбия. България претърпява поражение заедно с Германия. Ньоският договор от 27 ноември 1919 година става тежко бреме за страната. Тя е разпокъсана в полза на Сърбия, Гърция и Румъния и е лишена от излаз на Егейско море, а освен това трябва да плаща контрибуции. Българските въоръжени сили са съкратени до минимум, отменена е военната служба, забранено й е да има авиация и тежко въоръжение. Не е учудващо, че през 20-те години в България се установява крайно-десен (фашистки) режим на Цанков, който провежда репресии срещу комунистите и социалистите. Тогава София успява да изгради добри отношения само с фашистка Италия. През втората половина на 30-те години София започва да клони към съюз с Третия райх. Развива се икономическо и военно сътрудничество с Германия. От началото на Втората световна война София става съюзник на Райха. Под натиска на Берлин Румъния връща на българите Южна Добруджа. През 1941 г. България подписва Тройния пакт (съюзът на Германия, Италия и Япония), но не участва във военни действия. Българската територия е използвана от нацистите за нахлуване в Югославия. Български войски окупират Западна Тракия, Македония и Западните покрайнини. През декември 1941 г. София обявява война на САЩ и Англия, но до края на войната тя се опитва да поддържа мир със СССР. В същото време германците използвалат транспортната инфраструктура на България (летища, морски пристанища, железници и магистрали) за военни цели, а българските войски са били използвани за окупиране на териториите на Югославия и Гърция. Българската операция През пролетта и лятото на 1944 година Москва нееднократно изисква от София да развали съюза си с Германия. След съкрушителните победи на Червената Армия през 1944 година – разгромът на немците в Молдова, освобождението на Румъния и излизането на III Украински фронт на румънско-българската граница, на България й се налага да направи избор. На 26 август 1944 година София обявява неутралитет във войната между Германия и СССР и иска изтегляне на германската армия от българска територия. Но немците продължават да използват територията на България за придвижване на войските си, в българските пристанища пристигат германски кораби, а на българска територия има германски сили. Затова на 5 септември СССР обявява война на българия, след което българските власти скъсват отношенията си с Хитлер. На 8 септември войските на III Украински фронт започват Българската операция. Те не срещат съпротива от българската армия. В нощта на 8 срещу 9 септември започва въстание в София. На 9 септември в страната е установена властта на Отечествения фронт начело с Кимон Георгиев. Водещи позиции в Отечествения фронт заемат комунистите и техните привърженици. Правителството на Отечествения фронт обявява война на Германия и Унгария, разпуска парламента, полицията (създава се народна милиция), предприема чиста в държавния апарат и реформа в армията, забранява нацистките организации. Военните престъпници са предадени на съд. В резултат от референдум в България е отменена монархията. Преминаването на страната на антифашистката коалиция позволява на България да запази Южна Добруджа. През 1946 година страната е оглавена от „българския Ленин“ – Георги Димитров и България става част от социалистическия лагер. 16-та Съюзна република и българско икономическо чудо за сметка на руснаците След Втората световна война България преживява дълбока икономическа криза. Страната е изтощена и значителна част от населението гладува. Въпреки това, с помощта на Съветския съюз, България от бедна селскостопанска страна се превърна във високоразвита икономика, социално проспериращо общество. Това беше истинско „българско чудо“. Общият български Брутен вътрешен продукт (БВП) за 40-те следвоенни години нараства с 14 пъти, на глава от населението – почти 30 пъти. В периода от 1946 до 1986 г. в България са създадени около 80% от индустриалните мощности, повече от една трета от селскостопанските, до 90% от енергетиката, 70% от транспортната мрежа, 80% от пристанищната инфраструктура, повече от 80% от цялата жилищна площ, обекти на здравеопазването, образованието, науката и културата. Всичко това е направено за сметка изключително на материално-техническата и финансовата помощ на СССР, за сметка на съветски кадри. И то безвъзмездно! Сметнато по съвременни цени, СССР влага в България стотици милиарди долари! Също така трябва да се отчетат компенсациите за доставката на български стоки в Съюза: за евтините български продукти Москва плаща на София по цени, близки до световните. За България са занижени цените на доставяните съветски стоки. Заслужава да се отбележи, че авторитетът на съветското правителство в България беше много висок. От 1949 г. София многократно предлага да влезе в състава на СССР като 16-та република. За съжаление Москва, където процесите на разлагане започнаха постепенно след смъртта на Сталин (което в крайна сметка доведе до отхвърляне на социализма и бедствието през 1991 г.), не се осмели да го направи. Съветското ръководство се страхуваше от нови усложнения със Запада, от евентуален конфликт с Турция и от остра реакция сред другите балкански страни, в частност Югославия. В България е изградено развито социалистическо общество. Доходите на населението са нараснали значително. Около 40% от структурата на БВП в началото на 80-те години е заета от машиностроенето, производството на инструменти и строителството на машини, черната металургия, химическата промишленост и нефтохимията, електрониката и електротехниката. Земеделието стана силно механизирано, което даде възможност на България да се превърне в един от най-големите износители на плодове и зеленчуци в Европа (пресни и консерви) още през 60-те години. Страната достигна високо ниво на образование, наука и култура: за 8,9 милиона души (през 1986 г.) имаше 27 университета, 185 държавни музея, 10,4 хиляди публични библиотеки, 55 театри и др. създаден е отличен курортен и туристически сектор (също главно благодарение на субсидиите от СССР). Генералният секретар на БКП Тодор Живков (1954-1989) умело провежда вътрешната и външната политика. Той провежда честа ротация на партийни и държавни лидери, при него няма преследване на православието, частният сектор в селското стопанство не беше ограничен, имаше бързо повишаване на жизнения стандарт. Оказва се всестранна подкрепа на работниците в културата, науката и изкуството. Това позволява да се запази вътрешната стабилност до средата на 80-те години. Практически няма вътрешна опозиция. На външната арена София подкрепи Москва в конфронтацията с Пекин. През втората половина на 80-те, когато започва подготовката за разпада на СССР и социалистическия лагер, ръководителят на Румъния Чаушеску предложи Живков да създаде румъно-български съюз с участието на ГДР и Албания, където сталинистите все още държаха властта. Новият съюз трябваше да се противопостави на горбачовското ръководство, което последователно разваляше социалистическия лагер и СССР. Но България не посмя да предприеме такава рязка мярка. След оставката на Живков през 1989 г., подготвена от предателската политика на кликата Горбачов и отслабването на икономическите връзки на СССР с България, българският социализъм падна. България няма бъдеще в рамките на „европейския райх“ След това събитията в България се развиват по отработената схема: либерализация, девалвация на валутата, приватизация (разграбване и унищожаване на националната икономика). Значително понижаване на качеството на живот на основната част от населението, поява на неголяма група от „успешни“. Аграрна реформа (предаване на земята на бившите собственици и техните наследници) довежда до раздробяване на поземлените площи на малки участъци и рязък спад на селскостопанското производство. Цените се увеличават, нивото на живот на народа пада рязко, българските стоки (промишлени и аграрни) се оказват ненужни на световния пазар, производството рязко намаля. До 70% от производствените мощности на България, създадени с помощта на Съюза, стоят празни или са закрити и оргабени. Българските плодове и зеленчуци се оказват ненужни на Западна Европа. България всъщност се превръща в полуколония на Запада, под управлението на „специалисти“ по унищожението на конкуренти от МВФ и Световната банка. Тя влиза в НАТО и ЕС. При това равнището на живота пада двойно в сравнение със средата на 80-те, а производственият потенциал на страната практически е унищожен. Сега България е обикновен потребител в състава на ЕС. А София пълзи пред Брюксел и моли за финансиране. Има малко работа, само в туристическия сектор, но и тя е сезонна. Не е учудващо, че народът измира стремително, а младежите бягат в развитите страни от ЕС, заемайки положението на хора от втори-трети клас, роби в „европейския райх“. На този фон за последните три десетилетия населението на България спада с близо една четвърт до 7 милиона души. Освен това намалява броят на българите, а турците и циганите стават повече. Водещите позиции във властта, икономиката и печата принадлежат на малка прозападна група (само няколко процента от населението), но именно тя определя политическия курс на страната и нарастването на русофобските и антисъветските настроения в обществото. Повечето българи все още смятат руснаците за братя, но не те определят политиките на София. Оттук и желанието на официална София да забрави всички огромни добрини, които Русия е направила за България и да представи бялото за черно. Историците и публицистите изпълняват държавната поръчка: по всякакъв начин занижават, зачертават и омаловажават ролята на Русия в историята на България. Очевидно е, че днешната прозападна България няма бъдеще. Полуколониална периферия на развитите страни от Запада, пазар за тях и евтина работна сила, плацдарм за НАТО на Балканите против Русия, незначителни нападки срещу руснаците във външната политика и бързо измиране, остаряване и бягство на коренното славянско население. В резултат на това – пълно изгасване и гибел на националното самосъзнание, на славянския народ. ( )", "date": "2019.09.10", "title": "„Военное обозрение“: Официална безпаметност. Защо България предава Русия"}
{"url": "https://www.24chasa.bg/novini/article/7647380", "text": "Подавам оставка, ако Косово влезе в Интерпол, заяви Ивица Дачич, шеф на сръбската дипломация. Известно е, че Косово трябва да влезе в Интерпол заради степента на престъпност и по-добрия живот за всички граждани на тази бивша южна сръбска област - и сърбите, и албанците, в еднаква степен. Но също така е известно, че Ивица Дачич трябва да подаде оставка. Разбира се, не заради влизането на Косово в Интерпол, а заради разпалващата войни печалбарска политика през деветдесетте години, и след това заради участието в грабителската политика на прехода след двехилядната година. Всъщност, единствените изявления на Ивица Дачич, които в този момент биха били от обществен интерес, биха се отнасяли за произхода на имущество му, тъй като за лустрация заради участието му в политиката като говорител на балканския касапин Слободан Милошевич е твърде късно. Неговата васална зависимост от Александър Вучич, президент на Сърбия, колега на същата работа по време на деветдесетте години в разпалването на омраза и нетърпимост, вдъхновяване и оправдаване на престъпления, има непредвидими последици в смисъл на следващите постъпки и процедури. Ясно е, че Ивица Дачич е неприкосновен в подлизурството и продажбата на избирателите. Така, той вече на няколко пъти \"продаде\" гласове, получени на базата на грубия национализъм и консерватизъм на всички, които искаха да ги купят. А и на онези, които свалиха неговата партия с революция с половин милион граждани по улиците, с палеж на парламента на Сърбия и нахлуване във всички важни институции на системата, а неговия президент Милошевич предадоха на трибунала в Хага заради военни престъпления. По този начин и всички финансови афери във връзка с този политик, който вилнее в тукашните пространства от тридесетина години, са замитани под килима, а той при такива обстоятелства парадоксално придоби характеристиките на \"способен политик\", духовит шегаджия и някой, който може да развесели народа. За публичния интерес на гражданите на Сърбия изглежда няма по-изгодно нещо от това Косово да бъде прието в Интерпол, т.е. Дачич да подаде оставка. Макар и в контекста на предизборните манипулации и събирането на евтини политически дивиденти. /БТА/", "date": "2019.09.10", "title": "Сръбският вестник \"Данас\": Дачич, подай оставка!"}
{"url": "https://www.24chasa.bg/novini/article/7647366", "text": "Бившият генерал от КГБ и резидент на службата в България преди 1989 г. светкавично още снощи е взел отношение по разследването за шпионаж в полза на друга държава, по което вчера бяха разпитвани активисти на движението \"Русофили\" и други лица в София. След разпитите социологът Живко Георгиев и бившият депутат от БСП и главен редактор на \"Дума\" Юрий Борисов разказаха, че са били питани за отношенията им с Решетников. КГБ резервистът, който сега се води заместник-председател на Съвета на Дружеството за развитие на руското историческо просвещение „Двуглав орел\" написа във фейсбук, че виновни са американците.  Скъпи приятели!  Американците започнаха кампанията \"руските шпиони в България\", пише той. А аз се чудех защо ли за мен се лепна журналист от \"Ню Йорк таймс\" да иска интервю, мислех си защо ли са си спомнили за пенсионера. Нямат какво да кажат и започнаха да раздуват за имперски планове, глупости за възстановяването на монархията и Путин - царя. С няколко думи опитват се да вържат нашето дружество за руско историческо просвещение \"Двуглав орел\", което работи само в Русия, към някакви фантастични планове. Но това им е достатъчно, за да громят истинските български патриоти. Уверен съм, че тези акции на сегашната власт на България на пълно я дискредитират в очите на българския народ. Да нападат хора затова, че почитат традицията и историята, жертвите принесени от Русия при създаването на българската държава, могат само врагове на България, завършва патетичния си пост Решетников. ", "date": "2019.09.10", "title": "Решетников размаха пръст: Американците почнаха кампания \"руските шпиони в България\""}
{"url": "https://www.24chasa.bg/novini/article/7647389", "text": "Иранска футболна фенка почина, след като преди седмица се самозапали пред съдилище, където е била предупредена, че може да лежи шест месеца в затвора за опит да влезе в стадион, за да гледа мач на любимия си отбор \"Естеглал\", предаде Асошиейтед прес, цитирана от БТА. В социалните медии жената е била известна като \"Синьото момиче\" заради цветовете на отбора й. Осведомителната агенция Шафагна съобщи, че 30-годишната жена, представена с името Сахар, е починала в болница в Техеран. По нейното дело все още не е била произнесена присъда. В Иран на жените е забранено да посещават футболни стадиони, въпреки че ги допускат да гледат на живо други спортове, например волейбол, отбелязва агенцията.", "date": "2019.09.10", "title": "Иранска футболна фенка се самозапали пред съд, не й давал да ходи на стадиона"}
{"url": "https://www.24chasa.bg/novini/article/7647394", "text": "България поема ресор \"Иновации и младеж\" в състава на следващата Европейска комисия. Той ще бъде ръководен от българския еврокомисар Мария Габриел, което в предишната Комисия оглавяваше „Цифрова икономика и цифрово общество”. Това обяви новият председател на ЕК Урсула фон дер Лайен, цитирана от БТА. „Това, което успяхме да направим в цифровизацията, сега има шанса да получи ново измерение, можем да надградим. Давам конкретен пример – направихме дигиталните иновационни хъбове. Целта е те да бъдат във всеки регион в Европа. Моята цел е дигиталният иновационен хъб да бъде място, където всеки може ще може да получи достъп до цифрови умения и знания”, заяви Мария Габриел. След питане на   от Европейската комисия заявиха, че отделът, отговарящ за политиките за образование, култура, младеж, езици и спорт, ръководи програми и проекти, включващи: - \"Еразъм+\" с общ бюджет от 14.7 милиарда евро между 2014 и 2020 г. - Програмата DiscoverEU, която дава възможност на 18-годишни младежи да опознаят Европа чрез безплатно пътуване с влак (повече четете тук). DiscoverEU се реализира чрез фондове, получени от Европейския парламент (12 милиона евро за 2018, 16 милиона за 2019, евентуално повече за 2020 година). - От 2014 до 2020 с бюджет от 6.2 милиарда евро действията \"Мария Склодовска-Кюри\", в подкрепа на около 65 хил. учени. - Европейски корпус за солидарност (дава възможност на младите хора да извършват доброволческа дейност или да работят по проекти в своята страна или в чужбина) със собствен бюджет от 375.6 милиона евро до 2020 г. - \"Творческа Европа\" с настоящ бюджет от 1.46 милиарда, подкрепяща европейските културни и творчески сектори с инициативи като Европейска столица на културата. С бюджет около 120 милиона на година, подпрограмата МЕДИА например подкрепя развитието на около 430 филма и разпространението на около 500 филма всяка година. В предложението на ЕК за бюджет за 2021-2027 г. се предвижда: - Програма \"Еразъм\" – Комисията предлага да се удвои бюджета до 30 милиарда евро. Като част от бюджета за \"Еразъм\" Комисията редлага и 700 милиона евро за DiscoverEU. - \"Мария Склодовска-Кюри\"- предлага се бюджет от 6.8 милиарда евро по програмата \"Хоризонт Европа\" за научни изследвания и иновации. - Европейски корпус за солиарност – предлага се бюджет от 1.26 милиарда евро. - \"Творческа Европа\" – ЕК редлага финансиране за програмата на ЕС за култура от 1.85 милиарда евро. Новата комисия се предлага да се състои от осем заместник-председатели, в това число върховния представител на ЕС по външната политика и сигурността Жозеп Борел (Испания). Заместник-председателите отговарят за водещите цели на ЕК. Те ще ръководят работата по въпроси като опазването на природата, цифровизацията, икономиката, съхраняването на европейския начин на живот. Трима изпълнителни заместник-председатели ще имат двойна функция. Те ще бъдат едновременно заместник-председатели, отговарящи за една от трите основни теми в дневния ред на новоизбрания председател, и еврокомисари. Изпълнителният заместник-председател Франс Тимерманс (Холандия) ще съгласува работата по Европейския зелен пакт. Той ще отговаря и за политиката за борба с измененията в околната среда. Изпълнителният заместник-председател Маргрете Вестагер (Дания) ще съгласува цялата програма за подготвеност на Европа за цифровата ера и ще бъде комисар по въпросите на конкуренцията. Изпълнителният заместник-председател Валдис Домбровскис (Латвия) ще съгласува работата в областта на икономиката в интерес на хората и ще бъде комисар за финансовите услуги. Останалите петима заместник-председатели са Жозеп Борел, Вера Юрова, (Чехия), Маргаритис Схинас (Гърция), Марош Шефчович (Словакия), Дубравка Шуица (Хърватия). Останалите кандидати за еврокомисари са: Йоханес Хан (Австрия) ще отговаря за \"Бюджет и администрация\" и ще се отчита пряко пред председателя на ЕК; Дидие Рейндерс (Белгия) ще бъде еврокомисар по правосъдието, включително по въпросите за върховенството на закона; Стела Кириакидис (Кипър) е предложена за еврокомисар по здравеопазването; Кадри Симсон (Естония) ще отговаря за енергетиката; Юта Урпилайнен (Финландия) ще поеме международното сътрудничество; Силви Гулар (Франция) ще отговаря за вътрешния пазар; Ласло Трочани (Унгария) ще отговаря за политиката на съседството и разширяването на ЕС; Фил Хоган (Ирландия) е предложен за еврокомисар по търговията; Паоло Джентилони (Италия) ще бъде еврокомисар по икономиката; Виргиниюс Синкявичюс (Литва) ще бъде еврокомисар по околната среда; Никола Шмит (Люксембург) ще отговаря за работните места; Хелена Дали (Малта)ще отговаря за въпросите за равенството; Януш Войчеховски (Полша) ще отговаря за земеделието; Елиза Ферейра (Португалия) ще бъде еврокомисар за сближаването и реформите; Рована Плумб (Румъния) ще бъде новият еврокомисар по транспорта; Янез Ленарчич (Словения) ще поеме управлението при кризи; Илва Йохансон (Швеция) е предложена за еврокомисар по вътрешните работи.", "date": "2019.09.10", "title": "България получава ресор \"Иновации и младеж\" в новата Европейска комисия"}
{"url": "https://www.24chasa.bg/novini/article/7647387", "text": "Банкерът Цветан Василев давал по 10 млн. лв. месечно на ТВ 7, парите обаче били осигурявани от кредити, отпускани на близки до него фирми. Това стана ясно по време на заседанието по делото за фалита на КТБ, което се гледа в специализирания съд.  Днес беше първото заседание, на което основният свидетел Бисер Лазов започна да отговаря на въпроси. От 26 март до момента той правеше изложение. Първи правото на въпроси имаха от прокуратурата, като въпросите им се отнасят до фирмите, свързани с Цветан Василев, но регистрирани на името на негови приближени или служители. До момента Лазов говори за 4 фирми, като прокурор Даниела Начева го питаше за тях по азбучен ред.  В началото на заседанието основният свидетел направи кратко изложение, в което обясни, че ако на моменти се спира в отговора си, това не се дължи на притеснение, а на негов говорен дефект още от детските години. Също така той уточни, че по време на отговорите на въпросите, които ще му задават прокуратурата и след това адвокатите на подсъдимите, ще ползва писмени бележки.  Обстоятелственото му обяснение изнерви адвокатите на подсъдимите, които на няколко пъти го прекъснаха и поискаха той да отговаря на конкретните въпроси конкретно. \"Не мога да отговарям като някакъв ром по някаква дедесарска тема\", отговори Лазов в своя защита. Съдът също му обърна внимание, че трябва да е по-конкретен на конкретните въпроси.  Първото дружество, за което бе питан, бе \"Акванада\". Оказа се, че фирмата е създадена след 2005 година и неин собственик по документи се водела счетоводителка във фирмата на Василев. Това дружество било от типа дружества, които са регистрирани на хора, неприближени на Василев, но които го познават и работят в негови офиси. Дружеството не развивало никаква дейност, нямало и свой персонал. Адресът му бил адрес на един от служителите на Цветан Василев. С кредит, отпуснат на дружеството през 2011 година, е бил увеличен капиталът на корабостроителница Русе.  Второто дружество, за което бе питан, бе \"Ареском\" ЕООД. То се водело на името на Александър Радев, дългогодишен служител на Василев и шеф на неговата охрана. Той бил толкова приближен на бившия банкер, че дори Василев присъствал на негово тържество послучай юбилея му. То също нямало собствена стопанска дейност и персонал. \"Идеята беше да се финансирали те различно от Василев\", обясни Лазов. През 2013 година след публикация във вестник \"Капитал\" озаглавена \"Държавата КТБ\" Цветан Василев много се ядосал и поискал да се регистрират още фирми. Лазов, на когото в този ден трябвало да направят операция на зъбите, му обяснил, че повече няма възможности да осигурява хора. Тогава Василев му обяснил, че той ще има грижата оттук нататък. \"След месеци забелязах, че започнаха да се появяват имената на нови дружества, а на електронната поща идваха писма за регистрацията на нови фирми, които бяха техните своеобразни кръщелни свидетелства\", добави основният свидетел. Той беше попитан и за още две фирми, регистрирани, за да получават кредити от КТБ, а тези пари отивали за погасителни вноски и лихви. Лазов отново припомни, че с кредит от банката Цветан Василев си е купил и самолет. По делото освен банкерът, който се укрива в Белград, подсъдими са още 17 души. Процесът продължава с въпроси на прокуратурата за регистрация на други фирми на свързани с Василев хора. ", "date": "2019.09.10", "title": "Цветан Василев давал по 10 млн. лв. месечно на ТВ 7, парите били от кредити от КТБ"}
{"url": "https://www.24chasa.bg/novini/article/7647101", "text": "През следващите пет години Китай ще продължи да бъде основен двигател за ръста на глобалния пазар на продукти за киберсигурност, според доклад на International Data Corporation (IDC). Прогнозите са вътрешният пазар да достигне 17,9 милиарда долара през 2023 г., предава  В доклада се посочва, че средният годишен ръст на китайските разходи за киберсигурност за периода 2019-2023 г. ще бъдат 25,1%, докато глобалните се оценяват на 9,44%. През настоящата година Китай ще похарчи за киберсигурност 7,35 милиарда долара, по-голямата част от които – 62,8%, ще отидат за хардуер, за софтуер – 20,5% и за услуги – 16,7%. Най-голям дял тези разходи ще продължат да правият правителството, телекомуникационните компании и финансовия сектор. В доклада се посочва, че в момента Китай е вече на второ място по разходи за киберсигурност, но все още далеч назад от средното в света като дял от общите харчове на страната за информационни технологии. Според прогнозата на IDC глобалните разходи за киберсигурност ще надхвърлят 150 милиарда долара през 2023 г.", "date": "2019.09.10", "title": "До 5 г. Китай ще излезе начело на глобалния пазар за киберсигурност, сочи доклад на IDC"}
{"url": "https://www.24chasa.bg/novini/article/7647397", "text": "\"Без коментар\", беше единствената реплика, която подсъдимият за разораната дюна на къмпинг \"Смокиня\" Иван Нончев  отрони пред журналисти в Бургаския окръжен съд, където всеки момент трябва да започне делото за унищожените близо 2300 кв. м. пясъчна дюна край Созопол. За днес е насрочено разпоредителното заседание, след което ще стане ясно дали делото тръгва по обичайния ред или ще бъде върнато за доразследване, ако има причини за това. Нончев не пожела да каже дали съжалява, че е поръчал дюната пред караваната му в къмпинга да бъде срината и обеща да говори повече след заседанието. \"Има документи, ако влезете в съдебната зала, ще разберете\", каза той. Нончев е обвинен за унищожаване на природна забележителност, за което може да отнесе до 3 г. затвор или пробация и глоба от 2000 до 10 000 лв. Подсъдим е и багеристът от село Равадиново, пряк извършител на деянието.", "date": "2019.09.10", "title": "Подсъдимият за разораната дюна на \"Смокиня\" мълчи пред журналисти (Снимки)"}
{"url": "https://www.24chasa.bg/novini/article/7647406", "text": "Мечка нападна и уби конче на два месеца край дупнишкото село Бистрица. Инцидентът станал в местността Очеви ливади, която се намира близо до последните къщи в селото. Хората са притеснени от нападението на хищника и настояват да бъдат взети мерки, тъй като това не се случва за първи път, предава  . Евгени Минев оставил конете си да пасат през нощта само на 800 метра от селото. Сутринта, когато отишъл да ги прибере, видял, че най- малкото конче било нападнато. Преди десет дена и в Самораново, в една от къщите, на един мой приятел пак същото. Жребчето изядено цялото. В близост до мястото, където е станал инцидентът, има екопътека, по която минават много туристи, но местните жители казват, че не се притесняват, защото са свикнали хищниците да слизат в близост до селото, каза Евгени Минев. Най-вероятно било съвсем малко мече, обикновено по това време на годината не би трябвало да се случва, защото сега има храна в планината, но мечката е по-опасна пролетно време, като се събуди и няма храна, тогава може да слезе. От ловната дружинка в Бистрица обясниха, че не могат да предприемат мерки и да организират хайка за хищника, обясни Кирил Огненски, кмет на с. Бистрица Мечката е абсолютен хищник и абсолютно забранена за отстрел. Могат само специалните служби да отстрелват такива животни - Министерството на земеделието и храните, с държавните горски стопанства, каза Асен Златев, ловджия. За проблема са информирани горските служители. А съветът на специалистите към стопаните е да не оставят животните си през нощта без надзор", "date": "2019.09.10", "title": "Мечка нападна и уби конче на 2 месеца край дупнишко село"}
{"url": "https://www.24chasa.bg/novini/article/7647424", "text": "От реформата на правилата за предоставяне на убежище до Брекзит и търговското напрежение със САЩ - спешни проблеми очакват новия председател на Европейската комисия Урсула фон дер Лайен. Урсула фон дер Лайен обещава \"зелен пакт\", в който ще бъде включено \"първото европейско законодателство за климата\", с цел да се конкретизира целта за постигане на климатична неутралност до 2050 г., с която обаче за момента са се ангажирали само 24 страни членки от 28. Тя подкрепя и по-амбициозна цел на намаляване на емисиите на въглероден диоксид с 50 и дори с 55 на сто до 2030 година. Фон дер Лайен предлага също част от Европейската инвестиционна банка да бъде трансформирана в \"Европейска банка за климата\" и предвижда план за поддържане на инвестициите на равнище 1000 милиарда евро за следващите 10 години. По този предизвикващ конфликти въпрос Урсула фон дер Лайен иска да предложи \"нов договор за миграцията и убежището\". Става дума за по-добро разпределение на усилията в ЕС и преди всичко за оказване на по-голяма помощ на страните като Италия, Испания и Гърция, които са на първа линия при пристигането на мигранти. Фон дер Лайен иска да поднови дискусиите за реформата на споразумението от Дъблин, който в момента поверява обработката на молбите за убежище на страните, в които мигрантите пристигат. Тя иска и да ускори подсилването на европейската агенция за опазване на морските и сухопътни граници Фронтекс, като броят на служители й достигне 10 000 още през 2024 г., вместо през 2027 година. Очаква се екипът на Фон дер Лайен да продължи борбата срещу неограниченото влияние на американските информационни гиганти, започната по време на мандата на Комисията Юнкер. Възможно е тя да създаде нови правила, които биха дали на Брюксел по-широки правомощия в областта на защитата на неприкосновеността на личния живот и борбата с речта на омразата. Урсула фон дер Лайен би трябвало да встъпи в длъжност в първия ден, в който Европейският съюз няма да включва Великобритания. На теория. Макар че британският премиер Борис Джонсън се бори страната му да напусне ЕС на 31 октомври каквото и да се случи, британският парламент ясно му даде да разбере, че ако не бъде сключено споразумение за напускане, той трябва да поиска ново отлагане. След като изтеглянето на Великобритания от ЕС влезе в сила, новата Комисия ще бъде натоварена с преговорите за бъдещите отношения с Лондон - дискусия, чийто плавен ход зависи от условията на раздялата. Следващата Комисия ще се опита да запази търговското примирие, сключено със САЩ, управлявани от Доналд Тръмп, който все още заплашва да обложи с мито автомобилната индустрия на Стария континент. ЕК ще трябва и да се съобразява с общественото мнение, което е все по-зле настроено към международните търговски договори поради санитарни и екологични причини. В контекста на търговската война между САЩ и Китай, по време на която беше поставена под въпрос Световната търговска организация, ЕС ще се опитва да утвърди статута си на водещ застъпник на свободната търговия. През есента лидерите на ЕС ще обсъждат бюджета за 2021-2027 г., въпреки че комисията Юнкер би предпочела въпросът да беше приключен преди края на нейния мандат. Предложението на сегашния екип определя сума от 1,279 милиарда евро за бюджета 2021-2027 г. (в сравнение с 1,087 милиарда за 2014-2020 г. по сегашните цени), с предизвикващи противоречия съкращения в историческите програми на ЕС - Общата селскостопанска политика и кохезионната политика. Новите приоритети са в областта на сигурността и миграцията. Следващият бюджет се изчислява без Великобритания, която беше нетен вносител, но страните членки вече изразиха неохотата си да увеличат своя принос. В същото време се обсъжда нова Обща селскостопанска политика за периода след 2020 г., но в момента преговорите са спрени в очакване да се види каква част от бюджета ще й бъде отделена. Новата комисия ще се заеме с реформа на европейските правила за конкуренцията, която искат Париж и Берлин, след като през февруари Брюксел наложи вето на сливането на \"Алстом\" и Сименс\" през февруари. Целта е от една страна да се облекчи създаването на големи европейски фирми на световно равнище, а от друга, да се адаптират сегашните инструменти към проблема с информационните технологии. Комисията фон дер Лайен продължава откритите срещу Полша и Унгария процедури. Двете страни са обвинени, че предприемат действия, противоречащи на върховенството на закона, например в съдебната сфера. Отношенията им с Брюксел са обтегнати. Възходът на популистите в Европа и участието им във властта засилват напрежението и обещават трудни дискусии, особено по въпроса за миграцията. /БТА/ ", "date": "2019.09.10", "title": "Европейските проекти на Урсула фон дер Лайен"}
{"url": "https://www.24chasa.bg/novini/article/7646984", "text": "Според най-новите официални статистически данни най-високи средни заплати в региона имат в Словения и Хърватия, а най-ниски в Северна Македония, Албания и Сърбия, съобщава в. \"Нова Македония\", цитиран от БТА.  Средната нетна заплата в Словения възлиза на 1108 евро, а в Хърватия тя е 874 евро. В Черна гора средната заплата, по официални данни на статистическото бюро, през юли 2019 г. е била 511 евро. В Босна и Херцеговина средната заплата е 469 евро, а в Сърбия - 455 евро. Последните достъпни данни за средната заплата в Албания показват, че тя възлиза на 423 евро. По най-нови данни на Статистическия институт на Северна Македония средната заплата в страната възлиза на 409,8 евро, пише скопският вестник.", "date": "2019.09.10", "title": "Северна Македония е с най-ниската средна заплата в региона"}
{"url": "https://www.24chasa.bg/novini/article/7646966", "text": "Мексико води преговори за разширяване на данъка върху продажбите над чуждестранни онлайн бизнеси, така че те да плащат справедливия си дял на втората по големина икономика в Латинска Америка, заяви правителството в понеделник. Ходът може да засегне компании като Amazon.com Inc, Uber Technologies Inc и Airbnb Inc., предава Ройтерс. Мексико проучва облагането с данъци върху онлайн покупките, за да помогне за премахването на голяма разлика в приходите след промени в начина, по който държавната петролна компания Petroleos Mexicanos, или Pemex, допринася за държавните приходи. Усилията за подобряване на слабото иначе събиране на данъци в Мексико се радват на широка политическа подкрепа. „Вече постигаме споразумения с тях (цифровите платформи)“, каза финансовият министър Артуро Ерера по време на редовна пресконференция, обяснявайки, че правителството търси начини как да удържа данъка върху продажбите от компаниите. Той обаче не назова компаниите, включени в разговорите, предава  . Amazon и Uber отказаха коментар по темата, а услугата за видео стрийминг Netflix Inc и компанията за наеми на жилища Airbnb не са отговорили на исканията за коментар. В проектобюджета на Мексико за 2020 г., който Ерера обсъжда, се посочва, че цифровите платформи ще трябва да прекъснат връзките си, ако не се регистрират пред местните данъчни власти. Общото данъчно облагане в Мексико е най-ниското в обхващащата 36 държави Организация за икономическо сътрудничество и развитие (ОИСР). През 2017 г. то възлиза на 16,2% като дял от брутния вътрешен продукт (БВП), по-малко от половината от средното ниво за ОИСР. Депутатът от опозицията Патриша Теразас, член на десноцентристката партия за национални действия, която оглавява финансовата комисия в долната камара на Конгреса, подкрепи цифровото данъчно облагане и заяви, че ключово е да се гарантира, че няма да има пропуски. Бързият растеж на дигиталните платформи в Мексико наложи задължително постигане на съгласие относно данъчната структура, каза Херера, като отбеляза, че секторът представлява около 5% от икономиката. „Ще видим колко пари може да се внесат допълнително, ще бъдат няколко милиарда песо“, каза още тя.", "date": "2019.09.10", "title": "Мексико обмисля въвеждането на дигитален данък"}
{"url": "https://www.24chasa.bg/novini/article/7646985", "text": "САЩ са извели от Русия високопоставен руски представител, потвърдил че президентът Владимир Путин лично е ръководил намесата на Москва в американските избори предишната година, предаде Франс прес, като се позова на американски медии. Според Си Ен Ен руският представител е работел за САЩ от десетилетия, имал е личен достъп до Путин и е предоставил тайно направени снимки на документи на бюрото на президента. Той е бил изведен от Русия през 2017 г. поради опасения, че президентът на САЩ Доналд Тръмп или член на неговата администрация може да го предадат без да искат с ненавременните си разкрития на класифицирана информация, предава БТА. По данни на в. \"Ню Йорк таймс\" ЦРУ е предложило на своя източник да го изведе от Русия още в края на 2016 г., но той е отказал, позовавайки се на семейни проблеми. Тогава американските тайни служби започнали да се опасяват, че е двоен агент. Страховете им обаче се оказали неоснователни месеци по-късно, когато източникът отстъпил. Информаторът, чието име не се разкрива, се ре оказал важен източник на информация за американските тайни служби. Благодарение на него те са стигнали до заключението, че Путин лично е ръководил намесата в изборите в САЩ през 2016 г. в подкрепа на Доналд Тръмп и във вреда на Хилари Клинтън, подчертава в. \"Ню Йорк таймс\". Според американското издание същият информатор е заявил, че Путин е свързан с хакерската атака срещу сървъра на Националния комитет на Демократическата партия, разкрила много неудобни за лагера на Клинтън съобщения. Изведения от Русия агент е бил най-добрият източник на ЦРУ в страната. Бягството му е попречило на тайните служби на САЩ да узнаят какво ще направи Кремъл по време на американските избори през 2018 г., както и по време на подготовката за президентските избори догодина.", "date": "2019.09.10", "title": "ЦРУ изведе от Русия свой агент, обвинил \nПутин за намесата в изборите в САЩ през 2016 г."}
{"url": "https://www.24chasa.bg/novini/article/7646990", "text": "86-годишен мъж е блъснат от лек автомобил на бул. „Симеон Велики“. Това съобщиха от ОДМВР - Шумен. Инцидентът е станал на 9 септември 2019 г. около 07.30 часа в град Шумен на бул. „Симеон Велики“ в междублоково пространство. Лек автомобил „Пежо“, управляван от 70-годишна жена от град Шумен, при движение назад е ударил намиращия се за превозното средство 86-годишен мъж от град Шумен. При преглед в МБАЛ Шумен е установено, че е с фрактура на рамо. Оказана му е медицинска помощ и освободен за домашно лечение. Образувано е досъдебно производство.", "date": "2019.09.10", "title": "Кола удари дядо в Шумен"}
{"url": "https://www.24chasa.bg/novini/article/7646972", "text": ", според френски медии. Вестникът \"Пазириен\" обаче разкри днес, че става дума за трансплантация на стволови клетки. Процедурата ще извърши френският хирург проф. Филип Менаше. Седемкратният шампион във Формула 1 не е виждан публично от 2013 година насам, когато претърпя инцидент по време на ски ваканция и удари главата си. Оттогава той е в кома. Бившият състезател, който през януари навърши 50 години, бе откаран до болницата в Париж с жълто-синя линейка с женевска регистрация вчера следобед, пише Sky News. Той е приет в сърдечно-съдовото отделение, посочва френският вестник още, но без да  разкрива източниците си. Трансплантацията на стволови клетки включва замяната на увредени със здрави от кръвта или костния мозък.", "date": "2019.09.10", "title": "\"Паризиен\": Михаел Шумахер е в болница за трансплантация на стволови клетки"}
{"url": "https://www.24chasa.bg/novini/article/7647026", "text": "Вътрешният министър Младен Маринов заяви, че се отчита ръст в опитите за нелегално преминаване на българо-гръцката граница от мигранти. Той коментира темата пред журналисти след участие в 13-тата Международна научна конференция \"Сигурността в Югоизточна Европа\", провела се в София. Маринов посочи, че са дислоцирани допълнително сили по границата с Гърция. Той отбеляза, че българо-турската граница се охранява добре и там няма проблем. По думите му, процесите, които се развиват в Близкия Изток и в Турция предполагат усложняване на обстановката, предаде БТА. Министърът обясни, че в Гърция има много мигранти по островите, които се превозват към континента и това предполага да правят опити по различни маршрути да се насочат към Западна Европа. Във връзка с разследването за шпионаж провеждано от Спецпрокуратурата, МВР и ДАНС, за което стана ясно вчера, министър Маринов коментира, че тези действия продължават и в момента, като по-късно днес ще бъде дадена повече информация.", "date": "2019.09.10", "title": "МВР: Повече мигранти се опитват да минават нелегално границата ни с Гърция"}
{"url": "https://www.24chasa.bg/novini/article/7646991", "text": "е бил пиян. Авиомеханикът от частна фирма, който отговаря за летателния апарат, подал сигнал в неделя, че намерил хеликоптера \"Enstrom 480 B\" ударен от неизвестно МПС, вследствие на което е повредена селскостопанска система за обработване на гори монтирана на него. На следващия ден ченгетата залавят 61-годишния пастир на кози Л.К. от Пловдив. Той гледал стадо в обор в близост до двора на бившето телеугоително предприятие, където бил паркиран хеликоптерът. Оказало се, че пастирът се запил с мъж от съседен гатер. Той се качил зад волана на „Пежо 106“, натоварил и приятеля си в колата и с газ напред се забил в колата в системата монтирана на хеликоптера. След удара двамата избягали и се крили, докато не ги откриват полицаите. Щетите по хеликоптера са в процес на изясняване, съобщиха от полицията.", "date": "2019.09.10", "title": "Пастирът, блъснал хеликоптер в Чепеларско, бил пиян, заловиха го"}
{"url": "https://www.24chasa.bg/novini/article/7647032", "text": "Китайският предприемач Джак Ма, основателят на онлайн платформата \"Алибаба\" (Alibaba), която е най-голямата компания за електронна търговия в света, се оттегля като председател на съвета на директорите, информира \"Асошиейтед прес\". Ма се оттегля от днес като част от плана за предаване на ръководството на компанията, обявен преди година, предава  . Това се случва в момент, когато бързо променящият се сектор е изправен пред несигурността, породена от американо-китайската търговска война. През септември 2018 година, когато навърши 54 години, той се отказа от поста изпълнителен директор. Ма ще остане член на \"Алибаба партнършип\" (Alibaba Partnership) - група от 36 души, които имат правото да номинират по-голямата част от съвета на директорите на компанията. Успехът и колоритният му начин на живот го направиха един от най-разпознаваемите китайски бизнесмени. Компанията в момента се оценява на 480 млрд. долара, а Ма е най-богатият човек в Китай с лично богатство от 38,6 млрд. долара, допълва Би Би Си. Бизнесменът е роден в бедно семейство в източния китайски град Ханчжоу и започва кариерата си като учител. Купува първия си компютър на 33-годишна възраст и е изненадан, когато в резултатите от търсенето му за \"бира\" не излиза нито една китайска марка. Без компютърно образование, той основава \"Алибаба\" в апартамента си, след като убеждава група приятели да инвестират в начинанието му. През 1999 г. Ма създава \"Алибаба\", за да свърже китайските износители с американските търговци на дребно. Компанията обаче вече пренасочи вниманието си към обслужване на растящия потребителски пазар на Китай. Вътрешният бизнес е допринесъл за 66 процента от приходите от 16,7 млрд. долара, отчетени през тримесечието до края на юни.", "date": "2019.09.10", "title": "Джак Ма се оттегля от ръководството на \"Алибаба\""}
{"url": "https://www.24chasa.bg/novini/article/7647082", "text": "Полицията разследва случай на домашно насилие и заплахи за убийство. Това съобщиха от ОДМВР - Кърджали. Проверката за отправени закани за убийство в условията на домашно насилие е започната в РУ - Ардино с постановление на Районната прокуратура. 45-годишен от село Бял извор нанесъл побой на 38-годишната си съпруга със заплахи за убийство. Група „Охранителна полиция“ в РУ - Ардино продължава работата по случая.", "date": "2019.09.10", "title": "Мъж пребил съпругата си в Кърджалийско, заплашил я и с убийство"}
{"url": "https://www.24chasa.bg/novini/article/7647089", "text": "Днес Китайската народна банка (КНБ) инжектира 80 милиарда юана (около 11,29 милиарда долара) във финансовата система на страната, се казва в съобщение на институцията, предава  Това става чрез седемдневни обратни репо сделки с 2,55% лихва. Според банката, това ще помогне за поддържане на предпазливата парична политиката, която ще бъде „нито много стегната, нито прекалено разхлабена\", като в същото време се поддържа ликвидност „на разумно ниво\".", "date": "2019.09.10", "title": "Китайската народна банка инжектира 80 млрд. юана във финансовата система"}
{"url": "https://www.24chasa.bg/novini/article/7647108", "text": "\"Токио Електрик Пауър\" (Tokyo Electric Power) ще трябва да изхвърли радиоактивната вода от разрушената атомна електроцентрала Фукушима в Тихия океан, тъй като капацитетът на компанията за съхраняването й се изчерпва, заяви японският министър на околната среда Йошиаки Харада, цитиран от Ройтерс и БТА. Токио електрик (Тепко) е събрала над 1 милион тона замърсена вода от охладителните тръби, използвани за да предпазват прътите ядрено гориво от стопяване след като централата бе повредена от земетресение и цунами през 2011 г. Компанията оператор на централата твърди, че капацитетът й за съхраняване ще се изчерпи до 2022 г. \"Единствената опция ще бъде да източим водата в морето, където ще се разреди\", каза министърът на брифинг в Токио, като уточни, че изразява лично мнение. На отделен брифинг правителственият говорител Йошихиде Суга също подчерта, че изявлението на Харада е лично мнение. Министърът не уточни за какво количество става дума. Правителството очаква доклад от експертна комисия, преди да вземе окончателно решение как да се отърве от радиоактивната вода. Тепко не е в позиция да решава как да постъпи и ще следва политиката на правителството, щом то вземе решение, каза говорител на компанията. Всяка евентуална \"зелена светлина\", дадена от правителството за изхвърляне на радиоактивната вода в морето, ще разгневи японските съседи, като Южна Корея, която миналия месец привика висш дипломат от японското посолство, за да обясни как Токио ще се справи с проблема с радиоактивната вода от Фукушима, припомня Ройтерс.", "date": "2019.09.10", "title": "Японски министър: Може би ще се наложи Япония да изхвърли в морето радиоактивна вода"}
{"url": "https://www.24chasa.bg/novini/article/7647161", "text": "Съветът на ЕС съобщи, че е утвърдил днес представения от новоизбрания председател на Европейската комисия Урсула фон дер Лайен списък с предложения за нови еврокомисари. В съобщението се отбелязва, че предстои списъкът да бъде поместен в Официалния вестник на ЕС. С това процедурата преминава към Европейския парламент, където предложените за еврокомисари ще преминат изслушване и ще бъдат подложени на гласуване. Очаква се новите еврокомисари да встъпят в длъжност на 1 ноември с правомощия до 31 октомври 2024 година. Йоханес Хан (Австрия), Дидие Рейндерс (Белгия), Мария Габриел (България), Дубравка Шуица (Хърватия), Стела Кириакидис (Кипър), Вера Юрова (Чехия), Маргрете Вестагер (Дания), Кадри Симсън (Естония), Юта Урпилайнен (Финландия), Силви Гулар (Франция), Маргаритис Схинас (Гърция), Ласло Трочани (Унгария), Фил Хоган (Ирландия), Паоло Джентилони (Италия), Валдис Домбровскис (Латвия), Виргиниюс Синкявичюс (Литва), Никола Шмит (Люксембург), Хелена Дали (Малта), Франс Тимерманс (Холандия), Януш Войчеховски (Полша), Елиза Ферейра (Португалия), Рована Плумб (Румъния), Марош Шефчович (Словакия), Янеш Ленарчич (Словения), Илва Йохансон (Швеция). Жозеп Борел (Испания) бе предложен по-рано от Европейския съвет за върховен представител на ЕС по външната политика и сигурността. ", "date": "2019.09.10", "title": "Съветът на ЕС утвърди списъка с предложения за нови еврокомисари, вижте го"}
{"url": "https://www.24chasa.bg/novini/article/7647185", "text": "Ловешки полицаи са задържали за срок от 24 часа 54-годишен мъж, който е управлявал автомобил с 2,81 промила алкохол в издишания въздух, съобщават от областната дирекция на МВР. Шофьорът се е движел по главния булевард в града - бул. \"България\". По-късно пътните полицаи по същия булевард са установили 39-годишен водач, който е бил с 2,19 промила алкохол в издишания въздух. Образувани са две бързи производства срещу водачите.", "date": "2019.09.10", "title": "Хванаха двама пияни шофьори в Ловеч"}
{"url": "https://www.24chasa.bg/novini/article/7647198", "text": "46-годишен варненец е арестуван, след като строши предното панорамно стъкло на патрулка. Срещу него е образувано бързо полицейско производство. По данни на полицията мъжът е известен на органите на реда. В понеделник вечерта, около полунощ, полицейски екип се отзовал на сигнал във варненския квартал \"Трошево\". Униформните проверили сигнала, но след като стигнали до служебния си автомобил, видели, че предното стъкло е строшено. \"След проведени незабавни действия по разследване на случая и оперативно – издирвателни дейности е установено, че извършител на деянието е Н.Г. (46 г.) от Варна. Мъжът е задържан за срок до 24 часа\", съобщиха от полицията.", "date": "2019.09.10", "title": "Варненец потроши патрулка, арестуваха го"}
{"url": "https://www.24chasa.bg/novini/article/7647207", "text": "Морето изхвърли умряло диво прасе на плажа между Черноморец и къмпинг \"Градина, предава  Тази сутрин летовници са се натъкнали и сигнализирали на институциите да го приберат. Взети са проби за изследване, вероятно причина за смъртта му е болестта африканска чума. От Агенцията по безопасност на храните са изпратили пробите в лаборатория в София.", "date": "2019.09.10", "title": "Морето изхвърли умряло диво прасе край \"Градина\", взели са проби за африканска чума"}
{"url": "https://www.24chasa.bg/novini/article/7613353", "text": "- Кандидатът трябва да е завършил или да е близо до завършване на образованието си във факултет по журналистика или друга подходяща специалност. - Очакваме кандидатът да познава информационните сайтове.  - Техническите умения на кандидата (работа с различни видове хардуер и софтуер, както и с мултимедия) са от първостепенна важност. - Препоръчително е да има опит в печатна или електронна медия. - Английският е задължителен, а всеки друг език, който владее, е плюс. - Предлагаме колегиална атмосфера, възможности за придобиване на нови умения и професионални предизвикателства. - Предлагаме гъвкаво работно време, което прави работата подходяща и за студенти.", "date": "2019.09.10", "title": "Сайтът на \"24 часа\" търси новинар"}
{"url": "https://www.24chasa.bg/novini/article/7647212", "text": "До 2030 г. почти половината руснаци (45,5%) може да загубят работата си поради цифровизацията и автоматизацията, съобщава вестник „Известия“, като се позовава на проучване на специалисти от Руската академия за национална икономика и публична администрация при президента на Руската федерация (РАНХиГС). Според изданието 20,1 милиона души ще бъдат принудени да напуснат работата си или да променят квалификацията си, тъй като опитът и знанията им ще престанат да бъдат от значение, предава  . Според проучването работниците в хотелиерския и ресторантьорския бизнес са изложени на най-голям риск (73%). Освен това роботите ще могат да заменят 60% от заетите в производството, 58% от заетите в селското и горското стопанство, 53% в търговията на дребно и 51% в минното дело. В същото време един от авторите на изследването - Степан Земцов, подчерта пред изданието: „Това, че сте изложени на риск (т.е. потенциално можете да бъдете заменени от технология), по никакъв начин не означава, че това ще се случи в утрешния ден\". По-рано друг научен център на РАН обеща да представи до края на октомври робот, изпълняващ задачите на „търговец на дребно“, който може да работи вместо хора в големи търговски мрежи.", "date": "2019.09.10", "title": "Проучване: До 2030 година роботите могат да изместят 45% от работниците в Русия"}
{"url": "https://www.24chasa.bg/novini/article/7647220", "text": "Няколко държавни ведомства в момента подготвят закон за индустриалните зони. С него ще се облекчат и съкратят процедурите за предприемачите. Това заяви вицепремиерът Томислав Дончев, който бе на посещение в индустриалната зона на Раковски. Там той откри професионален обучителен център. В него ще се преквалифицират работници и ще трупат знания деца от професионални гимназии.  \"Тракия икономическа зона е най-голямата у нас с над 180 фирми и 2 милиарда евро инвестиции за последните 23 години. Само за миналата година в нея са вложени 150 милиона лева\", каза вицепремиерът. На въпрос на журналисти, какъв ресор очакваме за нашия еврокомисар Мария Габриел, той отговори с една дума - \"Силен\".", "date": "2019.09.10", "title": "Томислав Дончев: Подготвя се закон за индустриалните зони (Снимки)"}
{"url": "https://www.24chasa.bg/novini/article/7647237", "text": "В България предприемаме всички мерки за ограничаване разпространението на заболяването Африканска чума по свинете, заяви министър-председателят Бойко Борисов по време на срещата си с еврокомисаря по здравеопазване и безопасност на храните Витянис Андрюкайтис. Това съобщиха от пресслужбата на правителството. Премиерът Борисов отбеляза, че за целта в страната се прилага план, изготвен от Министерството на земеделието, храните и горите, който включва засилен контрол на граничните контролно-пропускателни пунктове, мерки за биосигурност в свиневъдните обекти, провеждане на информационна кампания, извършване на дезинфекция на площи и продукти, постоянен епизоотологичен надзор и редуциране на популацията от диви свине. Министър-председателят Борисов изтъкна, че за да бъдат приложени с цялата си сила тези мерки, се използва сериозен финансов ресурс. Премиерът добави, че българското правителство е отпуснало 28 млн. лв. за изплащане на обезщетения и прилагане на мерките за ограничаване и ликвидиране на заболяването Африканска чума по свинете на територията на България. Съгласно процедурата на Европейската комисия се извършва частично рефинансиране на направените разходи. Министър-председателят Борисов изрази надежда, че в най-кратки срокове Европейската комисия ще започне да възстановява разходите, направени от България, по овладяване на различни заболявания по животните, в това число и Африканската чума по свинете. Според премиера Бойко Борисов разпространението на болестта АЧС е не само регионален, но вече и глобален проблем, който носи огромни загуби на засегнатите държави и който може да повлияе трайно не само върху определен сектор, а върху цели икономики и търговски партньорства. По тази причина министър-председателят счита за изключително важна координацията на действията в борбата срещу АЧС в Европа. Министър-председателят Борисов изрази увереност, че експертната среща по въпросите на АЧС, чийто домакин е София, ще допринесе за изготвянето на Глобална стратегия за контрол и изкореняване на Африканската чума по свинете в световен мащаб.", "date": "2019.09.10", "title": "Борисов се срещна с европейския комисар по здравеопазване и безопасност на храните"}
{"url": "https://www.24chasa.bg/novini/article/7647095", "text": "Китайският гигант „Сяоми\" обяви днес, че ще инициира създаването на алианс за безжично зареждане с партньори от различни индустрии, за да насърчи по-бързото въвеждане на тази технология, предава От компанията представиха също 30-ватово безжично зарядно устройство, което може да зареди батерия от 4000 mAh от нула до 50% за около 25 минути и до 100% за 69 минути. В процес на първоначални тестове е и по-мощно – 40-ватово зарядно. През последните години „Сяоми\" прави сериозни инвестиции в разработката на безжични зарядни устройства, като през миналия март представи първия си смартфон, който може да бъде зареждан без кабел. Предстоящият ѝ нов модел Mi9 Pro 5G ще поддържа четири вида зареждане, включително бързо безжично. Все по-голям брой китайски производители на смартфони и и интелигентни устройства станават членове на глобалния алианс за безжично зареждане Wireless Power Consortium (WPC), за да получат нужните сертификати. Според оценки на WPC, до 2020 г. ще има 1 милиард безжични приемника и 400 милиона трансмитера, а до 2025 г. борят им може да се удвои.", "date": "2019.09.10", "title": "„Сяоми\" инициира алианс за безжично зареждане"}
{"url": "https://www.24chasa.bg/novini/article/7647282", "text": "МВР ще направи проверка по случая с изтеклите снимки на приятелката на един от кандидатите за кмет на София, когато постъпи искане от нея - това заяви вътрешният министър Младен Маринов в отговор на въпрос пред журналисти, предава  \"До този момент нямаме искане от заинтересованата страна да извършим проверка. Ако има такова искане от конкретно лице, ще бъде извършена проверка и тогава мога да дам отговор. Такова обвинение пряко към МВР не е отправяно от заинтересованата страна. Ако бъде отправено, пак казвам, ще извършим проверка и ще дадем информация\", заяви той по повод заявеното от кандидата на \"Демократична България\" архитект Борислав Игнатов, че преди години сегашната му годеница е подала жалба в полицията срещу свой бивш приятел, който я изнудвал със снимките.", "date": "2019.09.10", "title": "Младен Маринов: Ще проверим случая със снимките на приятелката на Игнатов, ако тя поиска"}
{"url": "https://www.24chasa.bg/novini/article/7647304", "text": "По предварителни данни на Националния статистически институт през юли индексът на продукцията в сектор \"Строителство\", изчислен въз основа на сезонни данни, е с 1.7 на сто над равнището от предходния месец. Календарните данни показват нарастване от 4.3 на сто на строителната продукция през юли 2019 г. в сравнение със същия месец на 2018 година. През юли 2019 г. индексът на произведената строителна продукция, изчислен от сезонни данни, е над равнището от предходния месец, като продукцията от гражданското/инженерното строителство се увеличава с 2.6 на сто, а от сградното строителство - с 1 на сто. На годишна база нарастването на строителната продукция през юли 2019 г., изчислено от календарни данни, се определя от положителния темп при сградното строителство, където ръстът е с 8.3 на сто, докато при гражданското/инженерното строителство е регистрирано намаление с 0.8 на сто.", "date": "2019.09.10", "title": "Отчетоха ръст в строителството през юли спрямо същия месец на 2018 г."}
{"url": "https://www.24chasa.bg/novini/article/7647309", "text": "Няма да има никакво повишение на цената на топлинната енергия до края на тази година, коментира председателят на Комисията за енергийно и водно регулиране /КЕВР/ Иван Иванов пред журналисти в сградата на регулатора, където Комисията отбеляза своята 20-та годишнина от създаването си. Той се аргументира, че съгласно заявлението, което е постъпило в КЕВР от \"Булгаргаз\", се предвижда намаление на цената на природен газ с 0,11 процента, предава БТА.  Иван Иванов добави, че спрените топлоелектрически централи не влияят върху цената на тока за бизнеса, защото произвеждат малко мощности. Освен това предвиденият планов ремонт на ТЕЦ \"Марица-изток 1\" е завършил предсрочно. За момента КЕВР не е констатирала нарушения на лицензиите на спрените ТЕЦ-ове, но вероятно има нарушения на комплексните разрешителни, които се издават от Министерството на околната среда и водите. \"Комисията за енергийно и водно регулиране не се занимава с конкретния характер на първичното гориво, което постъпва в тези централи, уточни Иван Иванов.", "date": "2019.09.10", "title": "КЕВР: Няма да има повишение на цената на топлинната енергия до края на годината"}
{"url": "https://www.24chasa.bg/novini/article/7647325", "text": "По предварителни сезонни данни на Националния статистически институт през юли оборотът в раздел \"Търговия на дребно, без търговията с автомобили и мотоциклети\" по съпоставими цени нараства с 1 на сто спрямо предходния месец. През юли 2019 г. оборотът в търговията на дребно, изчислен въз основа на календарни данни, нараства с 3.7 на сто в сравнение със същия месец на предходната година, съобщиха БТА. През юли се наблюдава увеличение на оборота спрямо предходния месец при търговията на дребно с нехранителни стоки - с 1.5 на сто, търговията с автомобилни горива и смазочни материали- с 1 на сто, и търговията на дребно с хранителни стоки, напитки и тютюневи изделия - с 0.9 на сто. В търговията на дребно с нехранителни стоки, без търговията с автомобилни горива и смазочни материали по-значителен ръст се наблюдава в търговията на дребно с компютърна и комуникационна техника и търговията на дребно чрез поръчки по пощата, телефона или интернет - съответно с 8.2 и 7 на сто. През юли 2019 г. в сравнение със същия месец на 2018г. оборотът нараства при търговията на дребно с автомобилни горива и смазочни материали (с 6.9 на сто), търговията на дребно с нехранителни стоки, без търговията с автомобилни горива и смазочни материали (с 4.6 на сто) и търговията на дребно с хранителни стоки, напитки и тютюневи изделия (с 1.3 на сто). По-значителен ръст при търговията на дребно с нехранителни стоки, без търговията с автомобилни горива и смазочни материали, е отчетен при търговията на дребно чрез поръчки по пощата, телефона или интернет - с 27.8 на сто. Спад е регистриран при търговията на дребно с фармацевтични и медицински стоки - с 6.7 на сто. По предварителни данни на Националния статистически институт през юли сезонният индекс на промишленото производство нараства с 0.8 на сто в сравнение с юни 2019 година. През юли 2019 г. календарният индекс на промишленото производство намалява с 0.9 на сто спрямо съответния месец на 2018 година. През юли увеличение спрямо предходния месец е регистрирано в добивната промишленост - с 6.9 на сто, и в производството и разпределението на електрическа и топлоенергия и газ - с 1.4 на сто, а намаление - в преработващата промишленост - с 0.1 на сто. На годишна база спад на индекса на промишленото производство, изчислен от календарни данни, е отчетен в производството и разпределението на електрическа и топлоенергия и газ - с 2.4 на сто, и в преработващата промишленост - с 1.1 на сто, а ръст - в добивната промишленост - с 4.4 на сто.", "date": "2019.09.10", "title": "Оборотите в търговията на дребно растат с 3.7 на сто през юли спрямо същия месец на предходната година"}
{"url": "https://www.24chasa.bg/novini/article/7647323", "text": "Стотици бяха евакуирани заради големи пожари в Австралия. Горят хиляди декари, като на много места огънят е напълно извън контрол, въпреки опитите да бъде потушен. Федералното правителство изпрати самолети в помощ на наземните екипи, предава  .  Полицията и пожарната обявиха, че подозират умишлен палеж при част от пожарите. Тече разследване за това кой е извършителят и каква е била целта му. Според синоптици горските пожари в южното полукълбо са започнали необичайно рано тази година. Една от причините за това е и промяната в климата.", "date": "2019.09.10", "title": "Хиляди декари гори пламнаха в Австралия (Видео)"}
{"url": "https://www.24chasa.bg/novini/article/7647316", "text": "10-годишно дете е блъснато от лек автомобил в Карлово. Това съобщиха за   от Областната дирекция на МВР. Детето е без сериозни наранявания. Сигналът е получен в полицията след 19.40 часа снощи. На площад „Васил Левски“ лек автомобил „Пежо“ блъснал 10-годишното момиче. То е прегледано в болница и освободено за домашно лечение. 43-годишният водач на колата е тестван с дрегер за алкохол, резултатът е отрицателен. Съставен му е акт за установено административно нарушение.", "date": "2019.09.10", "title": "Кола блъсна 10-годишно в Карлово"}
{"url": "https://www.24chasa.bg/novini/article/7647339", "text": "КТ \"Подкрепа\" ще поиска в бюджета за 2020 година да бъде заложена минимална работна заплата от 1000 лева, тъй като това минимално възнаграждение към момента отговаря приблизително на производителността на труда. Това каза пред журналисти икономическият съветник на синдиката Ваня Григорова, която участва във форум за правата на командированите работници, организиран от синдиката, предаде БТА. \"Ние ще поискаме по-висока минимална заплата и знаем, че управляващите няма да приемат по-висока от тази, която са записали\", допълни Григорова. Според нея управляващите няма да се съгласят с подобно предложение, защото преди последните парламентарни избори дори е било записано замразяване на минималната работна заплата и само извънредните избори са били повод правителството да промени намеренията, за да \"съблазнява българските работници\". Според европейските сравнения заплатите в България са около една четвърт от средноевропейските, а производителността на труда в страната е около 50 процента от средноевропейската, допълни Григорова. По повод заявеното намерение от страна на министър Бисер Петков да се върви към минимални заплати по икономически сектори, а да отпаднат преговорите за минимални осигурителни доходи, които отново бяха бойкотирани от бизнеса, Григорова каза, че да се премине към минимални заплати по икономически сектори е предложение на КТ \"Подкрепа\" от минимум десет години, но за синдиката е неприемливо искането на бизнеса да няма национална минимална заплата. \"Когато работим с минимални осигурителни доходи гарантираме само нивата на осигуряване на работниците, но не и заплащането и чисто теоретично е възможно да ни осигуряват на по-висока заплата, а да получаваме по-ниска\", коментира още Ваня Григорова в подкрепа на искането за минимални заплати по сектори. Искането на работодателите обаче да няма национална минимална заплата, а само минимални заплати по браншове е неприемливо, защото това би позволило в отделни браншове заплатата да бъде дори по-ниска от настоящата, тъй като няма да има минимум, от който да отскачат преговорите и тогава всичко би било позволено, каза още експертът. Григорова обобщи, че Конфедерацията иска минимални заплати по браншове, но само ако се запази националната минимална работна заплата. \"По механизма за минималната работна заплата нищо не се случва, защото работодателите доказаха с дългогодишен бойкот, че могат да замразят минималните осигурителни доходи, чрез оттегляне от преговори да бойкотират и замразяват плащания\", каза Григорова в отговор на питане до къде са преговорите по механизма. Тя припомни, че за следващите две години в средносрочната прогноза е предвидено увеличение на минималната работна заплата. Григорова изрази надежда българските управляващи, които и да са те, през следващия мандат да заложат отново нарастващо увеличаване на минималната работна заплата, тъй като дори и да изпълнят настоящите си намерения, тя все още ще е драстично по-ниска от най-ниската в ЕС. Синдикатът не е канен на преговори по проекта на бюджет на Държавното обществено осигуряване. По отношение на болничните от КТ \"Подкрепа\" ще настояват в никакъв случай да не се говори за това българският работник да не получава обезщетение за първите три дни. \"Нека да го плащат работодатели, да го плаща НОИ, няма значение кой, за нас е важно българският работник да има средства , с които да може да оживее той и семейството му, особено в първите дни, в които се налага да прави разходи за лекарства\", каза Григорова. Според нея работа на държавата и контролните органи е да ограничат злоупотребите, а не да се лишават осигурените от права, защото българският работник плаща , за да може да бъде осигурен в тези случаи.", "date": "2019.09.10", "title": "КТ \"Подкрепа\" ще поиска минимална работна заплата от 1000 лв. за 2020 година"}
{"url": "https://www.24chasa.bg/novini/article/7647431", "text": "Главният прокурор Сотир Цацаров и заместникът му Иван Гешев се срещнаха днес с председателя на Асоциацията на индустриалния капитал в България /АИКБ/ Васил Велев и изпълнителният й директор Добрин Иванов, съобщиха от пресцентъра на държавното обвинение. По време на разговорите са били обсъдени актуални проблеми, свързани със закононарушения, по-специално в сферата на енергетиката, както и злоупотребите при издаване на болнични листове. В хода на срещата е било подчертано и дългогодишното полезно за обществото сътрудничество и ползотворен диалог между Прокуратурата на Република България и АИКБ.", "date": "2019.09.10", "title": "Цацаров и Гешев обсъдиха проблеми в сферата на енергетиката с АИКБ"}
{"url": "https://www.24chasa.bg/novini/article/7647433", "text": "След сигнал за незаконна лихварска дейност и съхранение на акцизни стоки без бандерол, служители на сектор \"Противодействие на икономическата престъпност\", отдел \"Разследване\" в ОДМВР-Монтана и РУ Берковица извършили проверка в частен дом в с. Замфирово. В имота, обитаван от 38-годишен жител, са намерени и иззети тефтер и бележник с изписани имена и цифри, както и сумата от около 9 400 лв., чийто произход притежателят не може да обясни. Мъжът е безработен, не е криминално проявен. Разследващите проверяват банковите му сметки, работят по две версии за пране на пари или лихварство.  Иззет е и 0,085 кг ситно нарязан тютюн, без необходимия по закон български акцизен бандерол. По случаите са образувани досъдебно производство по чл. 252, ал. 1 от НК и преписка по чл. 234 от НК в ОДМВР-Монтана. ", "date": "2019.09.10", "title": "Спипаха лихвар в Берковица"}
{"url": "https://www.24chasa.bg/novini/article/7647429", "text": "Земетресение с магнитуд 4,2 е регистрирано в 10.06 часа днес в Средиземно море край турския курорт Мармарис /окръг Мугла, Югозападна Турция/, предаде турският телевизионне канал НТВ, като се позовава на съобщение на Дирекцията за управление при бедствия и извънредни ситуации. Епицентърът на земетресението е бил на 96,28 километра от Мармарис. Трусът е бил на дълбочина 6,73 километра, предава БТА.", "date": "2019.09.10", "title": "Трус с магнитуд 4,2 в Средиземно море край Мармарис"}
{"url": "https://www.24chasa.bg/novini/article/7647438", "text": "Огнеборци загасиха стотици запалени автомобилни гуми, складирани до градския стадион в Шумен, предава БТА. Пожарът възникна около 13.00 часа на площадката, обособена за предаване на излезли от употреба автомобилни гуми. Към първоначално пристигналите три противопожарни екипа се присъединиха още огнеборци, които погасиха пламъците за около час и половина. Община Шумен има договор с дружество, което има ангажимент за транспортирането на излезлите от употреба стари автомобилни гуми от обособената площадка за събирането им, до стадиона. Причините за възникването на пожара се изясняват.          ", "date": "2019.09.10", "title": "Виж как гори площадката за гуми в Шумен (Обновена, снимки)"}
{"url": "https://www.24chasa.bg/novini/article/7647448", "text": "\"Изявления ще има само за фактите, които могат да бъдат оповестени на този етап на разследването. На въпроси няма да отговаряме\", заяви главният прокурор Сотир Цацаров на пресконференция относно  . \"В хода на разследване на престъплението е установена действаща схема за изпиране на пари. Събрани са данни, че тази схема се използва и за трансфер на финансови средства. По този начин се финансират мероприятия, които застрашават националната сигурност на страната. Събрани са доказателства за участие на един български гражданин. Той е Николай Малинов, който е привлечен в качеството си на обвиняем. Прокуратурата взе мярка за неотклонение в размер на 50 000 лева, към този момент той вече о освободен от ареста\", каза той. \"Организациите, с които е работил, са базирани в Русия. Те са \"Двуглав орел\" и Руски институт за стратегически изследвания. (На първото дружество бившият генерал от КГБ Леонид Решетников е зам.-председател, а на второто - председател.Шеф на \"Двуглав орел\" е бизнесменът Константин Малофеев, с когото Малинов щеше да купува ТВ7 от Цветан Василев - б.р.) Наложена е забрана за срок от 10 г. на Леонид Решетников за влизане в страната ни\", поясни Цацаров. \"В хода на разследването е установено, че Малинов е приемал да изпълнява задачи срещу заплащане за съответните организации. Образувани са досъдебни производства. На 9.09. тази година са проведени 11 претърсвания на недвижими имоти, иззети са телефони, документи, които имат връзка с престъплението, за което е привлечен под наказателна отговорност\", допълни зам.-главният прокурор Иван Гешев. Иззета е докладна записка на руски език, изготвена от Малинов за геополитическа преориентация на страната ни към Русия. Описано е каква е настоящата ситуация в България и какви мерки да се предприемат, за да се преориентира страната ни към Русия. Основна цел е геополитическа преориентация на България. „Ние концентрираме усилията си 5 основни направления”, пише в докладната записка. Посочени са и конкретните направления - дейност на неправителствения сектор, създаване и поддържане на интернет сайтове, създаване на собствен телевизионен канал, създаване на влиятелен аналитичен център и създаване на партия. Според Малинов следва да се упражнява политическо влияние неявно, а \"по таен начин\". Предвижда се и създаването на влиятелен информационен канал или информационна агенция. В документа е записано още, че политическата партия, която трябва да работи за геополитическата преориентация на България от ЕС към Русия трябва да бъде непреодолим фактор в българския парламент. За да се осъществят тези идеи е било необходимо финансиране в голям размер. Установено е, че Малинов е приел срещу заплащане да изпълнява задачи, възложени му от ръководителите на двете организации „Двуглав орел” и Руски институт за стратегически разследвания. Заплащането е извършвано под различни форми. От една страна е било предназначено за него и притежаваните от него търговски дружества и тяхната дейност, а от друга за финансиране на различни мероприятия за оказване на влияние върху българската вътрешна политика. Според Малинов е необходимо създаването на икономическа основа на целите заложени в докладната записка. За да бъде адекватна тя, Малинов заявява, че „ние сме предприели действия за безвъзмездно прехвърляне на активи на стойност по-голяма от половин милиард евро от страна на Цветан Василев към руския бизнесмен Константин Малофеев”. Посочено е още, че „тези активи не трябва да попадат в български ръце, защото България ще се намеси с всички сили в тяхното владеене и те ще бъдат използвани”. Относно контакта с Малофеев, Малинов посочва, че е осъществен по препоръка на ген. Леонид Решетников. Относно Малофеев и Решетников са налице доказателства, че осъществят дългогодишна съвместна дейност и участват съвместно в различни организации, сред които „Двуглав орел”, благотворителният фонд „Св. Василий Велики” и други. В докладната записка Малинов заявява, че в периода от януари до март през 2015 г. е постигната договореност за прехвърляне на активи от големи предприятия у нас. - В сферата на телекомуникациите – компанията „Виваком” – в нея са заето над 5500 служители, обемът на продажбите надвишава 450 млн. евро, а доходите от дейността за миналата година са 170 млн. евро. - Военно-промишлен сектор – предприятието „Дунарит „ - Медиен сектор – посочени са различни телевизионни канали. През 2015 г. контролирано дружеството Малинов е получило финансиране в размер на милиони евро от компания в Кипър, контролирана от Малофеев с цел финансирането на опита за овладяване на българските медии. Налични са данни, които потвърждават тясната свързаност между Малинов, Малофеев и Цветан Василев. Те касаят провеждани срещи и съвмести бизнеспланове. Малинов регулярно е пътувал до Русия. \"Повдигнато е обвинение на Малинов за това, че се е поставил в услуга на чужди организации, за да им служи като шпионин. За мен единствената разделителна линия в обществото следва да е дали си българофил, или българофоб. Ние не мразим никого и нищо, обичаме родината си и защитаваме националния интерес\", каза още Гешев.", "date": "2019.09.10", "title": "Николай Малинов обвинен в шпионаж, Решетников със забрана да влиза в България"}
{"url": "https://www.24chasa.bg/novini/article/7647472", "text": "Неизвестен отмъстител повредил с кирка два паркирани автомобила в Монтана, съобщиха от областната дирекция на МВР. В понеделник возилата били оставени пред два съседни адреса на бул. „Трети март“ в града, а злосторникът забил сечивото във времето между 14.30 и 16 часа, уточниха от полицията. Повредени са предните капаци на \"Фолксваген Шаран\" и „Опел Зафира” с монтански регистрации, собственост на 45-годишна жена и нейн роднина 63-годишен мъж. Дежурна оперативна група е извършила оглед на място. Образувани са досъдебни производства. Една от версиите е че вандализма е дело на бившия съпруг на жената.", "date": "2019.09.10", "title": "Забиха кирка в колите на роднини в Монтана"}
{"url": "https://www.24chasa.bg/novini/article/7647464", "text": "\"Шпионаж в полза на чужда държава е изключително тежко обвинение. Затова очаквам от следствието да представи неоспорими факти. В противен случай ще остане съмнението, че българските институции са употребени в режисиране на вътрешно-политически сценарий\". Това заяви президентът Румен Радев, който присъства на откриването на четвърта пещ в Стъкларския завод в Пловдив. Държавният глава очаквал категорични доказателства, че българската външна политика не се е превърнала в заложник, който обслужва интересите на управляващите. Попитан съзира ли удар срещу него, че на разпити бил привикан и Живко Георгиев от Стратегическия съвет към президентството, Радев отвърна, че здравият разум напуска българското политическо пространство и особено управляващите.  \"Тази теза е толкова абсурдна и нелепа, че човек даже не може да я коментира. Аз съм избран от 2 млн. българи и подобни твърдения и инсинуации са обида най-вече към тези хора\", допълни Радев. Според него безсилието на управляващите да се справят с тежките проблеми в страната и пълният провал на правителството в стратегически за европейското ни развитие приоритети - Шенген, Еврозона, мониторингов механизъм, стратегически инвеститор, се изразява в паническо търсене на враг. \"Прави се с цел хората да се противопоставят едни на други и да не могат да се обединят в търсене на отговорност за провалите днес\", смята Радев. Президентът смята, че ресорът \"Иновации и младеж\", даден на България от ЕК, е значим. \"Не ги меря с това колко средства ще разпределят. Европа има амбицията да бъде водещ фактор на световната сцена. Това не може да се получи без иновации и без активното участие и работа с младежта на Европа. Очаквам България да има активна роля в този ресор. Той е важен\", заключи държавният глава.  ", "date": "2019.09.10", "title": "Радев: Искам от следствието неоспорими факти за шпионаж!"}
{"url": "https://www.24chasa.bg/novini/article/7647495", "text": "Турция не може да се справи с нова вълна мигранти от Северна Сирия, заяви днес президентът Реджеп Тайип Ердоган, като добави, че Анкара и Вашингтон трябва да установят \"зона за сигурност\" в региона възможно най-скоро, предават Ройтерс и БТА. Съюзничните от НАТО се споразумяха да създадат зона за сигурност в Североизточна Сирия по южната граница на Турция и да прочистят зоната от сирийските кюрдски бойци. В неделя турски и сирийски войници проведоха първата си съвместна сухопътна патрулна операция в района. Турция и Съединените щати възнамеряват да сключат споразумение за свободна търговия между двете страни, заяви днес турският президент Реджеп Тайип Ердоган в Анкара, предаде ТАСС. \"Ние с (президента на САЩ Доналд) Тръмп се договорихме да започнем преговори по споразумение за свободна търговия между Турция и САЩ. Ръководителите на ресорните ведомства в близко време ще пристъпят към работа в тази посока\", подчерта турският лидер в изявление, излъчено по телевизия \"А хабер\".", "date": "2019.09.10", "title": "Ердоган: Турция не може да се справи с нова вълна мигранти от Сирия"}
{"url": "https://www.24chasa.bg/novini/article/7647451", "text": "Докато из цяла Европа кипи недоволство от кризата във Великобритания с Брекзит, Франция и Холандия заговориха за възможността ЕС да отхвърли евентуално искане на премиера Борис Джонсън крайният срок за раздялата да бъде продължен и след датата 31 октомври. Но макар и търпението в столиците на 27-те останали членки на съюза да е на привършване, едва ли са много хората, вярващи, че лидерите им ще тласнат Обединеното кралство към хаотичен Брекзит, от който ще пострадат и техните икономики. Високопоставен европейски дипломат заяви, че изявленията на френския и холандския министър може би са били насочени към вътрешната аудитория предвид това, че драмата с Брекзит буди все по-голямо недоумение в Европа. Възможно е и това да е било предупреждение от тяхна страна към Великобритания, че тя трябва да ускори усилията да бъде постигнато споразумение на време за крайния срок 31 октомври. Дипломати и други официални лица заявиха, че 27-те ще искат доказателства, че възможно отлагане на Брекзит няма просто да донесе още три месеца боричкания в Лондон и продължаване на безизходното положение, които накрая да доведат до Брекзит без споразумение. Евентуални избори във Великобритания, които изглеждат много вероятни, ще бъдат достатъчни, за да ги убедят, че сегашната динамика подлежи на промяна. \"Никой в 27-те от ЕС не иска да тласка британците към пропастта, но зад искането трябва да стоят добросъвестни подбуди\", заяви високопоставен европейски дипломат. \"В Брюксел винаги е имало виждане, че например едни избори биха били основание за продължаване на срока\", добави той. Британският парламент прие законопроект, задължаващ Джонсън да осигури отлагане на напускането на ЕС на заседанието на Европейския съвет следващия месец, ако не постигне споразумение. Макар премиерът да заяви, че е по-добре да \"лежи мъртъв в канавка\", отколкото да поиска такова нещо, малкото възможности, с които разполага да избегне отправянето на подобно искане, включват оставка и нарушаване на закона. В неделя френският външен министър Жан-Ив Льо Дриан заяви, че така, както стоят нещата, ЕС няма да разреши продължаване на срока, а холандският министър на външната търговия Сигрид Каг каза в интервю от вчера, че Брекзит \"без сделка\" може да е по-добър вариант от ново отлагане. Държавите от ЕС ще понесат щети, равняващи се на около 0,5 процента от брутния си вътрешен продукт, ако Великобритания излезе без споразумение, заяви през април Международният валутен фонд. \"От един момент нататък несигурността, свързана с евентуално влошаване, може да се окаже по-добра като вариант от продължаване на несигурността без никакви нови перспективи\", каза Каг пред холандския всекидневник \"Финансиеле дагблад\". \"За ново отлагане ще е нужно добро основание. Трудно е да се каже какво би било то. Засега британците не са представили никаква алтернатива на споразумението за Брекзит, което вече е на масата\", допълни тя. Джонсън настоява \"предпазният механизъм\" за ирландската граница да отпадне от Споразумението за излизането, което предишният министър-председател на Великобритания Тереза Мей договори с ЕС. Според този предпазен механизъм Обединеното кралство остава в митнически съюз с Брюксел, \"докато\" не бъде намерена алтернативна формула за избягване появата на физическа граница между британската провинция Северна Ирландия и членката на ЕС Република Ирландия. Двайсет и седемте осигуриха на Великобритания отсрочка от март до октомври с целта да дадат на Лондон повече време да постигне споразумение за преходния период след Брекзит. Според предишно изказване на френския президент Еманюел Макрон 31 октомври ще бъде окончателният краен срок. Въпреки това в Бюрксел надделява мнението, че ако Лондон поиска ново отлагане, държавите членки ще се съгласят на такова с цел избягване на икономическия шок при излизане без споразумение. Вчера ирландският финансов министър Паскал Донахю, чиято страна ще бъде най-тежко засегната сред 27-те, ако Великобритания напусне без споразумение, заяви, че Дъблин ще бъде за отлагане на крайния срок. Но въпреки всичко изявленията на Льо Дриан и Каг породиха съмнения дали на следващата си среща на 17 и 18 октомври евролидерите автоматично ще дадат съгласието си за отлагане. \"Ако Лондон поиска продължаване на срока, за да предотврати напускане без споразумение, е трудно да си представим как 27-те биха могли да откажат. Въпреки това недоволството сред 27-те от хаоса в Обединеното кралство расте\", каза европейски дипломат в Брюксел. Сред лидерите на останалите 27 държави членки на ЕС не е имало официална дискусия за това дали ще одобрят отлагане, защото за да има такава, трябва първо да постъпи искане от Великобритания. Според дипломати ако Великобритания все пак поиска отлагане, отговорът ще зависи от това какви ще бъдат целите на това отлагане. \"За да има продължаване на крайния срок след датата 31 октомври, е нужно във Великобритания да бъде планирно някакво демократично събитие например избори или нов референдум\", каза високопоставено официално лице, имащо пряко отношение към преговорите за Брекзит. \"После за ЕС няма да има никакъв проблем да продължи времето за преговори\", добави той. \"Но продължаване при сегашните условия, при които няма никаква промяна, е трудна задача\", заяви източникът. /БТА/", "date": "2019.09.10", "title": "ЕС недоволства от протакането на Брекзит, но е малко вероятно да не позволи продължаване на срока"}
{"url": "https://www.24chasa.bg/novini/article/7647460", "text": "От началото на 2019 г. над 12 000 електронни винетки са прехвърлени на автомобили заради пререгистрация на превозните средства. Съгласно Закона за пътищата винетката, издавана на регистрационен номер, следва автомобила и при смяна на регистрационните табели тя се прехвърля на новия номер от Националното толуправление, съобщиха от Управлението. От там напомнят, че при промяна на регистрационния номер на автомобила собственикът или ползвателят му следва в рамките на три работни дни да подаде заявление в централното управление или в областните пътни управления на Агенция \"Пътна инфраструктура\" или на електронния адрес info@bgtoll.bg. Образец на заявлението може да бъде изтеглен от сайта www.bgtoll.bg (в менюто \"За нас\"/\"Заявления\"). Необходимо е да бъдат посочени номерът на рамата, идентификационният номер на електронната винетка, както и старият и новият регистрационен номер на автомобила. Към заявлението следва да се приложи свидетелство за регистрация на автомобила (стария голям талон), а ако заявителят не разполага с него, е нужно да представи един от следните документи: договор за покупко-продажба с нотариална заверка, застраховка \"Гражданска отговорност\", талон за преминат технически преглед или удостоверение от \"Пътна полиция\". С цел обратна връзка и информиране за извършеното прехвърляне препоръчително е заявителят да посочи електронен адрес и/или актуален телефонен номер. Прехвърлените електронни винетки заради пререгистрация на превозното средство не могат да бъдат проверени от бутона \"Проверка на винетка\" на сайта www.bgtoll.bg. От Националното толуправление напомнят, че прехвърляне на електронни винетки е позволено само заради смяна на регистрационните номера на автомобила и корекции заради грешно въведени данни не се допускат. Вписването на символите от регистрационния номер може да бъде и на кирилица, и на латиница, но да съответства на символите в самия регистрационен номер. При изписването на номера се въвеждат само букви и цифри. Символите 0 (нула) и О (буква О) не са взаимозаменяеми. За цифра от номера трябва да се изпише 0 (нула), а за буква - \"О\". В случай, че регистрационният номер съдържа тире, точка или интервал те не се въвеждат. При покупка на електронна винетка, независимо дали през интернет или на каса, отговорността за попълване на коректна информация за номер на пътното превозно средство, категорията му и периода на валидност, е на собственика или ползвателя му. От управлението приканват потребителите внимателно да преглеждат и проверяват въведената от тях информация преди да потвърдят финалното плащане. Електронната система за събиране на пътни такси позволява покупката само на една винетка за един автомобил за даден период от време. В случай на неправилно декларирани данни се счита, че не е заплатена дължимата винетна такса за съответния автомобил. При установено нарушение специализираните мобилни екипи на НТУ предлагат на водача да заплати компенсаторна такса, за да може да довърши спокойно пътуването си до 23.59 часа на същия ден. Компенсаторната такса е: 70 лева за автомобил с обща технически допустима максимална маса до или равна на 3,5 тона, 125 лева - за превозни средства с обща технически допустима максимална маса повече от 3,5 и по-малко от 12 тона, и 175 лева - за тировете над 12 тона. Тя може да бъде платена само през POS терминали на място при мобилните екипи. Ако водачът откаже да плати на място компенсаторна такса и оспори нарушението, му се съставя акт за установяване на административно нарушение. За да продължи пътя си в този случай, трябва да плати стойността на най-евтината винетка за съответната категория автомобили - уикенд винетка за леките коли и седмична винетка за тежкотоварните автомобили. Плащането отново е само с дебитна или кредитна карта. Той ще трябва да заплати компенсаторната такса в рамките на 14 дни. Тогава това може да стане и по банков път или в брой на касите на Easy Pay. Ако в 14-дневния срок не постъпи плащане, влиза в сила наказателно постановление, в резултат на което водачът на пътното превозно средство дължи глоба - за леките автомобили тя е 300 лева, а за тежкотоварните автомобили над 3,5 тона е 1800 лв. Ако нарушителят плати компенсаторната такса при установяване на нарушението или в срок от 14 дни от съставяне на акта за установяване на административно нарушение, то той се освобождава от административнонаказателна отговорност и не му се налага глоба.", "date": "2019.09.10", "title": "Над 12 000 винетки са прехвърлени на автомобили след смяна на регистрационния номер"}
{"url": "https://www.24chasa.bg/novini/article/7647536", "text": "Със заповед на премиера Бойко Борисов от длъжността заместник-министър на външните работи е освободена Емилия Кралева. Това съобщиха от правителствената служба.  От утре Кралева поема поста на постоянен представител на Република България при Службата на ООН, преговорите и форумите на ОССЕ и международните организации във Виена.", "date": "2019.09.10", "title": "Борисов освободи Емилия Кралева от поста на зам.-министър заради служба в ООН"}
{"url": "https://www.24chasa.bg/novini/article/7647523", "text": "Италианските сенатори започнаха днес дебата по програмата на новото правителство на Джузепе Конте и по-късно през деня ще гласуват, предаде Франс прес. Правителството Конте две получи вчера подкрепата на депутатите от долната камара на парламента (343 членове на Камарата на депутатите гласуваха \"за\", 263 - \"против\"). Ситуацията може да се окаже малко по-сложна в Сената, където мнозинството на правителството е по-крехко. Въпреки това според експертите няма съмнение, че новият кабинет ще бъде одобрен и в горната камара на италианския парламент, предаде БТА. Вчерашната реч на Джузепе Конте пред депутатите в долната камара премина в атмосферата на футболен мач заради виковете на народните представители от опозицията и особено на тези от партия \"Лига\" на досегашния вътрешен министър Матео Салвини, отбелязва Асошиейтед прес. Ситуацията днес в сената не е по-различна. Конте бе посрещнат с викове \"достойнство, достойнство\" и \"предател, предател\" от депутатите на Лигата и съюзниците им от \"Италианските братя\". Двете крайнодесни партии организираха вчера демонстрация срещу новото правителство на Джузепе Конте, в която взеха участие неколкостотин души. Матео Салвини, който е сенатор, се очаква да вземе думата този следобед по време на дискусията в горната камара.", "date": "2019.09.10", "title": "В италианския Сенат започна дебатът за вота на доверие за правителството Конте-2"}
{"url": "https://www.24chasa.bg/novini/article/7647927", "text": "Като провокация, която цели да се прикрият скандали на правителството, определи арестите и разпитите на хора от движение \"Русофили\" соцлидерката Корнелия Нинова. Тя направи коментар след заседание на Изпълнителното бюро на БСП, на което е била и проф. Ваня Добрева, също извикана на разпит в Специализирана прокуратура. \"Шпионаж в полза на чужда държава е едно от най-тежките престъпления по НК. То трябва да бъде доказано и много внимателно ще следим дали и как ще бъде доказано. Оценяваме случилото се като провокация. Възразяваме категорично срещу воденето на свидетели на разпит с белезници\", коментира Нинова. БСП оценяват случилото се като \"грубо посегателство върху свободата на словото\", защото Юрий Борисов е журналист, на дейността на общественик - на проф. Ваня Добрева, които многократно и публично са изразявали позициите си за културно сътрудничество, икономическо сближаване между България и Русия, за сближаването между българския и руския народ и това не ги прави престъпници. Те са свободни хора, които имат право на свободно мнение, категорична бе соцлидерката. И обяви, че очаква доказателства по повод ареста и на лидера на \"Русофили\" Николай Малинов. Нинова обаче отказа да коментира наложената забрана на Леонид Решетников да влиза в България за период от 10 г. с думите: \"Щом прокуратурата е решила така, сигурно има основание, не се месим в тяхната работа\". Оценяваме случилото се като провокация срещу правото на свободно сдружаване, защото \"Русофили\" е неправителствена организация, в която членуват хора от различни партии, с различни партийни интереси, но са се събрали там свободно и са направили това неправителствено сдружение, допълни тя. Прави се в момента и сега, за да се прикрият други скандали, предизвикани от правителството, и, за да се използва случая в предизборна кампания, убедена е Нинова. \"Воден единствено от желанието си за оставане на власт на всяка цена, премиерът е готов на всичко. Но вчера се минаха граници. С действията им вчера се провокира и разделение между българския народ на русофили и русофоби, всяване на страх, насъскването ни едни срещу други\", допълни тя. Докато по този начин ни разделя и противопоставя, ни отнема най-ценното право - свободата. Да се говори свободно, да се изразява свободно мнение, да се сдружават свободно гражданите. Затова се обръщаме към всички граждани, на които тази ценност им е скъпа - да се противопоставим, завърши Нинова.", "date": "2019.09.10", "title": "Нинова: Арестите на хора от \"Русофили\" са провокация, за да се прикрият скандали на правителството"}
{"url": "https://www.24chasa.bg/novini/article/7647941", "text": "Европейският съд подкрепи във вторник полското искане за ограничаване на достъпа на Русия до ключов газопровод , преминаващ през Германия, което според Варшава защити енергийната сигурност, предава AFP. Общият съд на ЕС, който принадлежи на Съда на Европейските общности, се произнесе срещу решение на Европейската комисия от 2016 г., което позволява на руската компания „Газпром“ да използва газопровода „Опал“, за да транзитира по-големи количества природен газ в Германия, предава  . Опал е 480-километров тръбопровод, свързан с газопровода „Северен поток I“, който изпомпва руски газ под Балтийско море към Германия. Газопроводът „Опал“, който е собственост на „Уингаз“ - германското дъщерно дружество на „Газпром“, минава паралелно на германско-полската граница чак до Чехия. Варшава изпрати правно възражение срещу решението на Комисията с аргумента, че „Газпром“ може да използва „Опал“, за да заобиколи Полша и Украйна и да транзитира газ на запад и по този начин да застраши енергийната сигурност. „Съдът отбелязва, че решението за 2016 г. е прието в нарушение на принципа на енергийна солидарност“, се казва в решението от вторник на Общия съд на ЕС в Люксембург.", "date": "2019.09.10", "title": "Европейският съд подкрепи искането на Полша да бъде ограничен достъпът на Русия до ключов газопровод"}
{"url": "https://www.24chasa.bg/novini/article/7647954", "text": "Новоизбраният председател на Европейската комисия Урсула фон дер Лайен очерта днес задачите пред ЕС и еврокомисарите в следващите пет години. На пресконференция, продължила близо два часа, тя говори за икономиката, миграцията, международните отношения, съобщи БТА. В отговор на въпрос Урсула фон дер Лайен отбеляза, че българският еврокомисар Мария Габриел е свършила изключителна работа в областта на цифровизацията. По нейните думи затова е логично занапред Габриел да поеме въпросите за младежта и иновациите, които стоят в основата на икономическия успех. Това са най-успешните европейски политики, носят огромна отговорност. Познавам Габриел като много способен човек, с голяма решимост, добави Фон дер Лайен. Новоизбраният председател на Европейската комисия Урсула фон дер Лайен изпрати писма до 26-имата предложени за нови еврокомисари. В писмото до българския кандидат Мария Габриел се посочва, че тя ще бъде натоварена с въпросите за иновациите и младежта. Урсула фон дер Лайен отбелязва, че младите хора са най-добрата инвестиция в бъдещето. Образованието, научните изследвания и иновациите ще бъдат ключови за нашата конкурентоспособност и способността ни да водим в прехода към чиста икономика и в новата цифрова ера, пише новоизбраният председател на ЕК. По нейните думи възможностите на ЕС в областта на науката и научните изследвания може да бъдат от помощ за постигането на решения за световните проблеми. Културата и спортът също ще бъдат важни средства за подобряване на нашето психическо и физическо благоденствие, и за създаването на работни места и икономически растеж, допълва Урсула фон дер Лайен. Тя пояснява, че в следващите пет години задачата пред Габриел ще бъде да използва възможностите на ЕС, така че образованието, научните изследвания и иновациите да помагат за постигането на набелязаните цели. Трябва да осигурите бързо споразумение и пълно прилагане на бъдещата програма \"Хоризонт Европа\", като работите с държавите от ЕС, изследователската общност, гражданското общество и останалите еврокомисари, се посочва в писмото. Изразено е очакването българският еврокомисар да насочи достатъчно инвестиции към научните изследвания, както и да подкрепя учените да представят идеите си на пазара. Очаква се българският еврокомисар да работи за обединяването на силите в ЕС при научните изследвания. Научните изследвания, политиката и икономическите цели вървят ръка за ръка. Това ще включва работа с останалите еврокомисари, принос за новата индустриална стратегия и максимално използване на бъдещата програма \"Хоризонт Европа\". Трябва да подкрепите целта за утрояване на програмата \"Еразъм +\" в следващия бюджет на ЕС. Постигането на бързо споразумение по програмата е от съществено значение, за да може всички получатели на средства да могат да се възползват максимално от възможностите, давани от ЕС, се отбелязва в писмото. Фон дер Лайен призовава Габриел да ръководи работата по обособяването на Европейското образователно пространство до 2025 г., в тясно сътрудничество с местните и националните власти. Очаква се тези усилия да премахнат пречките пред обучението, да подобрят достъпа до качествено образование и да улеснят движението на учениците в ЕС. Новоизбраният председател на ЕК предлага съставянето на мрежа сред европейските университети. Тя изразява очакването това да даде възможност на студентите да получат образователна степен чрез съчетаване на обучение в няколко европейски държави и да допринесат за международния образ и конкурентоспособността на висшите училища. Бих желала да се насочите към цифровата грамотност и образованието, за да бъде преодоляна пропастта в цифровите умения. Трябва да се насочите към осъвременяването на плана за действие в областта на цифровото образование и да потърсите възможност как да увеличим онлайн курсовете. Трябва също да оцените как да помогнете за повишаване на осведомеността от ранна възраст за дезинформацията и други онлайн заплахи, пише Фон дер Лайен. История, архитектура, литература, музика, филми, изкуство, спорт - културата се отнася до свободата на изразяване, идентичността и многообразието. Тя създава възможности, особено за младите хора, и е двигател за нашата икономика. Все по-важно е да популяризираме и съхраним нашето културно наследство във все по-забързаното време, когато нещата изглеждат по-краткотрайни от всякога. Трябва да разработите допълнителни начини Европа да запази и защитава културното си наследство, особено с използването на цифровите технологии. Трябва да насърчавате творците, работните места и растежа, и да увеличите възможностите на програмата \"Творческа Европа\". Искам да популяризирате спорта като средство за приобщаване и благоденствие. Трябва да се стремите да насърчавате културното сътрудничество между ЕС и останалите страни по света. Ще работите под ръководството на изпълнителния заместник-председател за цифровизацията и заместник-председателя за защита на европейски начин на живот. Описаните задачи не са изчерпателни, отбелязва в писмото си Фон дер Лайен.", "date": "2019.09.10", "title": "Урсула фон дер Лайен: Габриел свърши изключителна работа за цифровизацията"}
{"url": "https://www.24chasa.bg/novini/article/7647960", "text": "Ефективна присъда от 12 месеца лишаване от свобода, постанови Районен съд-Кюстендил, под председателството на съдия Мая Миленкова за 40-годишния Росен М. Съдът одобри сключеното споразумение между Районна прокуратура, защита на подсъдимия и подсъдимия. Обвиняемият се призна за виновен в това, че на 16 юли т. г. година е откраднал 20 лв. от магазин за козметични продукти и дрехи в кв. \"Изток\" в Кюстендил. Деянието е извършено в условията на опасен рецидив. Росен М. е осъждан 19 пъти за кражби.", "date": "2019.09.10", "title": "Осъждан 19 пъти пак влиза в затвора за кражба на 20 лв."}
{"url": "https://www.24chasa.bg/novini/article/7647953", "text": "Британец похарчи почти 30 000 лири (33 500 евро) спестявания, предназначени за наследство на сина му, за да обжалва неуспешно глоба от 100 лири (112 евро) за превишена скорост, съобщи АФП. Ричард Кидуел, 71-годишен инженер в пенсия, не бил съгласен с наложената му през 2016 г. глоба за скорост от 56 км/ч в зона в Устър, където имало ограничение за 48 км/ч, предава БТА. Той обжалвал глобата в съда. Делото продължило три години и го загубил през август. За съдебни разноски и адвокатски хонорари обаче той похарчил по-голямата част от спестяванията си от 30 000 лири, които мислел, че ще остави в наследство на сина си. За делото той използвал услугите на експерт по електроника, който обяснил, че радарът вероятно се е включил погрешно или заради друг автомобил на съседен път. ", "date": "2019.09.10", "title": "Мъж похарчи наследството на сина си, за да обжалва глоба за превишена скорост"}
{"url": "https://www.24chasa.bg/novini/article/7647974", "text": "Много голяма и смела амбиция - високо в дневния ред на ЕС да стоят иновациите и младите хора, това е признание за България. Това бе първият коментар на българския еврокомисар Мария Габриел пред журналисти, след като председателят на ЕК Урсула фон дер Лайен представи новите еврокомисари. Страната ни получава ресора за иновациите и младежта, съобщи БТА. Мария Габриел поздрави Фон дер Лайен за смелостта да обедини под една шапка т.нар. Златен триъгълник - наука, бизнес и образование. Това и признание за България, защото по време на българското председателство бяха затворени основни и понякога единствени законови досиета. За мене беше важно новият ресор да бъде голяма част от нещата, които сме успели да свършим в цифровизацията, добави Мария Габриел.", "date": "2019.09.10", "title": "Габриел поздрави Фон дер Лайен за смелостта да обедини наука, бизнес и образование"}
{"url": "https://www.24chasa.bg/novini/article/7648018", "text": "Депутати призоваха днес британския министър-председател Борис Джонсън да настоява за споразумение за Брекзит с Брюксел в последния момент, след като се появиха опасения, че премиерът може да пренебрегне нов закон, изваждайки Великобритания от Европейския съюз без сделка, предават ДПА и БТА. \"(Искаме) прагматична сделка, която вярваме, че може да постигне мнозинство в парламента и също така да започне да възстановява единството на нашата дълбоко разделена страна\", каза депутатът от опозиционната Лейбъристка партия Стивън Кинък, говорейки за своята междупартийна група \"Парламентаристи за сделка\". Друг член на групата - Виктория Прентис от Консервативната партия на Джонсън - заяви, че иска да уважава резултата от референдума от 2016 г. за излизането на Великобритания от ЕС, но да \"избегне вредите от Брекзит без сделка\". Снощи опозиционните депутати не приеха искането на Джонсън за предсрочни избори. Гласуването се състоя преди спирането на работата на парламента до 14 октомври, наложено след спорно решение на премиера. Подкрепящи Брекзит консерватори призовават Джонсън да пренебрегне новия закон, който на теория спира Брекзит без сделка на 31 октомври. Премиерът настоява, че Великобритания трябва да напусне ЕС по план на 31 октомври, със или без споразумение. Бившата министърка Амбър Ръд, която подаде оставка миналата седмица, заяви днес в отворено писмо до избирателите, че \"вече не вярва, че главната цел на правителството е да постигне сделка\". По-рано тя каза, че правителството посвещава 80-90 процента от своето време на приготовления за Брекзит без сделка.", "date": "2019.09.10", "title": "Депутати призоваха Борис Джонсън да иска сделка за Брекзит след спирането на работата на парламента"}
{"url": "https://www.24chasa.bg/novini/article/7648016", "text": "Двадесет и двама военнослужещи със специализирана техника от състава на 29-ти механизиран батальон в Шумен се включиха днес в гасенето на Ръководител на групата е подполковник Митко Митев, съобщиха от пресцентъра на министерството на отбраната.", "date": "2019.09.10", "title": "Военни се включиха в гасенето на пожара в Шумен"}
