{"url": "https://www.24chasa.bg/novini/article/6508973", "text": "Това написа тв водещата Мира Добрева в профила си във Фейсбук. И продължава:", "date": "2017.10.22", "title": "Мира Добрева разказва кошмар: Гостенка на предаването й припада, чакат час линейка"}
{"url": "https://www.24chasa.bg/novini/article/6508802", "text": "Владимир Стоянов-Плацентата беше освободен от Софийския районен съд в неделя. Той е арестуван в петък по старо разследване за притежание на незаконно оръжие, с което е стрелял на 9 октомври 2016 г. Оказа се обаче, че вече е лежал в ареста за същото престъпление. Прокуратурата ще протестира на втора инстанция. През юни т.г. 37-годишният мъж преби лекарка, защото отказала да му даде плацентата на новороденото му бебе. Оказва се, че Стоянов има богато криминално минало. Като непълнолетен е осъждан за грабеж и за притежание на наркотици. На 9 октомври 2016 г. е арестуван по разследване за трафик на нелегални мигранти. Няколко бежанци били подслонени от него в имот в кв. “Модерно предградие”. Те са го разпознали в полицията. Оказало се, че Владимир Стоянов е стрелял и с незаконна дългоцевна пушка, 12-и калибър, която е открита от криминалистите в храсти. Още тогава Плацентата е лежал в ареста 3 месеца. Повдигнати са му обвинения заради подпомагане на бежанците, а на 17 октомври т.г. и за оръжието, което е държал без разрешително. Съдът го освободи с мярка парична гаранция заради побоя над лекарката. Преди три дни е прибран заради пушката. Експертиза показала, че отпечатъците по оръжието са негови. В неделя Владо Плацентата се появи пред магистратите с шапка и маска на лицето, които отказа да свали в залата, защото си пазел личното пространство. Според него и адвокатката му той вече е лежал в ареста по тези обвинения. Поиска от прокуратурата да му се извини и каза, че за пореден път трябва да ги учи на право. Стоянов поиска свобода с думите: “Искам да съм част от това общество”. В неделя Владо Плацентата подчерта пред съда, че има и оправдателна присъда за нападение над полицаи. Такива справки обаче не бяха представени по делото за мярката му за неотклонение заради незаконното оръжие. Проверка на “24 часа” показа, че това е така. На 18 септември 2011 г. двама полицаи от Второ районно управление били изпратени по сигнал за огън в двора на къща в кв. “Малашевци”, където живее Владо Плацентата. Униформените се представили и поискали личната карта на Стоянов, който им отворил по боксерки и джапанки. Той им налетял с думите: “Какви сте вие бе, плашила”, “Изчезвайте веднага от тук, мизерници” и “Чучела такива”. При скандала Стоянов дърпал униформите на полицаите, блъснал единия от тях и той паднал на земята. След това го закопчали с белезници и го откарали в ареста. Съдът обаче го оправдал по повдигнатите обвинения за непристойни действия и съветва полицаите да търсят правата си по граждански дела.", "date": "2017.10.22", "title": "Плацентата с маска в съда, пазел си  пространството"}
{"url": "https://www.24chasa.bg/novini/article/6508748", "text": "Петокласничката от софийското 35-о СУ “Добри Войников” Теодора Божкова подаде жалба до Държавна агенция за закрила на детето заради тежките раници на учениците. Към своята жалба тя прилага и подписите на своите съученици от 5 “б” клас, които я подкрепят в мнението ѝ. “Здравейте, госпожо Кънева, Вашето име го намерих на сайта на Държавна агенция за закрила на детето. Искам да подам сигнал за тежките раници на учениците. Мисля, че не е редно раниците, които носим всеки ден, да тежат по осем и повече килограма. Събрала съм подписите на моя клас за тази жалба, защото съучениците ми са съгласни с мен, че е вредно за здравето ни и за самите нас. Моля да направите нещо по въпроса с тежките раници”, пише в своята жалба Теодора. Майка ѝ Лилия Нинова разпространява информация за действието на дъщеря си в социалните мрежи и дори преди 3 дни създава фейсбук групата “Да спрем гаврата на МОН с българските деца”. Тя има за цел да достигне до повече родители и загрижени за здравето на учениците и с общи усилия да се намери добро решение на проблема с тежките раници, което да бъде предложено на Министерството на образованието.", "date": "2017.10.22", "title": "Борба! Петокласничка подаде жалба за тежките раници"}
{"url": "https://www.24chasa.bg/novini/article/6508732", "text": "Ще вземе ли червеният конгрес главата на Корнелия Нинова? Това е въпросът, който вълнува всички в последно време след онзи драматичен пленум преди седмица. Че заседанието на конгреса също ще е драматично - спор няма. Но резултатите няма да са такива. Поне това се видя от конференцията на градската организация на БСП - София, където лагерите в партията се преброиха за пореден път. Първо, дори да има остри критики към Нинова, а такива със сигурност ще се чуят поне от Георги Гергов и Георги Божинов, не конгресът е мястото, където вече се решава кой да е лидер. С промените в устава преди година бе разписано, че председателят се избира чрез вътрешнопартийни избори. Второ, въпреки гласовитостта на противниците ѝ И трето, дори и да поискат свикването на вътрешен вот за избор на нов лидер, опозиционерите нямат единна алтернативна кандидатура. Нинова успя да обедини срещу себе си хора, които нямат нищо общо помежду си, и дори дългогодишни врагове. Но това не означава, че те ще се разберат зад кого да застанат. Гергов вече заяви, че ще се бори за лидер, но редовите социалисти не го припознават като такъв. Какво е разпределението на силите в БСП преди конгреса? Оформиха се три групи.  Първата е на привържениците на соцлидерката. Тя със сигурност може да разчита на заместниците си в партията Кирил Добрев и Деница Златева, както и на тези в парламентарната група Драгомир Стойнев и Крум Зарков. Зад нея застават и много от новите лица на партията, както и повечето от новите депутати. Срещу Нинова обаче се изправят все знакови имена - освен Гергов открита война ѝ обяви и Георги Божинов. Дългогодишният депутат заяви ясно, че ще ѝ иска импийчмънт, ако проектобюджетът на БСП не отговаря на очакванията за сериозен документ. В лагера на Гергов са още Красимир Янков и Атанас Мерджанов, както и предшественикът на Нинова на лидерския стол Михаил Миков. Третият кръг в БСП е на хората, които смятат, че Нинова не се справя много добре, но са готови да ѝ дадат още един шанс. Румен Овчаров - човекът, който даде път на Нинова в политиката, дълги години бе неин ментор и помогна за избирането ѝ на лидерския пост, вече я критикува. “Тя е ценна за партията, но върви през просото”, отсече Овчаров преди дни. И я предупреди, че не е нормално непрекъснато да си създава вътрешни фронтове в партията. Градивна критика към Нинова отправи и лидерът на столичните социалисти Калоян Паргов. В този тон се включи и един от явните критици на Нинова досега - Янаки Стоилов. Той не скрива, че има различия с лидерката, но смята, че на конгреса “Не свикваме конгреса, за да си мерим силите и кое лоби е по-силно, а за да ни повярват, че можем да дадем алтернативата”, обясни и самата Нинова. А конгресът трябва да покаже, че БСП поема нов курс. Че няма да е беззъбата опозиция, която е в момента и заради което партийното ръководство отнася най-много критики, а ще поиска предсрочни избори, свалянето на ГЕРБ и вземането на властта. Дори и да няма вот за лидер, конгресът пак ще даде знак към Нинова с гласуването по предложените от нея документи. Очакванията са това да е жълт картон като последно предупреждение към лидерката.", "date": "2017.10.22", "title": "Конгресът ще е жълт картон към Нинова, но ще застане зад нея"}
{"url": "https://www.24chasa.bg/novini/article/6508957", "text": "Екип от Русе изобрети устройство за установяване на времето на спиране на жизнените функции при човека, пише \"Монитор\". То е предназначено за съдебната медицина, засега е изработено в един образец и се търсят производители за серийно производство за нуждите у нас и в чужбина. Полезният модел получи наскоро свидетелство за регистрация в Патентното ведомство на България. Притежатели на изобретението са двамата млади учени Ивайло Иванов и Любомира Димитрова, преподавателят в Русенския университет доц. Анелия Манукова, изпълнителният директор на УМБАЛ – Русе д-р Иван Стоянов, който е съдебен лекар, и д-р Пламен Димитров, също съдебен лекар и експерт в крайдунавския град. Патентен представител на екипа е инж. Койчо Митев. Устройството, което се състои от няколко блока – захранващ, за електромеханично въздействие, за измерване на цвят и др., изследва образувалите се постмортални петна по кожата в резултат на биохични процеси в тялото след настъпването на биологичната смърт. То позволява да бъдат избегнати субективните грешки при отчитането на параметрите на тези петна, което може да се случи при ръчното прилагане на сила на натиск или при използването на динамометър. Устройството на русенския екип осигурява прецизност в работата на съдебния лекар, гарантира висока точност на резултатите и свежда субективния фактор до възможния минимум. Техническото решение позволява да бъдат изготвени обективни доказателства – приложения към експертизите в съдебната медицина.", "date": "2017.10.22", "title": "В Русе изобретиха устройство, установяващо времето на смъртта"}
{"url": "https://www.24chasa.bg/novini/article/6508960", "text": "Последни модели автомобили, които са на пазара от 2-3 месеца, вече се крадат само заради фарове, прагове или калници, пише \"Телеграф\". Причината е, че при някои японски или корейски марки доставката на части отнема месец, докато дойдат в България. Тъй като собствениците отказват да чакат, за да се качат отново на колите си, само няколко часа след приемане на поръчката крадците доставяли не само фар или навигация, но и цяла кола в сервиза. Заради напредването на технологиите кражбата на цялата кола при някои марки вече става по-бързо от свалянето на самите фарове. ", "date": "2017.10.22", "title": "Крадат цяла кола за един фар"}
{"url": "https://www.24chasa.bg/novini/article/6508968", "text": "Британската полиция сложи край на инцидента, при който въоръжен мъж държа за заложници двама души в боулинг клуб на търговски и увеселителен комплекс в централното английско графство Уоруикшър, предаде Ройтерс, цитирана от БТА. Полицията е щурмувала боулинг клуба и е освободила заложниците. Няма пострадали при инцидента. Полицията вече обяви, че не става дума за тероризъм. Според британски медии нападателят може би е бивш съпруг на жена, която била сред заложниците.", "date": "2017.10.22", "title": "Полиция щурмува боулинг клуба в Англия, освободи заложниците"}
{"url": "https://www.24chasa.bg/novini/article/6508715", "text": "    Прощален купон с Даниел Чипев организираха репортерите на БНТ в края на миналата седмица. Причината е, че началникът им отива на същата позиция в Нова тв. Неговото място в обществената медия се заема от Константин Кисимов, доскоро ръководил емисиите на Нова тв. Ето такава странна професионална рокада се случва тези дни в двете големи телевизии. Чипев, който досега беше директор на дирекция “Информация” и отговаряше за новините, актуалните предавания и спорта в БНТ, на практика ще заеме мястото на Дарина Сарелска в Нова тв от началото на следващия месец. Тя беше освободена от този пост през лятото. За Чипев се променя работното място, но не и йерархията, тъй като ще бъде пряко подчинен на досегашната си шефка Вяра Анкова. След като приключи и вторият ѝ мандат като генерален директор на БНТ, от 9 октомври тя е генерален директор “Информация” в “Нова Броудкастинг груп”. Моделът на частната медия също не е нещо ново за него, тъй като преди години е работил като репортер в кабелната тв “Ден” и в Нова тв. Овакантеното място в БНТ още от понеделник, 23 октомври, се заема от Константин Кисимов. Впрочем той не идва директно от Нова тв, а от “България он ер”, където пое новините през юли. Преди това дълги години беше в Нова тв - продуцент, зам. главен редактор на новините и актуалните предавания и изпълнителен продуцент. Тв кариерата му започва навремето като редактор в БНТ, след което и там става главен редактор на новините. След официалното встъпване в длъжност на двамата екипите и на двете телевизии очакват да има и други персонални промени.", "date": "2017.10.22", "title": "БНТ и Нова тв  разменят новинарските си шефове"}
{"url": "https://www.24chasa.bg/novini/article/6508793", "text": "Касовите бележки, които издават бензиностанциите при зареждане с горива, трябва да имат QR код. Това предвиждат промени в наредба на финансовото министерство, обнародвани в “Държавен вестник”. Целта на кода е да могат шофьорите да проверят чрез него дали бензиностанциите отчитат в НАП парите от продаденото гориво. В мотивите за промяната от ведомството на Владислав Горанов посочват, че така ще бъде стимулиран и общественият контрол по отношение отчитането на извършваните продажби. Новото изискване влиза в сила от 30 септември 2018 година. Бензиностанциите пък ще са длъжни да подават информация към НАП за всяка отпечатана касова бележка. Освен това ще трябва да подадат в НАП и института по метрология за одобрение схема с касовите апарати и други отчитащи устройства. С тези и други изисквания, които се въвеждат с промените в наредбата, от финансовото министерство очакват 150 млн. лв. допълнителни приходи годишно. ", "date": "2017.10.22", "title": "Слагат специални кодове на касовите бележки за гориво"}
{"url": "https://www.24chasa.bg/novini/article/6508725", "text": "Каталунският премиер Карлес Пучдемон подготвя едностранно провъзгласяване на независимост на 23 октомври, съобщи в. “Конфиденсиал”. Регионалните власти искат да обявят независимостта преди Сенатът в Мадрид да одобри мерките на централното правителство за ограничаване на автономията на областта. Правителственият план трябва да бъде гласуван на 27 октомври. “Решението на испанския премиер Мариано Рахой за разпускане на каталунското правителство е най-страшното нападение срещу народа и институциите на Каталуня след военната диктатура на Франсиско Франко”, заяви каталунският лидер Карлес Пучдемон след решението на Мадрид да отнеме автономията на областта. Той допълни, че каталунците няма да приемат мерките на испанското правителство. “Това е нападение срещу демокрацията”, каза Пучдемон. Премиерът заяви, че е поискал каталунският парламент да се събере, за да обсъди решението на Мадрид да задейства член 155 от конституцията, позволяващ да бъде ограничена автономията на областта. Той обаче не препоръча изрично да бъде гласувано за едностранно обявяване на независимост. “Налагането на форма на управление, която не отговаря на избора на гражданите, е несъвместимо с правовата държава”, каза Пучдемон. Той се обърна и към европейците на английски с думите: “Европейските ценности са в опасност”. След това предупреди испанците на кастилски, че могат да очакват още злоупотреби. отбелязват анализатори, цитирани от в. “Дейли мейл”. “Свобода, свобода. Да се провъзгласим за република”, скандираха десетки хиляди протестиращи в Барселона в събота вечер. Те вееха каталунски знамена и носеха плакати с надписи: “Защитатата на нашата земя не е престъпление”. Огромната тълпа от недоволни сепаратисти е била дълга около половин километър, отбелязват западни издания. Заради марша бяха затворени редица улици. Към протеста се присъединиха премиерът Карлес Пучдемон, неговият заместник Ориол Жункерас и други членове на регионалното правителство. Демонстрантите искаха и освобождаването от ареста на лидерите на сепаратистките организации Национална каталунска асамблея и Омниум културал Жорди Санчес и Жорди Куишарт, съобщи ТАСС. Те са в ареста с обвинения за подстрекаване към бунт и агитация против правителството. заяви говорителят на каталунското правителство Карме Форкадел. Испанският външен министър Алфонсо Дастис пък заяви, че се надява, че хората в Каталуня ще пренебрегнат всякакви указания от регионалното ръководство, ако Испания премине към спиране на автономията на региона. ", "date": "2017.10.22", "title": "Каталуня обявява в понеделник  независимост"}
{"url": "https://www.24chasa.bg/novini/article/6508800", "text": "10 такси, които досега се плащаха за услуги на Патентното ведомство, отпадат. Това ще стане с приемането от правителството на промени в тарифата за таксите. Освен това се предвижда да бъдат намалени общо 63% от всичките такси, което прави средноаритметичния процент на сваляне на цените с 11 на сто. Промените в тарифата са съобразени със законодателството на другите страни, членки на ЕС , както и с тези на Службата на Европейския съюз за интелектуална собственост. ", "date": "2017.10.22", "title": "Махат 10 такси за услуги на Патентното ведомство"}
{"url": "https://www.24chasa.bg/novini/article/6508867", "text": "Приятелите на д-р Евгений Желев, когото стотици старозагорци изпратиха днес в последния му път, изпълниха обещанието си и тази вечер след 19,30 часа пуснаха в нощното небе над Стара Загора пламтящи китайски фенери. Е, не чак 1000, както бе съобщено първоначално, но достатъчно ефектно. Като блещукащи над нас звезди, пламтящите фенери са символ на това, че един добър човек ще ни гледа вече от небето, казаха инициаторите. Това е последното, което сега можем да направим в негова памет, допълниха още те. Фенерите полетяха от античната улица на древния град Августа Траяна пред сградата на Старозагорската опера - едно от местата, които като кмет на града д-р Евгений Желев превърна в туристическа атракция.", "date": "2017.10.22", "title": "Десетки пламтящи фенери полетяха в небето на Стара Загора в памет на д-р Желев"}
{"url": "https://www.24chasa.bg/novini/article/6508900", "text": "Президентът на Словения Борут Пахор печели втори петгодишен президентски мандат на изборите, проведени днес, според екзит пол на националната телевизия \"Словения\", предаде Ройтерс, цитирана от БТА. Пахор получава 56,2 процента. На второ място е кметът на Камник Марян Шарец, който има 22,5 процента. Общо девет кандидати участваха в надпреварата, сред които имаше и пет жени.", "date": "2017.10.22", "title": "Президентът на Словения Борут Пахор печели втори петгодишен мандат"}
{"url": "https://www.24chasa.bg/novini/article/6508805", "text": "Евроскептичният милиардер Андрей Бабиш спечели огромна победа на състоялите се парламентарни избори в Чехия, съобщи Ройтерс. Партията на 63-годишния богаташ АНО (“Действие на недоволните граждани 2011”) взема 29,6% от гласовете - три пъти повече от всяка друга партия. Този резултат му дава възможност да управлява в коалиция само с една партия и му осигурява 78 места в 200-местната долна камара на парламента. Милиардерът, който си спечели прозвището Чешкия Тръмп, е върл противник на по-дълбоката евроинтеграция и на приемането на еврото. Бабиш е вторият най-богат човек в страната с медийна империя, включваща два големи вестника и популярна радиостанция. Рекордни 9 партии влязоха в парламента. Втора е евроскептичната Гражданска демократическа партия с 11,29%. Изненадващо трета е Пиратската партия, която подкрепя интернет свободата. Тя взема 10,8%. Четвърта е антимигрантската партия “Свобода и пряка демокрация” (СПД) на родения в Токио бизнесмен Томио Окамура с 10,6%. С едва 7,4 процента от гласовете управляващите социалдемократи на премиера Бохуслав Соботка са на път да отбележат най-слабия си резултат след мирното разделяне на Чехословакия през 1993 г. Сред партиите, които прескачат 5-процентната бариера, са Комунистическата партия на Чехия и Моравия, християндемократите и партията “Кметове и независими”. “Поканили сме всички на преговори. Искаме да чуем всички аргументи на масата”, каза Бабиш, който е бивш финансов министър. Някои формации, сред които Гражданска демократическа партия, обаче обявиха, че няма да участват в правителство, оглавено от тази партия, защото Бабиш представлява заплаха за демокрацията заради съсредоточаването на бизнес и политическа власт в ръцете му. Причината е, че на милиардера е повдигнато Той казва, че не е извършил нищо незаконно в този случай отпреди десетилетие. Канещият се да стане премиер лидер на АНО е обвинен и в данъчни измами. Поради липса на други варианти на Бабиш може да се наложи да състави кабинет, който да е на Чехия и Моравия или на крайнодясната антиевропейска партия “Свобода и пряка демокрация”, твърдят анализатори. “Не искам да си сътруднича с тях”, заяви обаче Чешкия Тръмп пред Ройтерс. Бабиш обяснява, че ръководената от него партия АНО е проевропейска и е готова да поеме активна роля в съюза. “Трябва да подготвим теми с нещата, които искаме да променим, и да ги предложим на Европейския съвет, включително двойния стандарт в качеството на храните и миграционния въпрос”, каза милиардерът. ", "date": "2017.10.22", "title": "Чешки милиардер размаза партиите на избори (Обзор)"}
{"url": "https://www.24chasa.bg/novini/article/6508677", "text": "Японският премиер Шиндзо Абе се ангажира да прояви твърдост спрямо Северна Корея, след като спечели голяма победа на днешните предсрочни парламентарни избори, предаде Франс прес, цитирана от БТА. Сред основните теми предизборната кампания в голяма степен бяха провокациите на Пхенян. \"Както обещах по време на изборите, непосредствената ми задача е да действам твърдо спрямо Северна Корея. За това е необходима силна дипломация. Искам да засиля нашата дипломатическа мощ след доверието, което получихме\", заяви Абе пред местна телевизия.", "date": "2017.10.22", "title": "След изборната си победа Шиндзо Абе обеща твърдост към Северна Корея"}
{"url": "https://www.24chasa.bg/novini/article/6508683", "text": "Русия обвини предвожданата от САЩ коалиция в Сирия, че с бомбардировките си е \"заличила от лицето на света\" град Ракка, предаде Ройтерс, цитирана от БТА. Според руското военно министерство Ракка е бил засипан с \"бомбен килим\" по подобие на разрушаването на германския град Дрезден от авиациите на САЩ и Великобритания през 1945 г. Затова сега Западът бързал спешно да предостави финансова помощ на Ракка, \"за да заличи нагледните свидетелства за своите престъпления\". В изявление в Москва говорителят на руското министерство на отбраната генерал Игор Конашенков каза, че преди конфликта в Сирия в града са живеели около 200 000 души, а сега от тях са останали не повече от 45 000. Макар че Русия приветства западните обещания за финансова помощ за възстановяването на Ракка, говорителят обърна внимание, че многобройни руски искания към Запада да предостави хуманитарна помощ на сирийски цивилни, пострадали от войната в други части на страната, са били отхвърляни в предишните години. Оглавяваната от САЩ антиджихадистка коалиция твърди, че се стреми да избягва цивилни жертви при бомбардировкcarpetите си срещу \"Ислямска държава\" както в Сирия, така и в Ирак, и разследва всяко обвинение в тази връзка. Тя неведнъж е отричала да има цивилни жертви при въздушните удари над Ракка, заявявайки, че целта й е \"нула цивилни жертви\", припомня Ройтерс.", "date": "2017.10.22", "title": "Русия вини Запада, че с бомбен килим е заличил Ракка от лицето на света"}
{"url": "https://www.24chasa.bg/novini/article/6508640", "text": "\"Шкода Транспортейшън\" е избрана от общинската компания \"Столичен електротранспорт\" за доставката на 13 нови нископодови съчленени трамваи, става ясно от тръжната документация, съобщи \" Чешката компания е получила по-висока оценка от 94.2 точки с цена от 46.3 млн. лв. без ДДС. Конкурентът й - полската \"PESA Бидгошч\", която спечели преди време състезанието за доставка на новите трамваи по линии 1 и 7, сега е втора с 91.7 точки въпреки по-ниската цена от 44.8 млн. лв.", "date": "2017.10.22", "title": "\"Шкода\" ще достави 13 нови трамвая за София срещу 46,3 млн. лв."}
{"url": "https://www.24chasa.bg/novini/article/6508658", "text": "Софийският районен съд пусна от ареста Владимир Стоянов, който стана по-известен като Владо Плацентата,  съобщи  В петък Стоянов беше задържан за незаконно притежаване на огнестрелно оръжие, с което, според обвинението, е стрелял във въздуха в къщата, в която е укривал бежанци преди около година. Прокуратурата поиска постоянното му задържане под стража. Съдът обаче не уважи искането, защото срещу Стоянов вече се води дело със същото обвинение.", "date": "2017.10.22", "title": "Съдът пусна от ареста Владо Плацентата"}
{"url": "https://www.24chasa.bg/novini/article/6508670", "text": "Хакери от международната групировки \"Анонимните\" атакуваха сайтовете на три министерства в Испания и на Народната партия, съобщава испанският в. \"Вангуардия\", цитиран от ТАСС. Според изданието кибератаките са извършени срещу министерствата на правосъдието, на развитието и на икономиката, промишлеността и конкурентоспособността. Работата на сайтовете е била възстановена днес около 11 часа местно време (12 часа българско), съощава БТА. Вчера \"Вангуардия\" съобщи, че Анонимните са атакували сайта на Конституционния съд на Испания малко преди началото на извънредното заседание на испанското правителство, посветено на каталунската криза. Кибератаката е извършена в рамките на кампания, наречена Свободна Каталуния, обявена от Анонимните в социалните мрежи.", "date": "2017.10.22", "title": "\"Анонимните\" атакуваха сайтове на 3 испански министерства и на Народната партия"}
{"url": "https://www.24chasa.bg/novini/article/6508699", "text": "Кучето на френския президент Еманюел Макрон прекъсна служебно заседание с противообществена проява, пише френското издание \"Паризиен\", цитирано от БТА. Докато Макрон разговарял в една от залите на Елисейския дворец с трима членове на правителството - Бенжамен Гриво (държавен секретар към министъра на икономиката и финансите), Жюлиен Дьонорманди (държавен секретар към министъра на териториалното сближаване) и Брюн Поарсон (държавен секретар към министъра на екологичния и солидарен преход), президентското куче Немо вдигнало крак и се изпишкало до камината. Президентът и тримата членове на правителството веднага насочили вниманието си към провинилото се животно. \"Често пъти ли прави така?\", попитал държавният секретар Жюлиен Дьонорманди. \"Не, вие предизвикахте у кучето ми едно напълно необичайно поведение\", отвърнал през смях Макрон. Всичко това било документирано от камерите на две френски телевизии, които излъчиха \"гафа\" на Немо днес. На кадрите се вижда как Макрон се опитва да продължи съвещанието с държавните секретари, но не става ясно кой и как почиства мястото на престъплението на Немо. Преди няколко години кучетата на тогавашния френски президент Никола Саркози (2007-2012 г.) нанесоха щети на Елисейския дворец на стойност няколко хиляди евро. Реставратори работиха дълги часове, за да възстановят облика на Сребърния салон на двореца, пострадал тогава от животните. Кучето на предшественика на Макрон - Франсоа Оланд, пък събори жена по време на среща в Елисейския дворец.", "date": "2017.10.22", "title": "Кучето на Макрон се изпишка в Елисейския дворец, прекъсна заседание"}
{"url": "https://www.24chasa.bg/novini/article/6508706", "text": "Бившият капитан на грузинския национален отбор и звезда на италианския \"Милан\" в близкото минало Каха Каладзе победи на състоялите се вчера избори за кмет на столицата Тбилиси, предадоха Франс прес и ТАСС, цитирани от БТА. 39-годишният бивш футболен национал се кандидатира от управляващата партия \"Грузинска мечта\" и събра 51,06 на сто от гласовете на столичните избиратели, съобщи ЦИК на Грузия след обработка на бюлетините от всички избирателни секции. За кметския пост в грузинската столица с население от около 1,2 млн. души кандидатстваха 13 души. Роденият през 1978 г. Каладзе е играл за тбилиския отбор \"Динамо\", както и за \"Динамо\" Киев, а в периода 2001-2010 г. бе един от титулярите на италианския \"Милан\", с който два пъти беше победител в Шампионската лига на Европа. Каладзе бе критик на бившия президент Михаил Саакашвили, оглавявал страната в периода 2008-2013 г., като от началото на 2012 г. активно участваше в дейността на партията \"Грузинска мечта\". От октомври 2012 г. до юли т.г. той беше министър на енергетиката.", "date": "2017.10.22", "title": "Бивша звезда на \"Милан\" избран за кмет \nна столицата на Грузия Тбилиси"}
{"url": "https://www.24chasa.bg/novini/article/6508734", "text": "Нито една страна в Европа няма да признае независимостта на Каталуня, заяви днес на конференция във Флоренция председателят на Европейския парламент Антонио Таяни, цитиран от ТАСС, която се позовава на АНСА, съобщи БТА. След референдума за независимост в Каталуня на 1 октомври, днес италианските области Венето и Ломбардия гласуват са организиране на референдум за по-голяма автономия, отхвърляйки обаче всяко сравнение с Каталуния, посочва Франс прес. В интервю, поместено в днешния брой на в. \"Месаджеро\" Антонио Таяни посочва, че Европа трябва да се бои от умножаването на различни малки държави. \"Затова и никой в Европа няма намерение да признае Каталуния като независима държава\", подчертава той. \"В разгара на Брекзита британската министър-председателка Тереза Мей заяви, че Великобритания никога няма да признае Каталуния\", допълва Таяни. По думите му \"Испания исторически е унитарна държава с много автономни области, с различни народности, които говорят на различни езици, но които са единна държава\". Той изтъкна, че \"двата референдума (в Ломбардия и Венето) са легитимни, за разлика от този в Каталуня\", освен това каталунският референдум е за независимост, докато двете италиански области искат по-голяма автономия. Испанският в. \"Расон\" пише днес, че парламентът на Каталуня най-вероятно ще обяви едностранно независимостта на областта на 27 октомври. Каталунските власти предприемат тази стъпка, след като вчера испанският премиер Мариано Рахой заяви, че задейства член 155 от конституцията, който не е прилаган никога досега. Така Мадрид иска да разпусне каталунското правителство и да се организират избори в областта до половин година. Сенатът (горната камара на парламента) трябва да одобри предложените от правителството мерки на 27 октомври.", "date": "2017.10.22", "title": "Таяни: Нито една страна в Европа няма да признае независима Каталуня"}
{"url": "https://www.24chasa.bg/novini/article/6506651", "text": "“Двама се карат - третият печели” и “И вълкът сит, и агнето цяло”. Тези две наши поговорки вероятно нямат аналог в езика на дипломацията, но говорят много за избора на нов генерален директор на ЮНЕСКО. Миналия петък Организацията на ООН за образование, наука и култура издигна за свой началник бившата френска министърка на културата Одре Азуле. С малка разлика от 30 срещу 28 гласа тя победи катарския кандидат Хамид бин Абдулазиз ал Кауари. в организацията, но не успяха да се обединят около общ кандидат. Някои техни представители подкрепиха Азуле, за да накажат Катар, който съседите начело със Саудитска Арабия винят за връзки с Иран. Разклатена от враждите между Израел и Близкия изток, бойкотирана от САЩ, ЮНЕСКО трябваше да направи труден избор на балансиран кандидат. Одре Азуле се оказа подходяща - еврейка, но с корени в Мароко и баща – съветник на крал Мохамед VI. Не всички араби са доволни, но я преглътнаха. бе изненада не само за Париж - домакина на световната организация, но и за самата нея. Тя е аутсайдер, който влезе късно в надпреварата за високия пост – едва през 2016 г. Заменила българката Ирина Бокова в модернистичната, но овехтяла сграда на левия бряг на Сена, Одре наследява не само лъскав имидж, но и проблеми като липса на пари и обвинения, че ЮНЕСКО е политизирана. През следващите 4 години нейни оръжия ще бъдат завидният ѝ опит в коридорите на властта и уменията, натрупани във френската администрация. Отечеството на г-жа Азуле - омъжена и майка на дъщеря и син - е Франция, но родителите ѝ са евреи от Мароко. Самата тя охотно изтъква арабския си корен и всяко лято води семейството си в родния град на предците ѝ Есауира. Казва: “Аз съм френска гражданка, но от марокански произход. Никога не забравяйте това…”. Родена е на 4 август 1972 г. в Ла Сел-Сен-Клу близо до Париж. Андре Азуле е банкер и видна фигура в Рабат. Той бе съветник на предишния крал Хасан II, а сега - и на сина му Мохамед VI. Мароканците го наричат Мистър Икономика заради стопанските и финансовите реформи, които прокарва през 90-те години на миналия век. Патриот на родното си градче Есауира на мароканския атлантически бряг, Андре заедно със съпругата си - писателката Катя Брами, го рекламира в книги и речи и допринася за днешната му туристическа слава. Дъщеря си обаче родителите насочват към образование и изява във Франция. През 2000 г. тя “Екол насионал д'администрасион” (ЕНА) – люлката на френския държавен елит. Преди това следва бизнесадминистрация в британския Ланкастърски университет, взема дипломи от френското висше училище “Пари-Дофин” и от Института за политически изследвания “Сианс По”. Солидното образование трасира пътя ѝ към политиката, но истински я влекат културата, археологията, киното, твърди баща ѝ. “Късно забелязахме интереса, който има от млада към ценните исторически паметници и защитата им. Но когато този интерес се превърна в професия, всички я подкрепихме. Застанахме зад кандидатурата ѝ за ЮНЕСКО и не бяхме разочаровани”, казва той. По-късно става одитор на държавни институции, преди да се обърне към културата и киното. Минава през отдела за връзки с медиите на Министерството на културата, а през 2006 г. е назначена в Националния център за кинематография и анимация (CNC) – регулатор на френската филмова индустрия. Първо като финансов директор, а после и като зам.-шеф на центъра, тя брани интересите на френското кино от набезите на Холивуд. Това е не само нейно задължение, но и убеждение. “Френската филмова индустрия ме формира като професионалист”, казва Одре. През 2014 г. президентът Франсоа Оланд взема Азуле за съветник по културата и комуникациите, а през 2016 г. я номинира за културен министър. На този пост тя прекарва малко над година, но успява да извоюва скок в бюджета на министерството от 6,6% до 2,9 млрд. евро. Заедно с ЮНЕСКО движи проекти за опазване на културното наследство в зони на война. Одре Азуле е компетентна, динамична и изтъква френската преса. Избягва светлината на прожекторите и не е чудно, че почти не се пише за съпруга, децата и личния ѝ живот. “Тя е блестяща, страстна, градивна, приятел на творците”, казва шефката на CNC Фредерик Брьоден. Описва я като работохолик с бърза мисъл – типичен възпитаник на ЕНА. Владее отлично английски и испански. Колеги твърдят, че с нея е удоволствие да се работи, ако усърдно си гониш задачите и постигаш резултати. Азуле разбира как интернет и новите технологии промениха изкуството и културата, казва режисьорът Коста-Гаврас. Нищо, че “В днешната криза трябва да се намесим и да работим за укрепване на ЮНЕСКО”, заяви Одре Азуле. И е много права – два дни преди избора ѝ САЩ обявиха, че напускат организацията до края на 2018 г. “заради липса на реформи и антиизраелски курс”. Тел Авив каза, че ще ги последва, а премиерът Нетаняху нарече институцията “театър на абсурда”. Скандалите и ажиотажът около и в ЮНЕСКО не са от вчера. Създадена сред пепелищата на Втората световна война, за да пази световното културно наследство и да работи за образование, диалог и толерантност, тя страда от стремеж на страните членки да Организацията е известна със защитата на исторически и природни обекти от Галапагос до гробниците в Тимбукту. Но щом се стигне до резолюции за светини като тези в Ерусалим или Хеброн, Тел Авив надига глас, че подтекстът им отменя легитимността на еврейската държава под диктата на арабското лоби в ЮНЕСКО. Враговете на Израел пък се жалват, че с американска подкрепа евреите им извиват ръцете, пише “Ню Йорк таймс”. И всеки плаши да спре парите. Със САЩ например си отива и вноската им от $ 80 млн. годишно. Не че си дават лептата. От 2011 г., когато Палестина бе приета за пълноправен член, те не пускат и стотинка, дължат $ 542 млн. и може да не ги платят, което според мнозина е главната им цел. Една от интригите около Одре Азуле е дали ще успее да убеди Тел Авив да преосмисли напускането си. В този план, пише в. “Джерузалем пост”. Бичува надигането на антисемитизма и се гордее с юдейския си корен, но и с мароканския. Като баща си се застъпва за палестинската кауза. Гравитира към френската левица и не тачи много правителството на Нетаняху. Миналата година дори не прие неговата министърка на културата Мири Регев. През ноември, когато Общото събрание на ООН формално ще я одобри на поста, г-жа Азуле ще се нагърби със 195-членна организация с 2000 души персонал, която тъне в борчове с преполовен бюджет от $ 326 млн., реже програми, разчита на доброволци и дарения. Предстои ѝ да се опита да преобрази ЮНЕСКО, да я фиксира върху да спре разкола и политизирането. Защото, макар че уж стоят над политиката, обединени в името на цивилизацията, в нея членуват враждуващи държави и пренасят там политическите си разпри, борят се за влияние. Сега крехката французойка трябва с всички сили да ги убеждава да надскочат себичния си интерес, да се помирят и да си внасят парите. Непосилна задача, като се има предвид дълбоко вкорененото в човешката природа убеждение, че който плаща, той поръчва музиката. ", "date": "2017.10.22", "title": "Наследницата на Ирина Бокова разбира от ценни старини и кино"}
{"url": "https://www.24chasa.bg/novini/article/6508776", "text": "Британската полиция обяви в Туитър, че се опитва да се справи с инцидент в търговски комплекс и увеселителен център в графство Уоруикшър, в Централна Англия, предадоха световните агенции, цитирани от БТА. Според британски медии става дума за случай с въоръжен мъж, взел няколко души за заложници в боулинг зала в търговския комплекс в град Нънитън, в който имало още кино, фитнес зала, магазини и ресторанти. Според в. \"Дейли мейл\" заложниците били двама. В съобщение в Туитър полицията призова хората да избягват зоната. Тя уточнява, че става дума за тероризъм. На мястото са пристигнали няколко линейки и един хеликоптер на Бърза помощ. Според някои свидетели мъжът, взел заложници, е бивш служител на боулинг залата.", "date": "2017.10.22", "title": "Въоръжен взе заложници в боулинг зала в Англия (Обновена)"}
{"url": "https://www.24chasa.bg/novini/article/6508806", "text": "Специализиран екип от батальона на Сухопътните войски в Хасково ще унищожи утре невзривеният боеприпас, открит в землището на с. Бук, област Кърджали, съобщиха от пресцентъра на министерството на отбраната. Сигналът за намерения в района на две гранични пирамиди боеприпас е подаден около 18.00 ч. днес в министерството на отбраната. След първоначалния оглед се предполага, че това е противопехотна мина. За да не бъдат допуснати инциденти, районът се охранява от части на Гранична полиция.", "date": "2017.10.22", "title": "Унищожават утре противопехотна мина, открита край кърджалийско село"}
{"url": "https://www.24chasa.bg/novini/article/6507471", "text": "Идвате в Рим и искате да видите най-доброто от италианския стил, мода, дизайн, гурме и археология, а нямате много време? Разрешението е да отскочите до новия осеметажен център на лукса “Ринашенте” в сърцето на Вечния град на Виа дел Тритоне, или на две крачки от фонтана “Ди Треви”. С лукса може и само да си изплакнете очите, като се имат предвид космическите цени на продаваните продукти на модата. Откритият преди дни нов комплекс е обаче уникален в света с друго - в него има безплатен музей (древноримски акведукт от времето на Октавиан Август в подземието) и на последните два етажа, от която спира дъхът. Всеки, който познава Италия, е виждал със сигурност и историческите ѝ луксозни магазини “Ла Ринашенте” с над 150-годишна история. Техен баща е първият магазин за италианска конфекция, основан през 1865 г. от братята Бокони в Милано. Няколко години по-късно те отварят филиали и в най-големите италиански градове. През 1917 г., докато на изток някои коват революция на пролетариата, в Италия се подготвя друга революция - в предлагането на конфекция по най-стилния начин. Известният италиански писател на магазините, с което да се стимулира обновяването и превръщането им в символ на елегантния стил. Целта е да се постигне “демократичен” подход в предлагането на лукса, който да привлича и висшите, и средновисоките класи. Затова Д'Aнунцио предлага името “Ла Ринашенте”, което трябва да символизира възраждането, ренесанса (на италиански – ринашименто). Така новият комплекс от магазини става нещо качествено ново – в тях не само се продават най-добрите италиански и международни марки, а се предлагат и произведения на дизайнери и артисти, специално проектирани за “Ла Ринашенте”.  Веригата представя през годините Точно 100 години след измислянето на името му от Д'Анунцио “Ла Ринашенте” се възражда отново – този път в Рим под името “Ринашенте”, за да отбележи нова ера. 8-етажният комплекс в центъра на италианската столица се роди 11 години след “зачеването” му и след инвестирането на 200 млн. евро. Архитектурата на сградата, която следва реставрацията на предишната ѝ четвъртита фасада, е в монументален и геометричен стил. Вътре може да се види обаче и сграда в сградата На практика блокче от началото на XX в., намирало се във вътрешността на комплекса, е идеално вписано в самия него. Всеки етаж е проектиран от различен архитект и е с различен замисъл. Разглеждайки дългия 60 метра древноримски акведукт в подземния етаж, може да си напазарувате предмети за дома и интериора от най-добрите марки в сферата. За да излезе на бял свят акведуктът, археолозите е трябвало да прокопаят 4000 кв. м земя. И това е само на повърхността – под нея са заровени антични къщи, – едновремешния търговски път на солта. Освен него под краката ви има и серия от мозайки, покривали термален комплекс. Те обаче не се виждат от посетителя. Съществуването им се представя чрез ефектното прожектиране с лъчи върху акведукта. С две думи – гледате и видеоспектакъл на археология. 3 млн. евро са били инвестирани в археологията, за да бъде реализирано всичко това. Изкачвайки се нагоре по етажите, повечето от посетителите биха се почувствали със сигурност пак като в музей, чиито експонати може само да се гледат. Причината е, че тук няма средни марки мода, а всичко е само от най-високия клас световни имена в стила. Има например чанти от 14 хиляди евро.  И въпреки това новият “Ринашенте” е място за всеки. Това Най-горните два етажа са посветени на гурмето, вкуса и прелестните панорами.  Тук хората идват, за да се видят, да си побъбрят, да пият кафе или аперитив и да се насладят на хубава гледка от високо.", "date": "2017.10.22", "title": "Продават чанти по 14 000 евро върху акведукт на Октавиан Август в центъра на Рим"}
{"url": "https://www.24chasa.bg/novini/article/6508741", "text": "С 4 ст. е повишена цената на горивата по големите вериги бензиностанции, показа проверка на “24 часа”. Масовият бензин и дизелът се продават от събота за 2,09-2,10 лв. на литър. Това е първата промяна на цените на горивата в посока нагоре от близо два месеца. Причина за повишението са по-високите котировки на нефта. Американският лек суров петрол се задържа на 51 долара, а европейският сорт “Брент” остана над 57 долара. Според повечето анализатори това се дължи на известно свиване на предлагането, докато търсенето останала постоянно. За поскъпването на петрола помогнаха и данните за спад на резервите в САЩ с 15% спрямо най-високото си ниво от март, както и изострянето на военния конфликт в Ирак. Заради нето се появиха все повече опасения, че може да има свиване на износа от държавата. Очакванията, че споразумението на ОПЕК за свиване на добива ще продължи и догодина, също подкрепят цените на петрола. ", "date": "2017.10.22", "title": "Горивата по-скъпи с 4 стотинки"}
{"url": "https://www.24chasa.bg/novini/article/6508738", "text": "През ноември стартират двете схеми за ваучери за малкия и средния бизнес за 7 млн. евро. Комитетът по наблюдение на програма “Иновации и конкурентоспособност”, който се проведе миналата седмица, ги одобри. По първата схема - ваучери за емитиране на акции на капиталовите пазари, финансирането е 2 млн. евро, приемането на документи на бизнеса започва следващия месец, крайният срок е януари. Финансирането ще става с ваучери на стойност 50 000 лв., за малки и средни предприятия, които желаят да се листнат на БФБ. Компаниите ще подават заявления, които ще се разглеждат по реда на постъпването им. На одобрените ще бъде даден срок за излизане на фондовата борса и в случай че не го спазят, техният ваучер ще бъде пренасочен към друга компания. С 5 млн. евро пък ще се улеснява достъпът на малките и средните предприятия до цифрово ноу-хау и технологии. Ваучерите, които ще са на стойност от 20 000 до 50 000 лв., ще подпомагат свързване с доставчиците на услуги в областта на информационните и комуникационни технологии. Финансирането на двете схеми ще стане през агенцията за насърчаване на малките и средните предприятия. Комитетът одобри и увеличаване със 7,66 млн. лв. парите за “Енергийна ефективност за малките и средните предприятия” и сумата по процедурата е 154,11 млн. лв. С парите ще се финансират всички проекти на микро- и малки предприятия, които са получили 77 и повече точки, както и средни предприятия със 76 и повече точки.", "date": "2017.10.22", "title": "През ноември ваучери за 7 млн. евро по еврофондове тръгват към бизнеса"}
{"url": "https://www.24chasa.bg/novini/article/6508505", "text": "Плач на 50 бебета огласи бургаския катедрален храм \"Св. св. Кирил и Методий\". Толкова бяха кръстени в кампанията \"Направи го за България\", която събра стотици в църквата на масовата церемония, отслужена от отец Петър. Звезден кръстник бе Ути Бъчваров, който показа завидни умения по ритуала в кръщенето. Кулинарният водещ емоционално изчете текстовете от светото Евангелие и с вещина уви в хавлия първите 5 изкъпани бебета. \"Когато ми се обадиха Иван и Андрей, много се зарадвах. Във време, когато вярата е разколебана и вярващите са малко уморени, има нужда от подобен тип отстояване на християнството, както и да си спомним кои са нашите деди. Затова смятам, че такива инициативи трябва да бъдат подкрепяни. Кръстникът е един вид съветник, надявам се, че децата ще бъдат достатъчно близки до църквата и когато имат нужда, ще могат да ми се обадят\", заяви развълнуваният Ути. И добави, че за първи път става кръстник. \"Нека не заменяме вярата си за нищо и да спазваме каноните на църквата. Понякога забравяме основни неща и така животът ни става по-тъжен\", добави Бъчваров. Именитият кулинар с охота се включваше в наставленията на свещеника, а след края на церемонията си направи снимки с всички малки християнчета и родителите им. \"Децата, дошли на този свят с много любов, трябва да бъдат посветени във вярата. Както виждаме днес има много желаещи да направят това. Човек без вяра трудно живее. Всички деца да бъдат здрави, да имат вяра в доброто и в християнските ценности, които да ги водят напред в техния път\", пожела зам.кметът Йорданка Ананиева.", "date": "2017.10.22", "title": "50 бебета кръстени в Бургас, Ути силно развълнуван (Снимки)"}
{"url": "https://www.24chasa.bg/novini/article/6508509", "text": "Журналистът на бТВ Антон Хекимян, едно от най-популярните лица на тази телевизия, кръсти днес в родния си град Стара Загора 11 деца в рамките на националната кампания за насърчаване на раждаемостта \"Направи го за България\", която се провежда под патронажа на БПЦ и лично на българския патриарх Неофит. Общо 31 старозагорчета получиха своето свето кръщение, за 16 от тях ритуалът извърши старозагорският митрополит Киприан в църковния храм \"Свето Въведение Богородично\" - черквата, в която през октомври 1912 г. е прочетен манифестът за обявяването на Балканската война. За останалите се погрижиха свещеници от храма. Присъства и кметът на Стара Загора Живко Тодоров, който получи сертификат за особен принос за съхраняването на българската ДНК. Журналистът Антон Хекимян призна пред медиите, че с готовност приел поката на инициаторите Иван и Андрей да се включи в инициативата, още повече, че самият той бил кръстен в Стара Загора. Хекимян се вълнувал не толкова от бройката на децата, които кръщава, а от факта, че занапред трябва да бъде духовен наставник на тези деца.", "date": "2017.10.22", "title": "Лицето на бТВ Антон Хекимян кръсти 11 деца в родната си Стара Загора (Снимки)"}
{"url": "https://www.24chasa.bg/novini/article/6508513", "text": "Генералният директор на Световната здравна организация (СЗО) Тедрос Гебрейесус съобщи, че отменя номинацията на президента на Зимбабве Робърт Мугабе за посланик на добра воля, предадоха световните агенции, цитирани от БТА. Той обясни, че е решил това в интерес на агенцията към ООН след споровете, предизвикани от неговия избор. \"През последните дни размислих за номинирането на негово превъзходителство Робърт Мугабе за посланик на добра воля на СЗО по въпросите на незаразните болести в Африка. В резултат на това реших да отменя тази номинация\", посочва в комюнике етиопецът Тедрос Аданом Гебрейесус тази година стана първият африканец, оглавил СЗО. \"Американското правителство наложи санкции на президента Мугабе заради престъпления срещу своя народ и заплахата, която представлява за мира и стабилността. Тази номинация ясно противоречи на идеалите на Обединените нации за опазване на човешките права и човешкото достойнство\", посочи Държавният департамент. Канада поиска да бъде отменена номинацията, която по думите на премиера Джъстин Трюдо е \"абсурдна\" и \"напълно неприемлива\". Тази номинация предизвика критики от цял свят - от страни членки на СЗО и неправителствени организации, които критикуват влошаването на здравната система в Зимбабве.", "date": "2017.10.22", "title": "СЗО отмени номинацията на Мугабе за посланик на добра воля"}
{"url": "https://www.24chasa.bg/novini/article/6508517", "text": " Американските въоръжени сили извършиха въздушен удар в източната афганска провинция Нангархар, която граничи с Пакистан, предава Anadolu Agency, цитирана от \"Фокус\". При американския удар бяха елиминирани 40 въоръжени бойци, за които се смята, че са близки до „Ислямска държава“. Говорителят на регионалните сили за сигурност в провинцията, Хазрат Хусейн заяви, че въздушният удар е бил насочен срещу скривалища на въпросните бойци по границата с Пакистан. „Двама командири на „Ислямска държава“, а именно Кари Куран и Кари Фида, които ръководеха лагера, в който се обучаваха самоубийствени атентатори. Те, както и още няколко местни и чуждестранни бойци бяха елиминирани в Ачин“, заяви той.", "date": "2017.10.22", "title": "US въздушен удар ликвидира 40 екстремисти в Афганистан"}
{"url": "https://www.24chasa.bg/novini/article/6508155", "text": "НАСА удължи за втори път мисията на космическия апарат \"Доун\" край Церера - най-големия обект в астероидния пояс между Марс и Юпитер, съобщи Синхуа. Приоритет за апарата през допълнителното време край Церера ще е събирането на данни с гама-неутронния спектрометър, който измерва броя и енергията на гама лъчите и неутроните. Тази информация е важна, за да бъде определен съставът на най-горния слой на Церера и колко лед съдържа, предава БТА. За да предпази Церера от замърсяване, \"Доун\" няма да се спусне, нито да се разбие в повърхността й в края на мисията. Апаратът ще остане на стабилна орбита за неопределен срок след като свърши горивото му. Според ръководителите на мисията \"Доун\" може да продължи да работи до втората половина на 2018 г. Те проучват начините, с които да изведат апарата на нова елиптична орбита на по-малко от 200 км от повърхността на Церера в най-близката точка до планетата-джудже. Досега най-близката точка на \"Доун\" до Церера беше 385 км, предава БТА. Удължаването на мисията дава възможност на апарата да наблюдава Церера, докато планетата-джудже е в перихелий - най-голямото доближаване до Слънцето, през април 2018 г. Космическият апарат \"Доун\" беше изстрелян преди 10 години. Първоначално той изследва гигантският астероид Веста. Край Церера орбитира от над две години. Диаметърът на планетата-джудже Церера е 950 км.", "date": "2017.10.22", "title": "НАСА удължи мисията на космическия апарат \"Доун\" край Церера"}
{"url": "https://www.24chasa.bg/novini/article/6508186", "text": "Испанският министър на външните работи Алфонсо Дастис заяви, че се надява хората в Каталуния да пренебрегнат инструкциите на регионалните си лидери, ако Испания суспендира автономията на областта, предаде Ройтерс. \"Цялото правителство се опитва да възстанови законовия ред, да възстанови конституцията, а също и правилата в Каталуния и да започне от там\", каза Дастис в интервю за Би Би Си. \"Ние смятаме да установим институциите, които ще управляват ежедневните дела на Каталуния според каталунските закони и норми. Надявам се всички да пренебрегнат инструкциите, които биха им дали регионалните лидери, защото те нямат законовата власт да го правят\", предава БТА. Испанският външен министър каза също, че по време на гласуването на референдума в Каталуния е била използвана само ограничена сила и че много от разпространените кадри са фалшифицирани.", "date": "2017.10.22", "title": "Испания се надява каталунците\nда не се вслушват в инструкциите на\nрегионалните си лидери"}
{"url": "https://www.24chasa.bg/novini/article/6508238", "text": "Двама мъже са убити след масов бой в дискотеката на старозагорското село Паничерево. Загиналите са на 23 и на 39 г. Други двама са арестувани.  Мелето започнало в заведението. Скарали се две враждуващи компании от Нова Загора и село Николаево.  Боят продължил извън дискотеката. Компаниите се замеряли със стъклени бутилки, разменяли си юмруци и ритници. Част от биячите извадили и ножове. Двете жертви са прободени смъртоносно и са починали на място. Други били откарани в болницата в Казанлък.  По случая се води разследване от Окръжната прокуратура в Стара Загора. ", "date": "2017.10.22", "title": "Два трупа след бой в селска дискотека"}
{"url": "https://www.24chasa.bg/novini/article/6508256", "text": "Стотици души се събраха пред столичния храм „Света София“ малко преди 10 часа днес, за да се включат в масовото кръщене, организирано от движение ДНК. Там бяха и десетки известни лица, сред които Владо Николов, Ники Кънчев, Мария Гроздева, тв водещата Нели Хаджийска с двамата си сина, Виктор Ангелов, Поли Генова, Иван Христов и Андрей Арнаудов, които са и сред организаторите на събитието. Всички те изчакаха пред храма и се срещнаха с малките деца, чиито кръстници стават днес. Те си поговориха, снимаха се за спомен и минути след 10 ч влязоха в храма, където вече беше и патриарх Неофит. „Ние наистина вярваме в нашата кауза, вярваме в кампанията „Направи го за България“, защото знаем, че трябва да се говори за проблема с демографията и за това, че, за съжаление, нацията ни изчезва. Всички вие, които се включихте в първата кампания, сте изключително важни за нас и страшно много ви благодаря, благодаря и на всички дарители, както и на известните лица, които станаха част от кампанията“, приветства събралите се пред храма Андрей Арнаудов. От името на ДНК той връчи чек за 6185 лева на фондация „Искам бебе“. В края на миналата година от кампанията „Направи г за България“ бяха обявили, че за всяка споделена бременност ДНК ще осигури минимум 1 лев на фондацията. В рамките на масовото кръщене само в столицата бяха кръстени над 200 деца, които влизхат на групи на всеки час в „Света София“. Първата група беше с известни кръстници, а следващите бяха с родители, които са избрали за кръстник свой близък, а не популярна личност. „За първи път съм кръстник в живота си. Ще кръщавам 5 деца – добро начало“, обясни Виктор Ангелов, който е от журито на „Мастър шеф“. Волейболистът Владо Николов още от предишната вечер показа дрехите, които подари на своите шестима кръщелници – носии за 4 момчета и 2 момичета. Поли Генова пък не се отделяше от своето кръщелниче и непрекъсно го държеше усмихната в ръцете си. Накрая на ритуала всички се събраха за снимка, а оживлението пред храма продължи цял ден.", "date": "2017.10.22", "title": "Патриарх Неофит благослови масовото кръщене в София (Снимки)"}
{"url": "https://www.24chasa.bg/novini/article/6508264", "text": "Сирийски бойци от подкрепяната от САЩ антиджихадистка коалиция са превзели от \"Ислямска държава\" най-голямото сирийско петролно находище \"Ал Омар\", съобщиха Ройтерс и Асошиейтед прес. Отрядите на Сирийските демократични сили (СДС), в които главна роля играят местни кюрдски бойци, са в надпревара с подкрепяните от Русия сирийски правителствени сили кой ще завладее по-голяма част от богатата на петрол провинция Дейр аз Зур, отбелязва АП. Според Сирийския център за наблюдение на човешките права проправителствените сили са се изтеглили от района, след като се били подложени снощи на силен обстрел от джихадистите от \"Ислямска държава\". Това помогнало на силите на СДС да контраатакуват и да овладеят петролното поле. От СДС съобщават, че правителствените сили са на три км от петролното поле, предава БТА. От Дамаск няма официален коментар до момента, добавя ДПА.", "date": "2017.10.22", "title": "Подкрепяни от САЩ опозиционни сили превзеха най-голямото петролно находище в Сирия"}
{"url": "https://www.24chasa.bg/novini/article/6508267", "text": "Британски експерти съветват как да си съставим непробиваема парола, която ще отнеме на хакерите 227 милиона години, за да я разбият, пише в. \"Сънди мейл\". Кибер специалисти от британското вътрешно ведомство изтъкват, че паролите, с които най-често се опитваме да защитим нашите устройства, могат да бъдат преодолени от хакерите за по-малко от секунда. Такива са десетте най-популярни шифъра за миналата година като 123456, 123456789, 111111, password, 987654321, qwerty и др. Ако някои от нас пък си мислят, че ако вмъкнем в паролата името на партньора си, това ще затрудни хакерите, дълбоко се лъжат. Компютърните злосторници лесно могат да се доберат до персонална информация. Поради тази причина трябва да избягваме включването в паролата на рождени дати, име на домашен любимец или на улицата, на която живеем. Те често могат да бъдат открити в нашите профили в социалните мрежи. Така например парола с рождените ни данни, разделени с точки, може да бъде разбита само за 13 секунди, предава БТА За да затрудним максимално хакерите, най-добре е в паролата да включим 3 несвързани думи. Така например комбинацията teabrownpicture би отнела 35 хиляди години, за да бъде разбита. А прибавянето на цифра към случайно избраните 3 думи би увеличила годините за преодоляване на паролата на...227 милиона.", "date": "2017.10.22", "title": "Как да си направим непробиваема парола"}
{"url": "https://www.24chasa.bg/novini/article/6508332", "text": "Силке Майер-Вит, бивша членка на лявата терористична организация Фракция \"Червена армия\" (РАФ), която извърши серия нападения и убийства в Германия между 1973 и 1995 г., сега живее и работи в Скопие, съобщи македонската телевизия Алфа. Майер-Вит отдавна не участва в политиката или в терористични дейности, а се занимава с наука, търсейки \"истинската\" история на Балканите. Шейсет и седем годишната бивша членка на ръководството на терористичната група РАФ, известна и като \"Баадер-Майнхоф\", е разказала за своя живот в Македония на дебат в Музея на Германската демократична република /ГДР/ в Берлин. Тя споделила, че все още не може да се помири с капитализма и империализма, срещу които се е борила преди няколко десетилетия, предава БТА. През 1977 г. Майер-Вит беше замесена в отвличането и убийството на германския индустриалец Ханс Мартин Шлайер, при което бяха убити и шофьорът му и трима полицаи, които го охраняваха. След атентата тя избяга в тогавашната ГДР, но през 1990 г. бе открита и на следващата година осъдена на 10 години затвор и освободена предсрочно през 1995 г. Сега Силке Майер-Вит живее в Скопие и пише книга за балканската история.", "date": "2017.10.22", "title": "Една от най-издирваните навремето германски терористки живее в Скопие"}
{"url": "https://www.24chasa.bg/novini/article/6508338", "text": "Ако подозирате половинките си в изневяра и търсите издайнически признаци, наблюдавайте ги през нощта, пише в. \"Дейли стар\", позовавайки се на резултатите от проучване, направено във Великобритания. Допитването сред 400 потребители на сайта за извънбрачни запознанства Illicit Encounters разкрива, че нощното поведение на кръшкачите обикновено се променя. В какво се изразява тази промяна? Ако половинката Ви внезапно започне да демонстрира необичайна любвеобвилност, имате повод за опасения - 57 процента от прелюбодейците признават, че засвидетелстват по-голяма привързаност към партньорите, на които слагат рога, предава БТА. Безсънните нощи също се превръщат в обичайно явление - 52 процента от кръшкачите споделят, че когато в живота им се появи трето лице, им е трудно да спят, стават няколко пъти през нощта или се будят по-рано от обикновено. Причината за това е чувството за вина, което най-често се проявява през първия месец след началото на извънбрачната връзка. Петнадесет процента от прелюбодейците казват, че се будят по-рано, но не заради вина, а за да могат да пишат любовни послания на тайната си \"тръпка\", докато законната им половинка все още спи. От друга страна 28 процента от хората, които изневеряват, споделят, че сънят им се подобрява, тъй като вече не се чувстват лишени от интимност.", "date": "2017.10.22", "title": "Поведението през нощта издава кръшкачите"}
{"url": "https://www.24chasa.bg/novini/article/6508371", "text": "Управляващата консервативна коалиция на премиера Шиндзо Абе печели голяма победа на предсрочните парламентарни избори в Япония, предадоха световните агенции, позовавайки се на екзит пол. Коалицията на 63-годишния Абе е на път да получи 311 от общо 465 места в долната камара на парламента, според прогнози на частната телевизия Ти Би Ес (TBS), и така да постигне рекорд по продължително управление на японски премиер, отбелязват Ройтерс и АФП. Абе разпусна долната камара преди по-малко от месец, предизвиквайки предсрочни избори, преценявайки, че е назрял моментът за победа на неговата Либерално-демократическа партия (ЛДП), или поне че е по-добър, отколкото да се чака края на мандата му идната година, посочва АП, предава БТА. Новосформираната Конституционна демократическа партия, оглавявана от бившия главен секретар на кабинета Юкио Едано, се очаква да спечели между 44 и 67 места - повече, отколкото другата нововъзникнала формация, Партията на надеждата на губернаторката на Токио Юрико Койке, съобщават японските телевизии, цитирани от ДПА. С победата на ЛДП Абе, който встъпи в длъжност през декември 2012 година, ще получи трети тригодишен мандат и както изглежда неговата стратегия за насърчаване на икономическия растеж, известна като Абеномикс, ще продължи със свръхгъвкавата парична политика.", "date": "2017.10.22", "title": "Коалицията на Шиндзо Абе на път към голяма победа на парламентарните избори в Япония"}
{"url": "https://www.24chasa.bg/novini/article/6508377", "text": "Турската прокуратура иска до пет години затвор за мъж, който възнамерявал да влезе на съдебно заседание по дело за опита за преврат облечен с тениска с надпис \"Hero\" /герой/, предаде турската частна телевизия НТВ. Обвинителният акт срещу Емирхан Байсал е бил приет от съд в Анкара. Делото ще започне на 7 февруари, предава БТА. Мъжът е обвинен за пропаганда в полза на мрежата ФЕТО (Фетхуллахистката терористична организация), обвинявана от турските власти за опита за преврат, извършен на 15 юли м.г. В показанията си Байсал е заявил, че не е знаел значението на надписа на английски език върху тениската. Прокуратурата обаче настоява, че пропагандният характер на тениските е бил добре разгласен от медиите след случая, при който обвиняем в процес за убийството на турския президент Реджеп Тайип Ердоган се яви пред съда с такава тениска. Десетки хора бяха задържани след този случай в Турция по подозрения в терористична пропаганда заради това, че са носели тениски с надпис \"Hero\".", "date": "2017.10.22", "title": "До 5 години затвор за тениска с надпис \"Hero\" в Турция (Видео)"}
{"url": "https://www.24chasa.bg/novini/article/6508342", "text": "Старозагорският митрополит Киприан в съслужие със свещеници от местни храмове извърши днес по обяд опелото на починалия при нелеп инцидент бивш кмет на Стара Загора и бивш здравен министър д-р Евгений Желев. След това в словото си владиката определи починалия като достоен човек, заслужил старозагорец и образцов общественик. Със стихотворението на Валери Петров \"Хвърчащите хора\" бе изпратен в последния му път д-р Евгений Желев. На траурната церемония във фоайето на Старозагорската опера слово държа единствено неговият съратник и добър приятел президентът Георги Първанов /2002-2012 г./. \"Той беше един от малкото примери за това, че добротата в политика не е слабост. Беше олицетворение за човещина и изключителен приятел - още един дефицит на новото време\", каза Първанов пред събралите се пред ковчега стотици старозагорци. Той припомни, как през 2003 г. по настояване на старозагорския кмет д-р Желев променили програмата за визитата на руския президент Владимир Путин и вместо в Плевен, гостът дойде навръх националния празник Трети март в Стара Загора, за да се поклони пред мемориалния комплекс \"Бранителите на Стара Загора\". На поклонението дойдоха стотици старозагорци, приятели и съратници на починалия, сред които и бивши колеги-министри на доктора като Емилия Масларова, Румен Овчаров, Петър Мутафчиев и Румен Петков. Евродепутатът Петър Курумбашев също беше тук. Лично поднесе своите съболезнования на съпругата на доктора д-р Анастасия Гребенарова, на дъщеря му Полина и на баща му Жельо, които приемаха съболезнованията, и днешният кмет на Стара Загора Живко Тодоров. Преди да се поклони пред ковчега, той търпеливо изчака на опашката с голям букет от бели хризантеми в ръка. В залата бе прочетен съболзнователен адрес от президента Румен Радев, който казва, че ще запомним д-р Желев не само като доказан професионалист, но и като достоен човек. Бе съобщено, че събoлезнователни адреси са пристигнали от здравния министър проф. Николай Петров, от лидера на БСП Корнелия Ненова и от парламентарната група на левицата, от столичния кмет Йорданка Фандъкова, от партия \"Век 21\", регионалното обединение на общините \"Тракия\", на което д-р Желев бе председател, от БЧК, от Съюза на ветераните от войните... Поклонението продължи и след траурната церемония, тъй като на опашката все още имаше хора с цветя. След церемонията, която продължи над 3 часа, приятели изнесоха на ръце ковчега с тленните останки на д-р Евгений Желев до катафалката под звуците на траурни маршове, изпълнени от общинския духов оркестър. На път за старозагорските гробища погребалната процесия мина бавно по пешеходната зона на главната улица \"Цар Симеон Велики\" в знак на уважение към това, което д-р Евгений Желев направи за града през двата си кметски мандата. Той бе погребан до почетния гражданин на Стара Загора генерал Делчо Делчев, бивш командир на Строителната дивизия в града, с когото бяха добри приятели. Д-р Евгений Желев загина нелепо в петък 3 месеца без 2 дни, след като навърши 60 години. Той претърпя инцидент на вилата си в чирпанското село Яздач - при опит да фрезове почвата с японски трактор, който купил лично и обичал да кара сам, тежката над тон машина се обърна и го затисна смъртоносно. Неволни свидетели на случилото се били две момчета от Гълъбово, които в този момент му помагали да почисти микроязовира в имота си. Те разказали, че за обяд докторът им пекал кебапчета, а след работа им обещал да пият бира. Инцидентът станал към 15,30 часа, за да извадят затиснатото от трактора тяло на доктора се наложило да извикат фандрома от близкото село. Когато го закарали в старозагорската болница, на която дълго време беше директор, той вече бил починал. Съкрушени от загубата, приятели на д-р Евгений Желев обявиха, че довечера в 19,30 часа ще пуснат в негова памет в небето пред Старозагорската опера 1000 запалени китайски фенера. ", "date": "2017.10.22", "title": "Първанов за Желев: Бе сред малкото примери за това, че добротата в политиката не е слабост"}
{"url": "https://www.24chasa.bg/novini/article/6508426", "text": "Силите за сигурност на Турция са заловили в окръг Анталия боец на джухадистката групировка \"Ислямска държава\", съобщи турският сайт Хаберлер. По данни на изданието заловеният е гражданин на Сирия с инициали А.Е. Той е бил арестуван в района на град Газипаша при операция, извършена тази нощ, предава БТА. В момента сириецът се намира в полицейски участък в Анталия, където е подложен на разпит.", "date": "2017.10.22", "title": "Джихадист от ИД е бил заловен в Анталия"}
{"url": "https://www.24chasa.bg/novini/article/6508457", "text": "Стотици полицейски служители се събраха в градинката пред сградата на МВР, откъдето тръгнаха на шествие към Министерството на финансите и пл. „Народно събрание“, за да се включат в протестния митинг на Синдикалната федерация на служителите на МВР (СФСМВР), предаде „Фокус“. Днешният национален протест е поредният от серията протести, стартирали на 5 юли 2017 г., като основните искания на СФСМВР са за увеличение на основните възнаграждения на работещите във ведомството с минимум 15%, обвързване на основното възнаграждение със социалноизмерим показател и изготвянето на нов Закон за МВР с участието на синдикалните организации. Протестът за кратко затвори движението по бул. „Цар Освободител“. Към 14:30 приключи протестът на служителите на МВР в София „Протестните действия ще продължат и занапред, но те вече ще бъдат с по-малко хора и с повече плакати на английски език, за да четат чужденците“, каза председателят на Синдикалната федерация на служителите на МВР Валентин Попов. Той уточни, че ако се наложи, ще протестират и по време на Българското председателство на Съвета на ЕС. Говорител на протестиращите съобщи oт импровизираната трибуна, че предстои протест в Берлин на 1 ноември, където на пресконференция ще бъдат отправени послания към управлението на България, но повече информация за това ще бъде оповестена през следващите дни. Той издаде и още една тема, която ще бъде засегната там, и това е, че съвсем скоро в европейска лаборатория е било проведено европейско изследване на българската кубинка, което е показало, че тя е с 28 пункта под европейските изисквания и се е оказало, че дясната пропуска повече от лявата.", "date": "2017.10.22", "title": "Полицейски служители протестираха за по-високи заплати"}
{"url": "https://www.24chasa.bg/novini/article/6508483", "text": "Лондонски адвокат реши скоростно да направи предложение на приятелката си, когато самолетът им рязко започнал да губи височина и кислородните маски се спуснали над главите на пътниците, съобщава в. „Дейли мирър”. Крис Джинс летял с приятелката си Кейси със самолет на от Австралия за Бали. Той смятал да направи предложение на момичето на острова, но променил плановете си, когато помислил, че може и да не стигнат до Бали, предава  . Докато останалите пътници крещели ужасени, а бордният персонал тичал из салона, приканвайки всички да затегнат коланите, Крис предложил на Кейси да се омъжи за него. „За щастие тя се съгласи. Потвърдихме решението си още веднъж, на земята”, разказа годеникът. Самолетът извършил принудително кацане на летище Пърт в Австралия, а инцидентът бил обяснен с техническа неизправност.", "date": "2017.10.22", "title": "Адвокат предложи брак на приятелката си в самолет, мислел, че падат"}
{"url": "https://www.24chasa.bg/novini/article/6508463", "text": "Парламентът на Каталуня най-вероятно ще обяви едностранно независимостта на областта на 27 октомври, твърди в днешния си брой в. \"Расон\", цитиран от ТАСС. Според изданието каталунският премиер Карлес Пучдемон и неговият заместник Ориол Жункерас са обсъдили ситуацията в автономната област и са се разбрали идната седмица да обявят излизането й от състава на Испания. Очаква се утре местният парламент да обяви дата за заседание в пълен състав, за да се провъзгласи независимостта, предава БТА. Каталунските власти предприемат тази стъпка, след като вчера испанският премиер Мариано Рахой заяви, че задейства член 155 от конституцията, който не е прилаган никога досега. Така Мадрид иска да разпусне каталунското правителство и да се организират избори в областта до половин година. Сенатът (горната камара на парламента) трябва да одобри предложените от правителството мерки на 27 октомври. Вчера Пучдемон заяви, че ще поиска местният парламент да проведе заседание, посветено на \"опита за ликвидиране на демокрацията\" в Каталуня. Също вчера в. \"Конфиденсиал\" съобщи, че Пучдемон подготвя едностранно провъзгласяване на независимостта на 23 октомври. Според изданието все още не е известно по какъв начин ще бъде обявено отделянето от Испания. Не е изключено да бъде свикано спешно заседание на местния парламент за \"анализ на сегашната политическа ситуация\". Така каталунските власти искат да провъзгласят независимостта по-рано, отколкото Сенатът ще одобри мерките на централното правителство за ограничаване на автономията на областта.", "date": "2017.10.22", "title": "Испански вестник: Каталуня може да обяви независимост на 27 октомври"}
{"url": "https://www.24chasa.bg/novini/article/6508481", "text": "Лидерът на опозиционната македонска партия ВМРО-ДПМНЕ Никола Груевски твърди, че министерството на вътрешните работи в последно време подслушва членове на неговата партия, предаде Танюг. В предаване на македонската телевизия Алфа Груевски каза, че в службите на МВР е открито досие \"Македонски екстремизъм и тероризъм\" и те подслушват 100 членове на партията, предава БТА. \"Крайната цел не сме само аз и ВМРО-ДПМНЕ, целта на службите е да се отстрани всеки македонец, който мисли сам\", заяви Груевски.", "date": "2017.10.22", "title": "Груевски: Македонските органи подслушват\nчленове на опозиционната ВМРО-ДПМНЕ"}
{"url": "https://www.24chasa.bg/novini/article/6507530", "text": "      Единадесет дни не достигнаха на Стефан Щерев-Чечо, за да види на голям екран новия български филм “Трансгресия”, в който има роля. Злощастно стечение на обстоятелствата ще покаже актьора жив на 31 октомври - 11 дни след ненавременната му кончина. 44-годишният Щерев си отиде от този свят след усложнения с черния дроб на 20 октомври. На 31 октомври той отново ще се появи на голям екран, защото тогава е премиерата на новия български филм “Трансгресия”. Лентата, в която Чечо играе, ще бъде прожектирана в Дома на киното. Това е филм за връзките – свободни и наложени, буквални и метафорични, словесни и музикални, истински и измислени, генетични, сексуални или просто сънувани. Така поне го описват създателите му, а сюжетът разказва как 18-годишната Яна изповядва в телевизионното токшоу на Кака Лара и Денис необичайната си любовна афера със застаряващия рок музикант Стоил. “Трансгресия” е само един от десетките игрални и късометражни филми, в които е участвал Чечо. Навремето в комедийното предаване го привлича продуцентът Тончо Токмакчиев, с когото заедно играят и в театъра. Щерев беше на щат в Сатиричния театър, но гастролираше и в Народния, “Сълза и смях”, Малък градски театър “Зад канала”, театър “София”. Той е роден на 17 юни 1973 г. Завършил е НАТФИЗ. През последните години обичал да напуска София след края на сезона. Заминавал на морето, където изкарвал лятото по къмпинги, разказват негови приятели. Колкото и много на брой и дълбоки като образи да са били ролите му, на 44 години никога не са достатъчни. Затова и екипът на Сатиричния театър написа в съболезнователния си текст: “Днес почина СТЕФАН ЩЕРЕВ-ЧЕЧО. Изгоря млад, ненавременно... Много преди да изиграе всички роли, които би могъл... Преди да отгледа децата си... Преди да ни разсмее или нахока зад кулисите... Обичаше театъра, разбираше от театър и беше човек, създаден за театъра... Светла му памет и лек му път!” Не е честно и е гадно, когато си едва на 44”, казаха и негови колеги от “Шоуто на Канала”. Стефан Щерев-Чечо се почувствал зле миналия четвъртък (12 октомври) и не могъл да пътува за Хасково, където имал представление. Той е приет в тежко състояние във ВМА и се е нуждаел от кръвопреливане заради проблеми с черния дроб. Поставят го в медикаментозна кома, а през това време актьорската гилдия се организира през фейсбук да намери кръв за колегата си. И бързо успява. След преливането Щерев е стабилизиран и в семейството му - има три деца, припламва надеждата, че ще се оправи. Впрочем една от най-активно търсещите помощ е актрисата депутат Нона Йотова. Актьорът Мариан Бачев благодари на всички дарители от името на семейството му. “Да, много се тревожим за Чечо. Търсим кръв от рядка кръвна група - В отрицателна, за нашия колега Стефан Щерев-Чечо. Да го спасим!”, каза тогава за “24 часа” Нона Йотова. Повечето театрали научили именно от фейсбук, че актьорът е зле. След краткото стабилизиране обаче здравословното състояние на Щерев се влошава рязко и на 20 октомври сърцето му спира завинаги. “И Стефан Щерев-Чечо си тръгна... Колко роли още го чакаха... Тъжно...”, написа в профила си във фейсбук журналистът Георги Тошев. Още стотици приятели и колеги на актьора изразиха съболезнованията си в социалната мрежа. Също и Съюзът на артистите в България, а Министерството на културата пусна дълъг некролог. “24 часа” също изказва съболезнования на семейството му. Поклонението ще бъде в софийската черква “Свети Седмочисленици”, но близките му все още не съобщават в кой ден. ", "date": "2017.10.22", "title": "Стефан  Щерев-Чечо на голям\nекран 11 дни след смъртта си"}
{"url": "https://www.24chasa.bg/novini/article/6507964", "text": "В Германия се наблюдава тази година драстично увеличение на антитерористичните разследвания, съобщи ДПА. Прокурори съобщиха на в. \"Велт ам зонтаг\", че тази година са започнали 900 разследвания за тероризъм, като над 800 от тях са свързани с ислямския тероризъм, предава БТА. През 2016 г. техният брой е бил около 240, 85 процента от които са били свързани с ислямския тероризъм, съобщи главният прокурор на Германия Петер Франк. За сравнение през 2013 г. е имало едва 70 такива случая.", "date": "2017.10.22", "title": "Драстичен ръст на антитерористичните разследвания в Германия"}
{"url": "https://www.24chasa.bg/novini/article/6507966", "text": "Американският президент Доналд Тръмп съобщи днес в \"Туитър\" , че ще разсекрети хиляди класифицирани документи от Националния архив, свързани с убийството на 35-я президент на САЩ Джон Кенеди, при условие, че бъде получена \"допълнителна информация\", предаде ТАСС. \"При условие, че бъде получена допълнителна информация, аз като президент ще си позволя да публикувам документите за Кенеди, които дълго време са блокирани и засекретени\", писа сегашният стопанин на Белия дом, без да поясни за каква \"допълнителна информация\" става дума. В петък американският електронен вестник \"Политико\", позовавайки се на няколко източника от администрацията, съобщи, че държавният глава най-вероятно ще отмени публикацията на около 3100 документа, които досега са били непознати за обществеността, и приблизително 30 000 документа, които преди са били публикувани само частично. Всички тези документи, намиращи се в Националния архив, ще се окажат на свободен достъп на 26 октомври, ако Тръмп не блокира този процес, предава БТА. Документите от Националния архив трябва да бъдат разсекретени в съответствие с подписан от президента Джордж Буш-старши през 1992 г. закон, който наложи 25-годишна забрана за огласяване на всички данни за покушението срещу Кенеди. Според този закон всички федерални учреждения бяха задължени да предадат в Националния архив наличните у тях документи, свързани с разследването на убийството на Кенеди. Избухналият нов интерес към случая бе свързан с излизането на екран през 1991 г. на филма на режисьора Оливър Стоун \"Джон Ф. Кенеди: Изстрелите в Далас\", в основата на който бе залегнала версията за правителствен заговор срещу президента. Тогава въз основа на закона от 1992 г. бе създадена независима комисия за проучване на \"убийството на века\". Нейната задача бе да определи какви документи следва да бъдат огласени, а какви - да бъдат поискани от криещите ги федерални ведомства и да бъдат предадени в архива. От съображения за национална сигурност комисията получи право да отложи обнародването на документите, но за не повече от 25 г., тоест до 2017 г. Източник на \"Политико\" в Конгреса съобщи, че върху Тръмп се оказва натиск от ЦРУ. Разузнавателното управление настоявало останалите документи да не бъдат разсекретявани. Според ЦРУ разпространяването на въпросните сведения може не само да разкрие методите на работа на разузнаването, но и да извади на бял свят имената на информаторите, помагали на ЦРУ в разследването, някои от които може още да са живи. Според\"Политико\" снемането на секретността от въпросната информация ще даде възможност да бъдат разобличени теориите за заговор и да бъде сложена точка на тази история - нещо, което цялото население на САЩ очаква вече редица десетилетия, отбелязва ТАСС.", "date": "2017.10.22", "title": "Тръмп готов да разсекрети документи\nза убийството на експрезидента Кенеди"}
{"url": "https://www.24chasa.bg/novini/article/6507968", "text": "Китайската безработица е достигнала най-ниските си нива от много години насам, като в края на септември е била 3,95 процента, съобщи Ройтерс. Министерството на човешките ресурси и социалната сигурност съобщи днес в комюнике, че 10,97 милиона нови места са били създадени в Китай от януари до септември, което е увеличение с 300 000 спрямо предходната година, предава БТА.", "date": "2017.10.22", "title": "Китайската безработица е спаднала до\n3,95 процента"}
{"url": "https://www.24chasa.bg/novini/article/6507974", "text": "Четиринайсетгодишно момиче, което бе в неизвестност от края на май и се предполагаше, че се е присъединило към джихадистка групировка в Сирия, е било арестувано в Турция с новороденото й бебе, съобщи брюкселската прокуратура, цитирана от Франс прес. Тя е била арестувана на 10 октомври в Турция и екстрадирана в Белгия вчера сутринта, уточни в комюнике говорителка на прокуратурата, предава БТА. Според белгийски медии тийнейджърката е заминала в края на май за Сирия в компанията на радикализиран мъж и тригодишната му дъщеря, отведена без знанието на майката. Вероятно е била вдъхновена от по-голямата си сестра, била се в Сирия в редиците на групировката \"Ислямска държава\", преди да се завърне в Белгия, където е била арестувана, уточни агенция Белга. В началото на октомври е родила в Турция, където е била заловена. Говорителката на прокуратурата каза, че вероятно ще бъде изпратена в институция за непълнолетни престъпници.", "date": "2017.10.22", "title": "Радикализирана 14-годишна белгийка\nс новородено бебе бе заловена в Турция"}
{"url": "https://www.24chasa.bg/novini/article/6507976", "text": "Петимата живи бивши президенти на САЩ се появиха вчера заедно, за пръв път от 2013 г., на концерт за набиране на средства за жертвите от опустошителните урагани в Тексас, Флорида, Пуерто Рико и Американските Вирджински острови, съобщи Асошиейтед прес. Демократите Барак Обама, Бил Клинтън и Джими Картър и републиканците Джордж Х. У. Буш и Джордж У. Буш загърбиха политическите си различия и в опит да обединят страната след природните бедствия, изпяха заедно националния химн и седнаха на първия ред да гледат концерта в студентския град Колидж стейшън в Тексас, предава БТА. Петимата президенти събраха над 31 милиона долара от 80 000 дарители - сума, която ще отиде при жертвите на ураганите Харви, Ирма и Мария, съобщи секретариатът на Буш-баща, цитиран от Франс прес. Сред изпълнителите на концерта бяха кънтри групата \"Алабама\", получилият място в Залата на славата на рокендрола Сам Мур, госпъл легендата Йоланда Адамс, тексаските музиканти Лайл Ловет и Робърт Ърл Кийн. Американският президент Доналд Тръмп записа по-рано вчера видео, в което нарече бившите президенти \"едни от най-добрите държавни служители на Америка\". \"Това чудесно начинание ни напомня, че действително сме една божия нация, обединена от ценностите и отдадеността ни едни към други\", заяви той в клипа. \"Като бивши президенти искаме да помогнем на сънародниците си да се вдигнат на крака\", заяви Обама във видеопослание, излъчено в началото на събитието. \"Хората тук са ранени, но, както каза един тексасец, в Тексас имаме повече любов, отколкото вода\", заяви Буш-син. \"Нека работим всички заедно и направим Америка нация на още по-големи доброволци\", заяви Джими Картър. Изненадваща поява на концерта направи Лейди Гага, която обяви, че ще дари един милион долара и че ще започне програма за подпомагане на психическото здраве на оцелелите, отбеляза ДПА.", "date": "2017.10.22", "title": "Петимата живи бивши президенти на\nСАЩ на благотворителен концерт (Снимки)"}
{"url": "https://www.24chasa.bg/novini/article/6507986", "text": "Мощен тайфун приближава днес главния японски остров и вече предизвика големи вълни и силни ветрове на много места в страната, докато хората се редят на опашки, за да гласуват на предсрочните парламентарни избори, съобщи ДПА. Японската метеорологична служба предупреди за опасност от наводнения, кални свлачища и обилни валежи заради тайфуна Лан, който се очаква да достигне централната част на Япония утре сутрин, предава БТА. Според службата 21-ият тайфун за сезона може да предизвика вълни до 11 метра в префектура Окинава, а на места се очаква да паднат до 600 милиметра дъжд. Лан се намира южно от Япония и се движи на север с 40 км/ч с максимални постоянни ветрове от 180 км/ч и пориви от 252 км/ч.", "date": "2017.10.22", "title": "Мощен тайфун на изборния ден в Япония (Снимки)"}
{"url": "https://www.24chasa.bg/novini/article/6508000", "text": "Номинирането на зимбабвийския президент Робърт Мугабе за посланик на добра воля на Световната здравна организация \"противоречи на идеалите на ООН\", заявиха Съединените щати, цитирани от Франс прес. \"Американското правителство наложи санкции на президента Мугабе заради престъпления срещу своя народ и заплахата, която представлява за мира и стабилността. Тази номинация ясно противоречи на идеалите на Обединените нации за опазване на човешките права и човешкото достойнство\", заяви Държавният департамент, предава БТА. Канада поиска да бъде отменена номинацията, която по думите на премиера Джъстин Трюдо е \"абсурдна\" и \"напълно неприемлива\". \"Като чух да се говори за номинацията на Робърт Мугабе от СЗО, помислих, че това е лоша първоаприлска шега\", заяви министър-председателят на пресконференция. Генералният директор на СЗО Тедрос Гебрейесус заяви, че е помолил Мугабе да стане посланик на добра воля, за да помогне за справянето с незаразни болести, като инфарктите и астмата в Африка. Тази номинация предизвика критики от цял свят - от страни членки на СЗО и неправителствени организации, които критикуват влошаването на здравната система в Зимбабве.", "date": "2017.10.22", "title": "САЩ: Номинирането на Робърт Мугабе\nза посланик на добра воля на СЗО\nпротиворечи на идеалите на ООН"}
{"url": "https://www.24chasa.bg/novini/article/6508007", "text": "Лидерът на ВМРО-ДПМНЕ Никола Груевски заяви, че партията е преживяла много натиск и заплахи по време на местните избори, че СДСМ е подкупвал избиратели и че той носи най-голямата отговорност за резултатите от тях, като лидер на партията и добави, че не бяга от нея, пише скопското електронно издание \"МКД\", като се позовава на думите му, изказани по време на интервю дадено за ТВ Алфа, предава Фокус. \"ВМРО влезе в местните избори като фаворит. И какво стана след това? Станахме свидетели на изнудване, заплахи и подкуп. Имахме убит човек- кандидат, ранени, изпотрошени предизборни щабове ... Имахме своите политики и ВМРО-ДПМНЕ се отклони от собствената си идентичност, която градим от години. Някои са почувствали отклонението в първата част и много от тях не излязоха да гласуват. На тези избори се опитвахме да се харесаме на някои други, а това не се харесва на нашите традиционни гласоподаватели и затова те решиха да ни накажат и да ни изпратят послание\", заяви председателят на опозиционната ВМРО-ДПМНЕ Никола Груевски в предаването \"Седмица\" на телевизия Алфа. Груевски добави, че като партия, те трябва да запазят своята идентичност, а също така трябва да се запази идентичността на Република Македония. \"Трябва да извлечем поуки и да направим задълбочен анализ. Това е само първоначален анализ. За цялата ситуация и резултатите от местните избори аз нося най-голяма отговорност и не бягам от нея. На тези избори имаше видимо подкупване на гласоподаватели. Активистите на СДСМ преминаваха от къща в къща с полицейски автомобил. През последните години е имало подкупи главно в селските райони, но сега това е в безпрецедентен мащаб\", заяви Груевски и добави: \"СДСМ даваше подкупи на тези избори и го направиха с помощта на полицията. Поставихме охрана на местата, където очаквахме, че ще има раздаване на подкупи. Те подкупваха със сума от 50 евро, а на някои места достигнаха до 1000 евро. Не сме документирали всичко, защото не всичко може да бъде документирано, но имаме изявления. Не може всичко да се документира, защото има хора, които се страхуват за живота си, за семейството си. \"", "date": "2017.10.22", "title": "Груевски: Аз нося най-голяма отговорност за местните избори и не бягам от това"}
{"url": "https://www.24chasa.bg/novini/article/6508009", "text": "Под надслов „За достойно заплащане“ ще се проведе поредният национален протест на Синдикална федерация на служителите в МВР /СФСМВР/. Това съобщиха организаторите. В 12.30 часа протестиращите служители ще се срещнат в градинката пред МВР, от където ще тръгне шествие, чиято първа спирка е Министерство на финансите и ще стигне до пл. „Народно събрание“. Именно пред Народното събрание на Република България в 13.00 часа ще започне и протестният митинг на СФСМВР. Колегите на протестиращите служители, които ще са на работа на 22-ри октомври 2017 г., ще покажат своята подкрепа и солидарност, слагайки значки на униформите си. Националният протест е поредния от серията протести, стартирали на 5 юли 2017 г., а основните искания на СФСМВР са за увеличение на основните възнаграждения на работещите във ведомството, с минимум 15 %, обвързване на основното възнаграждение със социалноизмерим показател и изготвянето на нов закон с участието на синдикалните организации. Синдикалната федерация на служителите в МВР (СФСМВР) е най-голямата полицейска синдикална организация в страната. Основана е през февруари 2009 година, непосредствено след спонтанните полицейски протести от края на 2008 година. В момента в СФСМВР членуват над 8 500 служители на МВР – както държавни служители, така и лица, работещи по трудово правоотношение, заети във всички направления на дейност на МВР. Основна цел на СФСМВР е отстояването и защитата на основните социално-икономически и трудови интереси и права на членовете си в сферата на труда, трудовата заетост, трудовите и служебни отношения, социалното и здравно осигуряване, безопасността, подпомагането, осигуряването на високо жизнено равнище и професионална реализация при спазване Конституцията на Република България, действащото национално и европейско законодателство, конвенциите на Международната организация на труда и други международни споразумения, по които Република България е страна, както и на разпоредбите на Устава на СФСМВР. СФСМВР се обявява решително срещу корупцията, дефицита на социален диалог и незаинтересоваността от състоянието на системата за вътрешна сигурност в страната.", "date": "2017.10.22", "title": "Полицаите излизат отново на национален протест"}
{"url": "https://www.24chasa.bg/novini/article/6508018", "text": "Жена си е ударила главата в района на Боянския водопад. Това съобщиха за Фокус от Планинската спасителна служба (ПСС) при БЧК. Сигнал за инцидента е получен вчера в 19:09 часа. Екип на Планинската спасителна служба е реагирал веднага. Жената е в добро състояние.                                                                                                                                                                                                                                                                                                                                                                                                                                                                                                                                                                                                                                               ", "date": "2017.10.22", "title": "Жена пострада в района на Боянския водопад"}
{"url": "https://www.24chasa.bg/novini/article/6508020", "text": "Поради пътнотранспортно произшествие е ограничено движението при км 75-ти на АМ \"Тракия\" в посока Пловдив, съобщиха от пресцентъра на Агенцията \"Пътна инфраструктура\" /АПИ/. Движението се извършва по обходен маршрут: от пътен възел \"Церово\" - по път III-8402 и път I-8 - до пътен възел \"Пазарджик\", уточняват от АПИ. Към 11 часа движението беше възстановено. От агенцията припомнят, че всички граждани и транспортни фирми могат да получават информация за актуалната пътна обстановка от безплатното приложение LIMA, интернет страницата на АПИ - www.api.bg, и по всяко време от денонощието - на тел. 0700 130 20 в АПИ.", "date": "2017.10.22", "title": "Ограничиха движението на АМ \"Тракия\" заради катастрофа"}
{"url": "https://www.24chasa.bg/novini/article/6508025", "text": "Отношенията между управляващи и опозиция винаги изиска дебати. Но при нас обаче те истеризират в дребни детайли. Влизайки в стадий на спирала на истерия, от тази ситуация ще спечели първият, който я спре. Това каза началникът на кабинета на Бойко Борисов Румяна Бъчварова пред  . На въпрос на водещата ГЕРБ ще спре ли, отговорът беше: Да. Но Бъчварова разбирала и реакцията на депутатите от управляващата партия, когато били атакувани лично. Но вие също обвинихте лидера на БСП Корнелия Нинова в лъжа, продължи водещата. \"Корнелия Нинова пак лъже. Вчера предложи политиците да подпишат писмо с искане за разкриване на имената на политици, взели пари от КТБ. Борисов й каза да даде писмото и ще го подпише веднага. Тя замълча. Гледам, че на излизане казва на журналистите, че никой не я е подкрепил - “пълно мълчание”, написа началникът на кабинета на Борисов във Фейсбук преди дни. С писмото, отнасящо се до КТБ, Нинова пак показвала, че не разбира процедурите и правата на институциите, намекна Бъчварова. БСП се опитва да стигне до имената на политиците, но е ясно, че в хода на процеса не могат да се извадят имената, обясни тя. Социалистите и Нинова се опитвали да представят писмото за КТБ като знак за откриване и оповестяване на истината за политиците, които са били незаконно финансирани от банката, и затова Бойко Борисов подписал писмото. Няма начин да не излезе истината за КТБ, много хора са свързани с банката.Аз вярвам на институциите, уточни шефът на кабинета на Борисов. На въпрос паника ли издава решението на кабинета оградата по границата с Турция да бъде обявена за обект на националната сигурност, и то в момент, когато се заговори за филма на Елена Йончева за съоръжението. Тази идея е от повече от година, още когато бях министър на вътрешните работи. Но за да бъде обявено оградата за такъв защитен обект, съоръжението трябваше да е завършено, каза Бъчварова.. \"Йончева има право като депутат да поиска парламентарно разследване и комисия, пред която и да изнесе своите данни, както и да поиска поверителна информация. Едва ли Елена Йончева е избрана за депутат заради филмите си\", продължи Бъчварова. Тя обаче е категорична, че ГЕРБ не се страхува нито от Нинова, нито от Йончева. Атаките и на двете доказват за пореден път, че има пълно истериризиране и некомпетентност към държавното управление. Нали именно Нинова искаше армията да пази оградата от армия, а сега искат там да се правят фирми, каза Бъчварова. Борисов кара ли го през просото, така Румен Овчаров определи действията на Корнелия Нинова в БСП, попита водещата. Ще ви изберат ли за лидер на на 26 ноември, когато ГЕРБ имат конгрес ? Ще видим, отговори бързо с усмивка Бъчварова и продължи: ”Борисов не го кара през просото и няма човек, който може да го замени Бойко Борисов начело на партията. А първият отговор бе такъв от уважение към демократичните процедури.”", "date": "2017.10.22", "title": "Бъчварова: Който пръв спре истерията в отношенията между ГЕРБ и БСП, ще спечели"}
{"url": "https://www.24chasa.bg/novini/article/6508022", "text": "Лидерът на крайнодясната партия \"Свобода и пряка демокрация\", която отбеляза на парламентарните избори в Чехия изненадващ успех, иска Чехия да напусне ЕС и призовава чехите да разхождат кучета и прасета близо до джамиите и да спрат да ядат дюнери, пише Ройтерс. Партията беше основана през 2015 г. от родения в Токио бизнесмен Томио Окамура, който се прочу със създадената от него необичайна туристическа агенция за плюшени играчки, преди да влезе в политиката, предава БТА. \"Искаме да спрем ислямизацията на Чешката република и сме за нулева толерантност към миграцията\", заяви Окамура пред журналисти снощи, след като се разбра, че партията му печели близо 11 процента на изборите. Окамура беше избран първо в долната камара на парламента като депутат от партията \"Зора на пряката демокрация\", която се бореше за въвеждане на пряко избиране на повечето политически постове и получи 6,9 процента на изборите през 2013 г. По-късно той беше отстранен след скандал за нередности в партийните финанси. Този път Окамура заложи на ксенофобските чувства и получи немалка подкрепа въпреки рекордно ниската безработица, растящите заплати и сравнително ниската имиграция. \"Гласувах за \"Свобода и пряка демокрация\", защото и аз съм против тук да идват имигранти, заяви Павел, безработен, след като гласува в секция в Прага. Окамура заложи също на евроскепичните настроения сред много избиратели и на нападки срещу ромското малцинство. \"ЕС не може да бъде реформиран. Той само ни нарежда. Ние сме против мултикултурната европейска свръхдържава. Да напуснем ЕС\", заяви той на партиен дебат преди изборите. Окамура, чиято майка е чехкиня и баща му японец, невинаги е бил крайнодесен. Политически анализатори казват, че той е започнал да ухажва избирателите с по-твърди възгледи след формирането на партията през 2015 г. През 2011 той е в журито на конкурс за красота за имигрантки. Две години по-късно качи в интернет снимка на своята приятелка чехкиня в ислямска дреха как влиза в джамия в Лондон. Първоначално, когато основа първата си партия, той настояваше за пряка демокрация и наказание за лошите политици. Чак след отстраняването му добави най-евтината пропаганда - \"виртуалната зап.лаха\" от миграция, коментира политически анализатор. \"Виртуална\", защото миграционната вълна, заляла Европа преди две години, заобиколи Чехия, където има съвсем незначителна мюсюлманска общност. Но антиимигрантските настроения, на които Окамура заложи, намират широк отзвук в чешкото общество. Всички други партии също отхвърлят мигрантските квоти за преразпределение на пристигащите в Европа мигранти. Победителят на изборите през уикенда Андрей Бабиш, също богат бизнесмен, ще се нуждае от партньори да състави правителство. Заради отправените към него обвинения за злоупотреба с европейски фондове няколко традиционни политически партии вече отхвърлиха възможността да се коалират с неговата партия АНО. Това може да увеличи шансовете на \"Свобода и пряка демокрация\" на Окамура, която може да предложи подкрепа на Бабиш срещу политически отстъпки, прогнозира Ройтерс.", "date": "2017.10.22", "title": "Крайнодясна партия с изненадващ успех на\nизборите в Чехия"}
{"url": "https://www.24chasa.bg/novini/article/6508041", "text": "Трима души са загинали при катастрофи през изминалото денонощие, съобщават от МВР. В страната са станали общо 15 тежки пътни произшествия; ранени са 16 души, за живота на двама от които има опасност. В София тежките катастрофи са две, а леките - 130, двама души са пострадали.                                                                                                                                                                                                                                                                                                                       ", "date": "2017.10.22", "title": "Три жертви на катастрофи през изминалото денонощие"}
{"url": "https://www.24chasa.bg/novini/article/6508039", "text": "Служители на Националния парк /НП/ \"Пирин\" направиха мониторинг на кафявата мечка, съобщиха от дирекцията на парка в Банско. Той е осъществен в рамките на националната система за мониторинг на състоянието на биологичното разнообразие. За два дни са обходени маршрути, попадащи на територията на НП \"Пирин\", както и в част от територията на прилежащи горски стопанства. Служителите са установили следи от жизнена дейност както на кафява мечка, така и на дива свиня, сърна, вълк и други видове, обитаващи националния парк. Мониторингът е осъществен по т. нар. маршрутен метод, който се прилага ежегодно през есента, поясниха от парковата дирекция. Изборът на сезон се определя от принципа животните да се броят преди раждане на малките и да се броят оцелелите след активния сезон мечки. Изборът е свързан и с разпределението на мечките в зависимост от наличието на хранителни ресурси през този сезон. Методиката се осъществява на основата на търсене и намиране на следи от жизнена дейност на вида и тяхното точно измерване. Кафявата мечка е най-едрият хищник в България и не може да бъде сбъркана с друго животно, припомниха от дирекцията на НП \"Пирин\". Видът е записан в Червената книга на България като застрашен и е индикатор за първична дива природа. Видът е включен и в Закона за биологичното разнообразие.", "date": "2017.10.22", "title": "Служители на Националния парк \"Пирин\"\nнаправиха мониторинг на кафявата мечка"}
{"url": "https://www.24chasa.bg/novini/article/6508053", "text": "По-важно е не да се увеличи заплащането на полицаите в момента, а това то да бъде трайно. Това коментира относно протестите на полицаитеминистърът на вътрешните работи Валентин Радев пред  . По мнение на министъра синдикатите са причината за протестите. \"И ние, и те искаме увеличаване на заплатите на служителите на МВР\". Радев изтъкна, че неразбирателството е относно размера на увеличенията. \"Това разбиране не е между нас и тях, а между нас, тях, правителството и финансовият министър\", разясни МВР шефът. Радев добави, че са планирани 55 млн лв. за увеличаване на бюджета за 2018 г. в МВР.", "date": "2017.10.22", "title": "Валентин Радев: И ние, и те искаме увеличаване на заплатите"}
{"url": "https://www.24chasa.bg/novini/article/6508069", "text": "На българско-сръбската, българско-македонската, българско-гръцката и българско-румънската граница трафикът на автомобили е нормален на всички ГКПП, съобщават от МВР. На българско-турската граница трафикът е интензивен на изход. На ГКПП-Капитан Андреево има 5 км колона от товарни автомобили, на ГКПП-Лесово - 2,5 км. Фериботът по маршрута Оряхово-Бекет се движи само през светлата част на деня, поради ниското ниво на река Дунав.", "date": "2017.10.22", "title": "На българско-турската граница трафикът е интензивен, на останалите ГКПП - нормален"}
{"url": "https://www.24chasa.bg/novini/article/6507610", "text": "Цяла витрина с медали по математика и информатика, чийто брой дори не знае, притежава в дома си габровският талант Мартин Копчев. Осмокласникът от Природо-математическата гимназия “Акад. Иван Гюзелев” преди месец добави единственото злато за България от Първата европейска младежка олимпиада по информатика в София, а преди дни се завърна с бронз от Букурещ, където се състезавал с ученици до 12-и клас. Мартин вече не помни кога се е явил на първото си състезание, но пък в собствената си топкласация нарежда тези медали сред най-ценните. “През изминалата учебна година след поредица от състезания в състезателна група C (8-и клас) за младежи до 15 г. и половина и да спечеля единствения за България златен медал от eJOI. Този октомври взех участие и в едно от най-авторитетните състезания по информатика - Romanian Master of Informatics. “В него участниците са до 12-и клас и ако бях спечелил златен медал, щеше да е суперготино, но няма как да стане. Мисля, че поне две от задачите изискваха неща, които до момента не бях ползвал”, разказва Мартин. Към списъка с ценните за него медали добавя и сребърния от младежката олимпиада по математика. Важно като различно преживяване и постижение е на предизвикателствата - SIMOC 2016 г. Да се качиш за пръв път на самолет, да прекараш 13 часа във въздуха, да прелетиш 9400 км, да станеш в 1 часа през нощта (източноевропейско време), за да решаваш задачи по математика на английски език, преборвайки 760 конкуренти от 15 страни. Това няма как да не е повод за самочувствие. “В Сингапур е много различно оттук. Имат изключително строги закони и много глоби. Дори за дъвчене на дъвка на публично място ще ви глобят 500 сингапурски долара. Много зелен град е. Засадени са много дървета и ще засаждат още, защото така понижават средните температури. Удивиха ме редът и дисциплината във всяко отношение - от улицата до организацията и провеждането на олимпиадата. Също така предварително ни обърнаха внимание, че образователната система в Сингапур е една от най-добрите в света. Училищата, които видяхме, разполагат с отлична база”, разказва момчето. Преди да се захване с алгоритмите на програмирането и дори преди да се научи да чете, Мартин от тригодишен смята без затруднения. “Като малък доста често боледувах и по препоръка на лекарите, когато бях на 3 години, се наложи да прекарам една цяла зима у дома. Тъй като родителите ми работеха, грижите за мен пое пенсионираният ми дядо. Той е човек с богата обща култура, но поради липса на финансови възможности не е успял да продължи образованието си и почти цял живот е работил тежък физически труд. Един ден, за да разнообрази дългите зимни дни, дядо решил да ме научи да смятам с числата до 10. Но на мен ми станало толкова интересно, че по цял ден съм обикалял с един калкулатор и съм решавал най-различни задачи. Дори съм бил стигнал до етап да събирам трицифрени числа наум”, разказва той. Родителите му допълват, че бил дете, надраснало възрастта си. Не обичал да играе, а да се занимава с логически тестове и задачи от типа на поредицата “Мисли бързо, решавай бързо, бъди пръв”. Много обичал пъзели и да реди лего конструктори. Когато започнал уроци по математика на 5-годишна възраст, не можел да чете, но вече можел да решава състезателни задачи за първи и втори клас. Първият му досег със състезателното програмиране пък е в началото на четвърти клас. Бил поканен от Донка Капралова да се включи в “Телерик” - школа за състезателно програмиране за деца. “Харесва ми възможността - помагат на хора в беда или на такива в затруднено положение”, обяснява Мартин. Извън математиката и информатиката с удоволствие се занимава с изучаването на английски . Тази година се подготвя за явяване на изпит за международен сертификат за напреднали САЕ. “Това много ми помага и при подготовката и явяването на някои от състезанията - например за т.нар. Австралийско кенгуру, където задачите са изцяло на английски език. През изминалото лято спечелих Prize, решавайки 30 задачи за 75 минути”, разказва тийнейджърът. Като по-малък изключително Заради доста натоварения си график обаче в четенето се е концентрирал само и единствено върху литература, свързана с подготовката му по математика, информатика и английски език. В малкото си свободно време плува и като всички тийнейджъри обича да играе на компютърни игри. Родителите на Мартин правят всичко по силите си да го подкрепят и да му помагат да постига целите си. Габриела и Даниел Копчеви са инженер-химици. Той има и по-малка сестра. “В нашето семейство образованието, наред с трудолюбието и честността, е на изключителна почит. Родителите ми винаги са ме учили, че Често ги обвиняват, че насила ме карат да ходя на състезания, но не е така. В мен има голяма доза състезателен дух и винаги се старая да съм най-добрият в това, с което се занимавам. Не обичам лесните победи и винаги търся предизвикателства, които да поддържат интереса ми. Нещата, с които се занимавам в момента, ми доставят удоволствие”, твърди геният на цифрите и алгоритмите. Все още Мартин не се опитва да гледа твърде напред в бъдещето, не крои някакви грандиозни планове и предпочита да си поставя по-краткосрочни цели. През ноември отива на международния турнир по информатика “Джон Атанасов” в Шумен.", "date": "2017.10.22", "title": "Детето чудо Мартин Копчев от Габрово на 3 г. събирал наум трицифрени  числа"}
{"url": "https://www.24chasa.bg/novini/article/6508075", "text": "„Изпълнили сме всички критерии за влизане в Шенген. Надявам се догодина поне по въздух и море да получим достъп”. Това заяви пред   външният министър Екатерина Захариева. В същото време тя изтъкна, че така или иначе в момента Шенгенското споразумение не работи заради засиления граничен контрол, предизвикан от незаконната миграция. „Фактът е, че България се справя най-добре с опазването на външната граница. А в същото време не сме членове на Шенген”, изтъкна Захариева. А относно спора около граничната ограда с Турция, министърът коментира: „Няма държава, която да не благодари на България за това съоръжение”. На фона на задълбочаващата се криза в Испания, тя заяви: „Диалогът между Мадрид и Каталуния трябваше да се случи преди референдума. Над 600 фирми напуснаха Каталуния на фона на напрежението и нестабилността. Привържениците на независимостта призовават по-скоро за нови избори. А по-голямата част от тях настояват за оставане на ЕС”. Тя допълни, че отношенията на страната ни с Христо Стоичков са добри: \"Надявам се неговото изказване да не ни е създало проблем. Думите му бяха лична позиция, а не на държавата\".", "date": "2017.10.22", "title": "Захариева за Шенген: Надявам се през 2018-а да имаме достъп по въздух и море"}
{"url": "https://www.24chasa.bg/novini/article/6508084", "text": "Бившият президент на САЩ Джими Картър заяви, че е готов да пътува до Северна Корея от името на правителството на Тръмп, за да помогне за намаляване на напрежението, съобщи днес на сайта си \"Ню Йорк таймс\" \"Бих заминал\", казва 93-годишният Картър за вестника, запитан по време на интервю в ранчото му в Плейнс, Джорджия, дали е време за нова дипломатическа мисия и дали той би изпълнил такава мисия за президента Тръмп, предаде Ройтерс. Картър, демократ, който беше президент от 1977 до 1981 г., добавя, че е разговарял на тази тема с президентския съветник за националната сигурност Макмастър, но досега получавал отрицателни отговори, предава БТА. Описвайки севернокорейския лидер Ким Чен-ун като непредвидим, Картър изразява опасение, че ако той реши, че Тръмп ще действа срещу него, може да предприеме изпреварващо действие. \"Смятам, че той вече разполага с модерно ядрено оръжие, с което може да унищожи Корейския полуостров и Япония, и някои от нашите прилежащи територии в Тихия океан, дори части от континента ни\", посочва Картър. В средата на 90-те години на миналия век бившият американски президент пътува до Пхенян въпреки възражения от президента Бил Клинтън и постигна сделка с Ким Ир-сен, дядото на сегашния севернокорейски лидер, припомня Ройтерс.", "date": "2017.10.22", "title": "Джими Картър е готов да посредничи в Северна Корея и да намали напрежението"}
{"url": "https://www.24chasa.bg/novini/article/6508088", "text": "Министърът за Българското председателство на Съвета на ЕС 2018 Лиляна Павлова и Ангелина Осенска, генерален мениджър на AV Group-Bulgaria Ltd /Ей Ви Груп България ООД/, подписаха договор за спонсорство, съобщават от пресслужбата на министерството. С договора на ведомството се предоставят 30 000 луксозни карти на София на английски език. Те ще бъдат раздавани на делегатите, пристигащи в столицата за участие в срещите и събитията от Календара на Българското председателство на Съвета на ЕС през 2018 година. \"Тези карти са най-доброто, което сме направили, взимайки от най-доброто от цял свят\", е посочила Ангелина Осенска при представянето на дарението. Тя е подчертала, че за компанията е чест това бутиково издание да бъде предоставено на гостите на Българското председателство. Според Осенска картата ще бъде сред най-полезните вещи, които ще получат делегатите на събитията у нас догодина, и най-необходимата за един чужденец у нас. Sofia Map обхваща целия идеален център на столицата и представя места за посещение в свободното време. \"Споразумението за спонсорство е израз на реалното сътрудничество между държавата и предприемачите у нас за подготовката и осъществяването на Българското председателство на Съвета на ЕС през 2018 г.\", е казала министър Лиляна Павлова. Тя е благодарила за дарението, подчертавайки, че този жест е \"отговорил на една от най-големите потребности при организацията на Българското председателството\".", "date": "2017.10.22", "title": "Министерството за Българското председателство получи дарение 30 000 карти на София"}
{"url": "https://www.24chasa.bg/novini/article/6508105", "text": "По-малко от половината французи са удовлетворени от действията на Еманюел Макрон като президент на Франция, сочат данни от допитване, публикувани днес във вестник \"Журнал дю диманш\", цитиран от ТАСС. Според проучването популярността на Макрон за изминалия месец е спаднала с 3 процентни пункта. Изданието отбелязва, че аналогичен показател е бил отбелязан в същия ден преди пет години и при неговия предшественик Франсоа Оланд. Проучването също така сочи, че в сегашния момент най-силна е подкрепата за президента сред центристите. В тази група положително към дейността на Макрон се отнасят 63 процента от отговорилите, предава БТА. Най-силен е спадът на одобрението му сред привържениците на десноцентристката партия \"Републиканците\" - 5 процентни пункта, а сред привържениците на социалистите спадът е 3 процентни пункта. Спада и популярността на премиера Едуар Филип до 47 процента (срещу 48 преди месец). В телефонното допитване, проведено миналата седмица, са участвали 2000 души над 18-годишна възраст. Макрон стана 25-ия президент на Франция след победата си на втория тур на изборите на 7 май т.г. и е най-младият държавен глава на Френската република.", "date": "2017.10.22", "title": "По-малко от половината французи\nодобряват дейността на Макрон"}
{"url": "https://www.24chasa.bg/novini/article/6508099", "text": "Стотици съратници, колеги, приятели и съграждани се редят на опашка от сутринта, за да си вземат последно сбогом с бившия кмет на Стара Загора и здравен министър, общественика д-р Евгений Желев. Поклонението започна в 10 часа във фоайето на Старозагорската опера - сградата, за която той положи много усилия да бъде възстановена след пожара през 1991 година. Пред сградата общинският духов оркестър изпълнява траурни мелодии. Сред първите, които се поклониха пред тленните останки на доктора, беше неговият приятел и съратник президентът Георги Първанов. Очаква се той и други официални лица да говорят на траурната церемония, която започва в 12 часа с опело, което ще извърши старозагорският митроропил Киприан. През \"24 часа\" Първанов само каза: \"Д-р Желев беше мъжкар\". Сред опечалените, дошли на поклонението, е и бившият социален министър Емилия Масларова. Д-р Желев загина нелепо в петък след обяд, когато се обърна и го затисна трактор, с който се опитвал да фрезова почвата на вилата си в чирпанското село Яздач. Беше навършил 60 години преди 3 месеца. Бившият кмет лично купил преди време японската машина, с която искал сам да обработва лозето и ореховите дървета, които отглеждал на мястото си. Там той построил и параклис, в който подредил иконите, които са му подарявани през годините, когато заемаше високи държавни длъжности, това разказват негови приятели.", "date": "2017.10.22", "title": "Стотици на опашка за последно сбогом с д-р Евгений Желев (Снимки)"}
{"url": "https://www.24chasa.bg/novini/article/6508121", "text": "Руският блогър и опозиционер Алексей Навални бе освободен след 20 дни административен арест от московския център за задържане заради това, че е организирал неразрешена демонстрация срещу президента Владимир Путин, съобщиха ТАСС и Франс прес. \"Привет! Излязох\" от затвора, е написал Навални в Инстаграм в пост, придружен с негова снимка на улицата. Полицията организира освобождаването му по такъв начин, че да избегне тълпата журналисти, чакащи пред ареста, посочва АФП. Навални, който обяви намерение да се кандидатира за президентските избори през март 2018 г., добавя, че е \"готов за работа\" и ще замине тази вечер в Астрахан, за да участва в опозиционен митинг, за който местната власт е дала разрешение, предава БТА. В поста в Инстаграм 41-годишният блогър, който се бори срещу корупцията, съобщава със задоволство, че докато е бил ареста, е прочел 20 книги, научил е няколко думи на киргизки и е изпил 80 литра чай. Вчера негови симпатизанти окачиха на мост близо до Кремъл транспарант с думите: \"Време е да се отървем от Путин и да изберем Навални\". Навални бе задържан на 29 септември край дома си в Москва, след като полицията му състави протокол за административно нарушение за това, че призова чрез Фейсбук свои привърженици да излязат на неоторизиран митинг в Нижни Новгород.", "date": "2017.10.22", "title": "Освободиха Алексей Навални от затвора"}
{"url": "https://www.24chasa.bg/novini/article/6508125", "text": "Писмо, намерено в джобна книга на загинал при потъването на \"Титаник\" пътник, беше продадено за рекордна за подобна кореспондеция сума на търг във Великобритания, предаде Ройтерс. Анонимен колекционер е купил ценния лот за 126 000 лири (166 000) долара. Организаторите на търга \"Хенри Олдридж енд сън\" в Дивайзис очакваха за него да бъде платена сума от порядъка на 80 000 лири (105 000 долара). Писмото е едно от последните, за които е известно, че са \"оцелели\" от трагедията и все още носи \"петната\" от времето, прекарано в Атлантическия океан. Това, което го прави още по-ценно за колекционерите, е че е написано на 13 април - ден преди обреченият кораб да удари айсберг, предава БТА. Автор на писмото е Александър Оскар Холверсън - успешен търговец, който пътува заедно със съпругата си Мери Алис в първа класа. \"Ако всичко е наред, ще пристигнем в Ню Йорк в сряда сутринта\", пише Холверсън до майка си. В кореспонденцията той описва и впечатленията си от великолепния кораб и не пести похвалите си за отличната храна и музика. Холверсън споделя също какво е усещането да се намира на борда с един от най-богатите хора в света по онова време - Джон Джейкъб Астор IV, който също пътува със съпругата си. \"Той по нищо не се различава от останалите, въпреки че има милиони, и двамата седят с нас на палубата\", пише синът до майка си. Милионерът, както и авторът на писмото са сред над 1500-те загинали. Мери Алис, съпругата на Холверсън, оцелява. Писмото е предложено за продан от семейството на Холверсън. Досегашният рекорд за \"оцеляла\" коресподенция от \"Титаник\", поставен през април 2014 г. за писмо, написано часове преди корабът да удари айсберг, беше 119 000 лири (157 000 долара), припомня Би Би Си. Сред останалите лотове, продадени на търга, са връзка ключове на един от стюардите в първа класа и две непубликувани досега снимки на \"Титаник\", за които са платени съответно 76 000 лири (100 000 долара) и 24 000 лири (31 000 долара).", "date": "2017.10.22", "title": "Продадоха за 166 000 долара писмо, намерено в джобна книга на пътник на \"Титаник\""}
{"url": "https://www.24chasa.bg/novini/article/6507619", "text": "Усмихнат, много подреден, отговорен, мотивиран, с бърз ум и реакция. Така описват преподавателите в Математическата гимназия “Акад. Иван Гюзелев” в Габрово Добрин Башев. Деветокласникът вече има куп медали от състезания по математика и информатика, но двете му най-значими постижения до момента са сребро от Балканската олимпиада по информатика м.г. и от Европейската младежка олимпиада, която се проведе през септември т.г. в София. На последното състезание националният отбор на България завоюва 1 златен, 5 сребърни и 2 бронзови медала. “Не успях да реша някои по-трудни задачи и Можеше доста по-добре да се представя, но като цяло и задачите бяха трудни”, казва Добрин. Обяснява, че има 5 часа за работа и трябва усилена концентрация и малко почивка предварително. Постига максимална кондиция, като няколко часа преди състезанието “се изключва”, гледа да се разсее, да не мисли за алгоритмите, а за нещо друго. С математика се занимава от първи клас, усъвършенства се в школи, но вероятно има и нещо генетично заложено - майка му също е завършила математическата гимназия в Габрово. Интересът му към информатиката пък е от 5 клас. “В началото се запалих, а като видях, че мога да постигна нещо в тази област, ми стана страшно интересно. Първоначално, като измислиш нещо, получаваш огромно удоволствие, че това си го направил ти”, разкрива тръпката Добрин. В началото бил в “Телерик академи”, после се прехвърлил при проф. Капралов и гл. ас. Манев, които провели школи в ПМГ в Габрово. “Като цяло писането на програмите е една от лесните части, по-скоро самият алгоритъм, самото логическо решение на задачата - това е по-сложното за измисляне. Не всеки ден успявам да програмирам, но чета задачи, мисля върху тях и най-вече в събота и неделя се занимавам с практическото програмиране, за да мога да развивам и тази част”, разказва младата IT надежда. Преподавателите му обаче казват, че той непрекъснато мисли за алгоритмите и програмите. “Миналата година пътувахме на екскурзия в чужбина. Всички се забавляваха с най-различни неща, само Добрин през цялото време беше с лаптопа и участваше в състезание по информатика. По пътя трябваше да извади решенията на задачите и Иначе щеше да стане първи”, хвали го директорката на ПМГ Цветана Кюмюрджиева. “Това беше Национален конкурс по информатика CodeIT, който се провежда в 6 задочни кръга. Това беше последният. Тогава бях в младшата възраст, сега вече съм в старшата и в момента тече един друг рунд на това състезание, който е с продължителност 3 седмици. Има една задача, която е доста трудна, защото няма абсолютно решение. Целта е всеки състезател да си напише негово хубаво решение, което да изкарва доста оптимален резултат на задачата, и всъщност класирането се извършва на база кое решение е по-оригинално”, обяснява Добрин. В момента работи върху проект, който изследва структура от данни. “Теоретично е, но има едно много интересно приложение - ако имаме редица от обекти, може да вземем произволна част от тях и да ги преместим много бързо в друга част от редицата. Също може да ги обръщаме, такава структура от данни се нарича декартово дърво”, разпалено реди Добрин. Имал и предишен проект, който се занимавал с търсене на множество низове от думи в някакъв текст. “Целта беше да постигна доста голяма оптимизация във времето за решаване на тази задача. Ако имаме някакъв огромен текст и множество от думи, вместо да търсим всяка от тях поотделно в текста, което отнема много време, може да започнем да мислим по самите думи и да намерим някакви прилики между тях, които да ни помогнат да ги търсим по-бързо”, казва деветокласникът. Всъщност с тази разработка миналата година печели от националния конкурс на фондация “Комунитас” - “1000 стипендии” за ученици от 6-и до 11-и клас. Казва, че се случва по време на състезание да открие грешки на авторите на задачите.“Никой не гарантира, че авторите са си направили авторовото решение правилно. В тестовете, с които се оценяват нашите програми дали са коректни, се е случвало аз да намирам грешка. Писал съм на автора и той я е поправял. Ние трябва да сме отговорни и да проверим дали всичко е вярно и това е процесът на контестация след състезанието. Рядко се случва, но трябва да бъдем бдителни”, разказва момчето. Добрин е пълен отличник и се справя без затруднения с останалите предмети в училище, но казва, че не обича “изобразителното изкуство”. Налагало се да учат много теория. В свободното си време обича да се разхожда сред неповторимата природа на Габровския Балкан и да чете. Напоследък се концентрира върху чуждоезиковата литература, чете на английски в оригинал, за да подобри познанията си по езика. Харесват му книгите за Хари Потър. С историите за момчето магьосник запълвал времето си, докато лежал в болницата в Габрово заради усложнения след тежка настинка в Букурещ. Там бил на авторитетния международен турнир по информатика Romanian Master of Informatics 2017. Състезанието се проведе в Букурещ от 4 до 7 октомври. “Там останах на точно 25 точки от бронзовия медал, като втория ден се справих значително по-добре от първия”, разказва Добрин. Пази вълнуващи спомени от румънската столица. “Беше интересно, ходихме пред парламента, той наистина е огромен, имаше и шадравани, но не успяхме да ги видим, дори закъсняхме за награждаването”, смее се Добрин. Заради майка си, която е учителка по музика, седнал пред клавишите в четвърти клас. Тогава става първи на състезание “Ключът на музиката” в Пловдив. На следващата година е четвърти. “И след това малко замря моят интерес, не ми достигаше и време, така че малко оставих назад тази моя страст. Помага ми да се разтоварвам, защото ежедневието ми е доста напрегнато”, допълва момчето. Следващата му цел е съвсем близо - в края на ноември Международния турнир по информатика “Джон Атанасов” в Шумен. Вече мисли и в кой университет да продължи образованието си, но казва, че не е измислил нищо. Засега оглежда вариантите и с присъщата си зрялост със сигурност ще вземе най-доброто решение за своето бъдеще в информатиката.", "date": "2017.10.22", "title": "Сребърният медалист по информатика Добрин Башев поправя авторите на задачи"}
{"url": "https://www.24chasa.bg/novini/article/6508520", "text": "Група от 13 нелегални мигранти от Ирак са били открити вчера от македонската гранична полиция в камион с българска регистрация, предаде агенция МИА, цитирана от БТА. Полицията съобщи, че мигрантите били заловени на граничен пункт Богородица на влизане от Гърция. Те били скрити в специално направен бункер в предната част на ремаркето. Камионът бил управляван от гръцки гражданин.", "date": "2017.10.22", "title": "13 нелегални мигранти открити в Македония в камион с българска регистрация"}
{"url": "https://www.24chasa.bg/novini/article/6508526", "text": "Депутатът от Лейбъристката партия Киър Стармър, отговарящ за въпросите на Брекзита, настоя днес консервативното правителство на министър-председателката Тереза Мей да подложи на гласуване в парламента евентуално окончателно споразумение за излизането на страната от ЕС, по което в момента преговарят Лондон и Брюксел, предаде Франс прес. Проектозаконът за излизане от ЕС, който ще бъде обсъждан през идните седмици, трябва да гарантира, че \"членовете на парламента, а не министрите ще имат последната дума за това дали да бъде одобрено споразумението или не\", изтъква Стармър в статия във в. \"Сънди таймс\". Той намеква, че ако правителството не отвърне на това искане, Лейбъристката партия ще провали изпълнителната власт, като подкрепи промените в правителствения проектозакон, внесени от депутатите консерватори. Текстът не е включен в дневния ред на парламента за следващата седмица, както се очакваше, тъй като правителството поискало още време, за да разгледа поправките. В статията си Киър Стармър издига и други искания, сред които съблюдаването след Брекзита на правата на европейските граждани в страната и правомощията на местните парламенти, както и въвеждане на преходен период. Отговарящият в Европейския парламент по въпросите на Брекзита Ги Верхофстат призова Тереза Мей да се изправи срещу несъгласните в своето правителство за решаване на финансовия въпрос, свързан с развода между Лондон и Брюксел. Ръководителката на правителството трябва да се изправи срещу Борис Джонсън и другите членове на партията си, които отказват да признаят последиците от Брекзита, за който са действали в кампанията преди референдума\", посочва евродепутатът пред в. \"Мейл ъв сънди\". Верхофстат изтъква, че кампанията за Брекзита не е била в състояние да определи мащабите на британските финансови ангажименти в Европа. \"Очевидно е обаче че не европейските данъкоплатци ще плащат \"сметката в бара\" на британците. Лондон твърди, че ангажиментите му към ЕС са 20 милиарда евро, докато Брюксел изчислява британските задължения на 60 до 100 милиарда евро, според различни източници. Според британския министър на търговията Лиъм Фокс, цитиран от Ройтерс, Великобритания ще може да посочи цифра за финансовото уреждане на Брекзита, след като Лондон и Брюксел се споразумеят по очертанията на споразумението като цяло.", "date": "2017.10.22", "title": "Британската опозиция иска парламентът да гласува споразумението за Брекзит"}
{"url": "https://www.24chasa.bg/novini/article/6508525", "text": "Баща на 39 години и 23-годишният му син са  Скандалът между две ромски компании от град Николаева и Нова Загора избухнал малко след полунощ в неделя, най-вероятно заради жена. Загиналите празнували раждането на внук на 39-годишния дядо Иван от Николаево. Компанията избрала дискотеката в недалечното село Паничерево, защото във фаталната вечер в нея имало певица. Там дошли и роми от Нова Загора. Кметът на селото Атанас Граматиков разказва, че заведението в неговото село през седмицата работело като кафе-аператив, но всяка събота в него наемателите му организирали шумни дискотеки. Той не знае защо е избухнал сдкандалът, но свидетелства, че след разправията и побоят между двете компании, които били и вътре, и извън помещението, имуществото на дискотеката е помляно. Местни твърдяли, че освен ножове, по време на боя е имало и изстрели от огнестрелно оръжие. Освен двата трупа, на \"полесражението\" останал тежко ранен и другият син на убития Иван, който с прободна рана в стомаха бил приет по спешност в казанлъшката болница. Други от участниците в мелето също били прегледани от лекар, но те се отървали далеч по-леко. След инцидента участниците в него избягали, като част от тях се укрили при роднини в самото Паничерево. В селото живеят близо 2000 души и поне две трети от тях са от ромски произход и всички са най-малко братовчеди. Това също затруднявало разследващите да установят бързо виновните за смъртоноснната разправия, защото циганите не искали да свидетелстват по случая. На първо време имало двама задържани, но издирването на всички \"ножари\" продължава.", "date": "2017.10.22", "title": "Баща и син са закланите в дискотеката в Паничерево, полицията издирва виновните"}
{"url": "https://www.24chasa.bg/novini/article/6508533", "text": "В понеделник временно ще бъде прекъснато водоснабдяването в някои части на столицата, съобщиха от \"Софийска вода\", цитирани от БТА. Заради пресвързване на уличен водопровод на ул. \"Тодор Каблешков\" , жк. \"Красно село\", утре се налага спиране на водоподаването от 10:00 до 22:00 часа на клиентите на \"Софийска вода\", живеещи в района на жк. \"Славия\", НПЗ Средец, жк. \"Красна поляна\" 3, жк. \"Сердика\", бул. \"Братя Бъкстон\" - ъгъла с ул. \"Тодор Каблешков\". От дружеството уведомяват, че при продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноски на адрес жк. \"Славия\" до бл. 6; ул. \"Добротич\" ъгъла с ул. \"Златна Добруджа\"; ул. \"Гюешево\" пред бл. 24. Поради изграждане на сградно водопроводно отклонение на ул. \"Милин камък\", жк. \"Лозенец\", се налага на 23 октомври спиране на водоподаването от 9:00 до 18:00 часа на клиентите на \"Софийска вода\", живеещи в района на по ул. \"Милин камък\" от ул. \"Кръстьо Сарафов\" до ул. \"Миджур\". При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на ул. \"Кръстьо Сарафов\" на ъгъла с ул. \"Милин камък\". Заради монтаж на спирателен кран на ул. \"Урвич\", с. Панчарево, се налага спиране на водоподаването, утре, от 10:00 до 16:00 часа на клиентите на \"Софийска вода\", живеещи в района на ул. \"Урвич\", ул. \"Юрий Гагарин\", ул. \"Стефан Петров\" При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноски на ул. \"Юрий Гагарин\" на ъгъла с ул. \"Стефан Петров\".", "date": "2017.10.22", "title": "Виж къде спират водата в София утре"}
{"url": "https://www.24chasa.bg/novini/article/6508538", "text": "Софийският районен съд гледа днес мярката за неотклонение на Владимир Стоянов, познат още като Владо Плацентата, който беше задържан отново, съобщи   Този път повод за ареста му е незаконно притежание на оръжие. Обвинението поиска той да остане в ареста за постоянно, а Стоянов настоя прокуратурата да му се извини. Владо Плацентата отново се появи с маска и шапка на заседанието. Съдът го помоли няколко пъти да махне маската, за го разбира по-добре. Той обаче така и не се съгласи, за да запазел личното си пространство. Незаконната пушка, в чието притежание той е обвинен, е открита преди години по време на разследване срещу него за укриване на мигранти. Стоянов поиска днес прокуратурата да му се извини, тъй като, по думите му, нямало доказателства срещу него. Според прокурора обаче всички събрани до момента доказателства сочат именно него за извършител, заедно със свидетелските показания на чужденците.", "date": "2017.10.22", "title": "Плацентата отказва да свали маска и шапка пред съда, иска да му се извини прокуратурата"}
{"url": "https://www.24chasa.bg/novini/article/6508584", "text": "С военно-църковен ритуал българи и македонци - представители на военно-патриотичните сили и от двете страни, почетоха паметта на загиналите български войни в битката при Страцин на 25 октомври 1944 г., съобщи БТА. На церемонията присъстваха кметът на община Куманово Максим Димитриевски, ветерани участници в боевете и военнослужещи от 68 бригада \"Специални сили\", наследник на парашутната дружина - основен участник в боевете при Стражин, Страцин и Куманово. За активна патриотична дейност и по повод 73 години от историческата битка с предметни награди - бинокъл и боен нож, от Министерството на отбраната бяха наградени представители на Съюза на ветераните от войните на България. В словото си кметът на Куманово говори за саможертвата на бойците от всички балкански държави и за \"освобождението на Европа от най-голямото зло на 20 век - хитлерофашизма\". Днес сме тук, за да отдадем заслужена почит към делото на нашите предци от парашутната дружина, и на всички онези, които заедно с тях се сражаваха по време на Втората световна война, каза в словото си бригаден генерал Явор Матеев, командир на 68 бригада \"Специални сили\". Клуб \"Братя по оръжие\" присъстваха с почетен караул от военнослужещи с униформи и снаряжение на българската армия от времето на Втората световна война. В местната църква \"Свети Димитър\" бе отслужена заупокойна молитва за загиналите. На мястото на битката бяха положени венци и цветя.", "date": "2017.10.22", "title": "Българи и македонци почетоха паметта на загиналите наши войни при Страцин"}
