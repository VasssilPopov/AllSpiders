{"url": "https://www.24chasa.bg/novini/article/7031038", "text": "Млад лекар спаси човешки живот, като излезе от болницата с риск да застраши работата си. На 24 август д-р Даниел Дончев решава да помогне на изпаднал в безсъзнание на улицата човек, разказва NOVA.  62-годишен мъж припада, пресичайки пешеходната пътека. Това се случва в близост до Многопрофилна болница „Св. Анна” в София. Непознати хора отиват да търсят помощ в Спешното отделение. Посреща ги д-р Дончев. Без да се замисли, лекарят тръгва към пострадалия. Според законовите разпоредби лекарите в болниците не трябва да напускат работните си места. През 2017 г. мъж беше блъснат от кола до \"Пирогов\". Тогава медиците не излязоха, а пострадалият трябваше да чака линейка. След този инцидент директорът на болница \"Света Анна\" издаде разпоредба - един дежурен лекар от спешния екип да отговаря за района около здравното заведение и да може да напуска пределите му в критични ситуации. В такава попада и д-р Дончев. \"Винаги, когато се случват такива неща, пред човек стои моралната дилема дали да направи това, което смята за правилно, или да се придържа към установените правила\", каза той. След като преглежда пострадалия, свидетели на инцидента транспортират мъжа с личния си автомобил. Той е стабилизиран и изписан за домашно лечение. По думите на д-р Даниел Дончев, ако животът го постави отново в такава ситуация, той ще вземе същото решение.", "date": "2018.08.29", "title": "Лекар напусна работното си място, за да спаси живот"}
{"url": "https://www.24chasa.bg/novini/article/7030966", "text": "Централното босненско правителство прие днес дългосрочна енергийна стратегия след години на спорове между двата региона на страната, съобщава Ройтерс, цитирана от БТА. Стратегията отваря пътя за мащабно финансиране от Европейския съюз и други инвеститори. \"С този акт ние завършваме приемането на пакета от четирите най-важни стратегии за икономически реформи\", заяви босненският министър-председател Денис Звиздич на пресконференция и добави, че страната е спряла негативната тенденция, заради която не е имала възможност да кандидатства за финансиране на енергийни проекти и е изгубила стотици милиони евро. Босна и Херцеговина отдавна се опитва да приеме стратегии в областите на транспорта, на селското стопанство, на околната среда и на енергетиката, които са предпоставка за получаване на финансиране за тези сектори от Европейския съюз. Двата автономни региона на страната - Република Сръбска и Мюсюлманско-хърватската федерация, не успяваха да хармонизират регионалните си секторни стратегии с предложените от централното правителство. \"Този документ открива перспективата пред развитието на енергийния сектор, конкуренцията и отблокира предприсъединителните фондове на ЕС и грантовете от Инвестиционния фонд за Западните Балкани\", заяви министърът на външната търговия Мирко Шарович. Той заяви, че по стратегическата рамка за периода 2018 - 2035 г., изработена с подкрепата на ЕС и насочена към осигуряване на енергийни доставки и преход към зелена енергия, се очакват инвестиции от около 9 милиарда босненски конвертируеми марки (5,4 милиарда евро). Босна обаче все още трябва да промени регулациите си, за да отговори на условията, които поставя Европейската енергийна общност, добави Шарович. За разлика от своите балкански съседи, които разчитат на внос, за да задоволят голяма част от енергийното си потребление, Босна е в състояние да изнася електроенергия, частично благодарение на хидроенергийния си капацитет, който осигурява 40 процента от електроенергията й. Останалата част се осигурява от централи на въглища. Отделно Република Сръбска и Сърбия се договориха в сряда да изградят съвместно две водноелектрически централи с обща мощност от 95 мегавата на река Дрина, която образува границата между Босна и Сърбия. Цел на общия проект е диверсифициране на енергийния микс. След съвместно заседание на двете правителства в югоизточния босненски град Требине министър-председателят на Република Сръбска Желка Цвиянович заяви, че изграждането на двете водноелектрически централи Фоча и Паунци се очаква да струва около 200 милиона евро.", "date": "2018.08.29", "title": "Босна и Херцеговина получи достъп до европейските фондове"}
{"url": "https://www.24chasa.bg/novini/article/7030917", "text": "Българската банка за развитие пуска нов кредитен продукт за директно финансиране по плана “Юнкер”, съобщиха от финансовата институция. Финансовият продукт е предназначен за българските предприятия по линия на плана. Програмата за директно финансиране е на стойност 150 млн. лв. Тя е насочена за подкрепа на микро-, малки, средни и междинни предприятия с персонал до 3000 души. По-голямата част от ресурсите са предназначени за малкия и средния бизнес. До 30% от бюджета на продукта ще бъде за финансирането на междинни предприятия. Целта е да им се осигури по-евтин ресурс за инвестиционни и оборотни кредити на минимална стойност от 300 хил. лева. От банката посочват, че в зависимост от спецификата на проекта се препоръчва собственото участие за инвестиционни проекти да бъде 25%, а срокът за реализация на проектите – до 3 години. Финансирането е предназначено за покупка и подновяване на активи, както и на патенти и лицензи.", "date": "2018.08.29", "title": "ББР кредитира компании със 150 млн. лв."}
{"url": "https://www.24chasa.bg/novini/article/7030996", "text": "С 31 гласа \"за\" и нито един против или въздържал се Комисията по бюджети на Европейския парламент одобри отпускането на 2.26 млн. евро за България по линия на Фонд „Солидарност“. Подкрепата покрива разходи по възстановяване на инфраструктурата в област Бургас, пострадала от наводненията в края на 2017 г., информират от пресцентъра на ГЕРБ.  По време на гласуването Комисията по бюджети подкрепи единодушно и внесеното от евродепутата от ГЕРБ/ЕНП Андрей Новаков искане за съкращаване срока за отпускане на средствата, така че ресурсът да е наличен за българските власти колкото се може по-бързо. „През октомври миналата година поройните дъждове оставиха след себе си 5 жертви, засегнаха 6000 души и нанесоха щети на над 140 къщи и на общинската инфраструктура. Благодарение на бързата реакция на българските власти, ЕС ще покрие част от разходите по възстановяването“, подчерта Андрей Новаков. Евродепутатът допълни, че средствата покриват разходи по възстановяването на общинската инфраструктура, включително мостове, водоснабдяване и канализация, почистване на речни корита и възстановяване на здравна и социална инфраструктура. През 2015 г. Новаков бе автор и вносител на доклад за отпускането на 6.37 млн. евро от ЕС за възстановяването на щетите от февруарските наводнения в България. Предстои докладът да бъде гласуван в пленарна зала на ЕП на 11 септември.", "date": "2018.08.29", "title": "Комисия в Европарламента одобри 2,26 млн. евро за наводнените райони в Бургаско"}
{"url": "https://www.24chasa.bg/novini/article/7030946", "text": "Корнелия Нинова смени главния редактор на “Дума” с обяснението, че вестникът не е достатъчно опозиционен. Велислава Дърева, най-острото перо в партийния орган, я оборила пред колектива. Въпреки това соцлидерката е отстранила Таня Джаджева и представила нов и.д. главен редактор - Йордан Мичев. Джаджева, която не бе открита за коментар, влезе в конфликт с Корнелия Нинова и червеното бюро през юни заради публикувано разследване за Института по политика на ексдепутатката от “Атака” Калина Крумова и на Антоанета Христова от Института за изследване на населението и човека при БАН, където се обучавали и социалисти, независимо че БСП има свой институт за тази цел. Още тогава се заговори за смяна на Джаджева, бивш прессекретар на Сергей Станишев като премиер, но тя излезе в дълъг отпуск. По това време емигрантът в Англия Йордан Мичев се похвали пред медии, че е получил предложение да оглави “Дума”. Той дори се върна на 1 май от Острова, за да води традиционния червен митинг. По устав главният редактор трябва да бъде избран от Националния съвет на БСП. Това не важи, когато назначението е на и.д. Трика са използвали и Станишев, и Миков - самата Джаджева и предшественикът ѝ Юрий Борисов изкараха 3 и 5 г. като и.д. главен редактор. Мичев е назначен с 6-месечен изпитателен срок. След като се види как се развива вестникът и дали се справя добре, може да бъде предложен на пленума за гласуване, обясниха от екипа на Нинова. Във вторник той се отбеляза във фейсбук като пътуващ за Западен Съсекс. ", "date": "2018.08.29", "title": "Нинова недоволна, че “Дума” не бил опозиционен вестник, сменя главния  редактор с емигранта Мичев от Лондон (Обзор)"}
{"url": "https://www.24chasa.bg/novini/article/7030910", "text": "Кабинетът стартира за втори път през тази година конкурс за концесиониране на плажа на курорта Албена. Първият конкурс бе обявен през май, но когато дедлайнът за подаване на документите наближи, процедурата бе отменена. Мотивът на туристическото министерство тогава беше, че при изчисляване на минималното концесионно възнаграждение е сбъркало и затова конкурсът трябва да се отмени и насрочи отново. Според вчерашното решение на кабинета, взето по предложение на туристическото министерство, минималното концесионно възнаграждение, което ще плаща концесионерът на държавата, не може да е под 1,6 млн. лв. без ДДС на година. В майското решение за отложения конкурс то беше изчислено на 919 785 лв. без ДДС. Вчера от туристическото министерство обещаха да отговорят на въпроса къде точно са сбъркали първия път и защо плащането сега е увеличено почти двойно. С друго вчерашно решение на Министерския съвет се дава начало на конкурс за концесиониране на плажа на Ривиера, като при него годишното плащане е 319 хил. лв. без ДДС. Конкурс за плажа на Ривиера също се прави за втори път тази година, но първият бе отменен, понеже бе обжалван от участници. Плажовете и на двата курорта през последните две десетилетия се стопанисват от самите курорти, които получиха концесиите по право по силата на стария приватизационен закон. Договорът на Албена изтича през ноември, а на Ривиера изтече на 10 юли т.г. Забавянето на процедурите може да се отрази фатално на следващия туристически сезон, защото хотелите в курорта вече имат договори за лято 2019 и в тях плажните услуги влизат в цената, каза през май шефът на Албена Красимир Станев. Вчера той не вдигаше мобилния си телефон. ", "date": "2018.08.29", "title": "Искат за плажа на Албена по 1,6 млн. лв. на година"}
{"url": "https://www.24chasa.bg/novini/article/7031006", "text": "59-годишен български шофьор на тир беше арестуван за убийството на пътя на 33-годишен италианец и на 10-годишния му син. Според италианските медии катастрофата е станала във вторник на магистралата А1 между Орвието и Фабро, на стотина километра северно от Рим, в посока за Флоренция. В леката кола, ударена от българския камион, пътувало италианско семейство - баща, майка и син. Те били от село Кайаца до Казерта, област Кампания, и отивали в Генуа за медицински преглед на детето. Съпругата на убития италианец успяла да излезе от смачканата кола и да се спаси, Това обаче станало след намесата на пожарникар, пристигнал на мястото на катастрофата. Самият той е леко ранен. 35-годишната жена е ранена и е откарана в болницата на Орвието. Колата с италианското семейство била влачена няколко метра от българския тир, който я надминал. След това той се ударил в металното преградно заграждение на магистралата. Предполага се, че тирът се подпалил заради искрите след удара в металните ограждения. При удара пострадали и резервоарите на двете коли, след което камионът се запалил и се преобърнал, повличайки колата. Труповете на бащата и детето са напълно овъглени при пожара. Българинът пътувал в камиона със съпругата си. И двамата са леко ранени. Той е арестуван за двойно убийство. Не е употребил нито алкохол, нито наркотици, според резултатите от тестовете. Не се съобщава името на българина. Камионът му пренасял паста за сметка на чужда фирма. Загиналият италиански баща се казва Микеле Мелило, а синът му Марчело.", "date": "2018.08.29", "title": "БГ шофьор на тир катастрофира в Италия, уби баща и син"}
{"url": "https://www.24chasa.bg/novini/article/7030986", "text": "Извънредният и пълномощен посланик на България в Руската федерация Атанас Кръстин връчи акредитивните си писма на първия зам. външен министър на Русия Владимир Титов. Това съобщи мисията ни в Москва в туитър. Така Кръстин вече официално е пристъпил към изпълнение на функциите си. Преди да заеме поста, той беше секретар по външната политика на президента Румен Радев. Кръстин заменя в Москва дългогодишния посланик на България там Бойко Коцев. ", "date": "2018.08.29", "title": "Встъпи новият ни посланик в Москва"}
{"url": "https://www.24chasa.bg/novini/article/7030915", "text": "От 1 януари 2019 г. Националният институт по метеорология и хидрология да се разцепи. Прогнозата за времето и цялата оперативна дейност ще бъдат извадени от БАН, а желаещите да останат да правят наука за климата учени ще могат да останат в академията. За това се разбраха в сряда правителството, БАН и протестиращите метеоролози. Шефовете на академията и БАН бяха привикани на заседанието на Министерския съвет, за да се разберат в присъствието на премиера Бойко Борисов. Срещата бе организирана, след като в сряда за пореден път, метеоролозите излязоха на уличен протест, за да искат отделянето си от БАН. Те протестират от началото на годината заради недостатъчния бюджет, който им отпусна Общото събрание на БАН и малкия дял на НИМХ при разпределението на допълнителните 15 млн. лв. за наука, които правителството даде за тази година. На 10 септември общото събрание на БАН ще разгледа предложението за отделяне на НИМХ от структурата на академията, обясни след разговорите образователният министър Красимир Вълчев. Ако академиците одобрят отделянето на времето то може да се случи от 1 януари 2019 г., когато ще влезе в сила новият бюджет. Правителството е твърдо решено да извади метеоролозите от БАН, стана ясно от думите на министър Вълчев. Ако общото събрание на академията отхвърли разцепването, Министерският съвет ще подготви промени в три закона, за да отдели института от академията. Тогава обаче разделянето на НИМХ и БАН ще се забави, предупреди министърът. БАН ще направи така, че да подпомогне отделянето, след като това е желанието на НИМХ, гарантира след разговорите шефът на академията Юлиан Ревалски. Проф. Христомир Брънзов, директор на института, пък обеща да не се пречи на учените, които решат да останат в академията.", "date": "2018.08.29", "title": "Метеоролозите се цепят на 1.1. на синоптици и научни работници"}
{"url": "https://www.24chasa.bg/novini/article/7030873", "text": "Над 50 български медии от 25 държави ще се съберат в Скопие на 14-ата световна среща, която се организира всяка година от БТА. Форумът ще бъде от 24 до 28 октомври, а главната тема е “Медии и памет”. Представителите на медиите ще дискутират по няколко подтеми - “Различните лица на патриотизма”, “Бизнес и национален дълг” и “Пропаганда срещу журналистиката”. “Избрахме тази година събитието да бъде в Скопие по няколко причини. Едната е, че настъпи затопляне на отношенията на България и Македония и така медиите ще хванат инерцията на добрата политическа посока. Другата причина е близостта. Скопие се намира на два часа и половина от София и се надяваме, че това ще накара повече представители на творческите съюзи, на бизнеса и на политическата класа да дойдат”, каза директорът на БТА Максим Минчев. Очаква се официални гости да бъдат вицепрезидентът Илиана Йотова и премиерът Бойко Борисов. “Нито стотинка държавна пара не се харчи за тази среща. Подкрепя ни българският бизнес”, добави Минчев. Основен партньор на събитието е македонската информационна агенция МИА. Подпомага се също от Българо-македонската търговска камара и от дарителския фонд “1300 години България”. “Световната среща се превърна в най-устойчивия и най-голям форум, който създава дебат за българските медии. Успява да ги превърне в екстериториална общност. Дава възможност да се познават помежду си и да си сътрудничат”, казва доц. Георги Лозанов, който е един от организаторите. Срещата на българските медии се организира от 2005 г. и досега е била в София, Чикаго, Рим, Мадрид, Варна и Бургас, Виена, Амстердам, Букурещ, Пловдив и Велико Търново, Босилеград и Цариброд, Атина, Прага и Кишинев. През юни 2019 г. София ще се превърне в медийна столица. България ще бъде домакин на 6-ия международен конгрес на информационните агенции. Тогава НДК ще е място за среща на медии от 140 държави. Ще присъстват издания като “Ню Йорк Таймс”, “Вашингтон Поуст” както и представители на големи компании като “Майкрософт” и “Амазон”.", "date": "2018.08.29", "title": "Български медии от 25 държави се събират в Скопие за 14-ата си световна среща"}
{"url": "https://www.24chasa.bg/novini/article/7030907", "text": "Работници в гръцките фериботни линии ще стачкуват за 24 часа следващия понеделник, съобщава Асошиейтед прес, цитирана от БТА.  Синдикалният спор се отнася до възнагражденията им след края на последната спасителна програма за страната. Очаква се стачката да прекъсне всички фериботни връзки между островите и континентална Гърция. В сряда Гръцката моряшка федерация поднови искането си за увеличение на възнагражденията на фериботните работници с 5 процента след осемгодишното замразяване на заплатите в сектора. Работодателите предлагат увеличение с 1 процент.", "date": "2018.08.29", "title": "Стачка на гръцките фериботи се очаква следващия понеделник"}
{"url": "https://www.24chasa.bg/novini/article/7030909", "text": "Република Македония очаква да стане пълноправна членка на НАТО през първата четвърт на 2020 г., заяви днес на пресконференция в Скопие националният координатор за НАТО Стево Пендаровски, цитиран от агенция МИА, предаде БТА. Той посочи, че през следващите няколко месеца Република Македония трябва да потвърди, че приема напълно всички точки на Северноатлантически договор, с който е формиран алиансът. \"Очакваме преговорите за членство да завършат до Нова година и след това целият процес ще се прехвърли в гръцкия парламент и в парламентите на останалите страни членки. Ратификацията трябва да продължи през следващата година, за да влезем в НАТО през първата четвърт на 2020 г.\", каза Пендаровски. Македонското правителство прие днес концепция за Национална структура за ръководене на процеса за членство в НАТО. Пендаровски уточни, че тя ще има три компонента - комитет за интеграция в НАТО на най-високо равнище, който ще бъде ръководен от премиера Зоран Заев, работен комитет за интеграция и секретариат за оперативен логистичен план. Координаторът за НАТО съобщи, че разходите на Република Македония за членството в НАТО ще бъдат на равнище 0,1 или 0,2 процента от брутния вътрешен продукт, или около 500 000 евро годишно.", "date": "2018.08.29", "title": "Македония очаква да стане членка на НАТО през първата четвърт на 2020 г."}
{"url": "https://www.24chasa.bg/novini/article/7030934", "text": "Окръжната прокуратура в Кюстендил изпълнява три европейски заповеди за арест, постъпили от съдебните власти в Гърция, Чехия и Република Македония, съобщиха от прокуратурата. Първата е издадена от апелативен прокурор в Атина спрямо български гражданин с двойно гражданство, срещу когото се води наказателно производство за участие в престъпна група, за измама и фалшифициране на документи. По наказателния кодекс на Гърция за тези престъпления се предвижда затвор до десет години. С решение на Окръжния съд в Кюстендил мъжът е предаден на гръцките власти. Допуснато е било и изпълнение на европейска заповед за арест, издадена от съд в Прага спрямо македонски гражданин, задържан на ГКПП \"Гюешево\" на излизане от България. Той е осъден за намаляване на данъчни приходи и нарушаване на правата спрямо защитена марка на шест години и шест месеца затвор. Постановено е предаването му на властите в Чехия. В прокуратурата в Кюстендил са постъпили материали и за албански гражданин, издирван за влязла в сила присъда от 15 години затвор на съд в Тетово - за въоръжен грабеж. Задържането е било поискано чрез Интерпол-Скопие. Той е с мярка за неотклонение \"задържане под стража\", до производството по екстрадицията.", "date": "2018.08.29", "title": "Прокуратурата в Кюстендил изпълнява три европейски заповеди за арест"}
{"url": "https://www.24chasa.bg/novini/article/7030928", "text": "Турската лира днес продължи да поевтинява, след като вчера рейтинговата агенция \"Мудис\" понижи оценката си за кредитоспособността на 20 финансови институции в страната и въпреки опитите на турското правителство да успокои пазарите, предаде Франс прес, цитирана от БТА. Към 14:30 часа по Гринуич турската лира бе изгубила близо 2 процента от стойността си спрямо долара и се разменяше при курс от 6,42 лири за един долар. Турската национална валута достигна най-ниското си равнище от 15 август. Тогава тя силно понижи курса си след новината за американските санкции и последвалите контрамерки, обявени от Анкара, разменяйки се за кратко при курс от над 7 лири за долар преди леко да се възстанови. Вчера вечерта \"Мудис\" понижи оценката си на 18 банки и на две финансови институции в Турция. Перспективата на 14 банки бе понижена с една степен, а на други четири - с две. Има нарастващ риск от сценарий за ограничени възможности за финансиране, при който спадът в доверието на инвеститорите затруднява достъпа до пазарите за финансиране, посочи \"Мудис\" в доклада си, който бе разпространен късно вчера, припомня АФП. Според рейтинговата агенция турските банки са отслабени от зависимостта си от финансиране в чуждестранни валути. Близо 77 милиарда долара (66 милиарда евро) облигации във валута и синдицирани заеми трябва да бъдат рефинансиране през идните 12 месеца, се допълва в доклада на \"Мудис\".", "date": "2018.08.29", "title": "\"Мудис\" понижи рейтинга на редица банки в Турция, лирата силно поевтиня"}
{"url": "https://www.24chasa.bg/novini/article/7030942", "text": "Испания няма да толерира опити за влизане в страната посредством насилие, предаде Ройтерс, цитирайки изявление от днес на правителството. То бе направено в отговор на отправените към кабинета критики по повод връщането в Мароко на 116 незаконни мигранти, опитали с насилие да преминат през граничната ограда на един от испанските анклави в Северна Африка, предаде БТА.  Правозащитни организации сигнализираха, че връщането на мигрантите е станало прекалено бързо и без да им бъде предоставен достъп до правна помощ, за да се установи дали сред тях няма кандидати за предоставяне на убежище. Някои от опиталите се да преминат през граничната ограда край анклава Сеута мигранти използвали разяждащо вещество срещу полицаите, които получили изгаряния от него, отбелязва Ройтерс. \"Испания и Мароко искаха този път да изпратят ясно послание до престъпните организации, които извършват трафик на хора. Няма да позволим миграция на насилието, която напада страната ни и силите ни за сигурност\", заяви на заседание на парламентарна комисия испанският вътрешен министър Фернандо Гранде-Марласка Гомес. Африкански мигранти от години правят опити да влязат в Европа през граничните огради с бодлива тел, които разделя двата испански анклава в Северна Африка, Сеута и Мелиля, от Мароко, припомня Ройтерс. Агенцията отбелязва, че южното крайбрежие на Испания се е превърнало в главна \"входна врата\" за мигрантите в Европа, изпреварвайки Италия и Гърция, особено откакто новото италианско популистко правителство спря да приема спасителни кораби. Само днес испанската брегова охрана спаси 196 човека от осем лодки в тесния Гибралтарски проток между страната и Мароко.", "date": "2018.08.29", "title": "Испания защити решението си да върне незаконни мигранти в Африка"}
{"url": "https://www.24chasa.bg/novini/article/7030945", "text": "Здравка, дъщерята на Григор Григоров, шофьора на автобуса ковчег край Своге, е единственият човек, на когото водачът звъни минути след трагедията, съобщава  “Tой ми каза: Здравче, случи се най-лошото. Много тежка катастрофа, полицаите казват, че има жертви, карат ме към ИСУЛ”, спомня си през сълзи дъщерята. Здравка вижда баща си пред болницата. И не може да познае най-близкия си човек. „Не беше добре психически. Гледаше в една точка. Той каза, за мен животът беше до тук. Свърши! Просто съжалявам. Но той ми е баща, не може той да отнеме цялата вина”, допълва Здравка. Близките на Григоров разказват, че баща им возил групата повече от 8 години и всяко едно пътуване е запечатано със снимки. Според тях те са били като семейство, а той е знаел проблемите и болестите им. „В момента се набляга на татко. Не, че някой не си е свършил работата или някой е прибрал пари, за да има сега толкова много жертви. Всички са жертви на една немарливост”, посочва Здравка. Надеждата на семейството сега е Григоров, който е единствен обвинен за трагедията, да не остане и единственият наказан. Често и жената до Григоров пътувала на екскурзии с него и знае как той подготвял автобуса за всяко пътуване. Липсата на втори преглед обясняват като недоглеждане, а не като умишлен акт.", "date": "2018.08.29", "title": "Дъщерята на шофьора на автобуса ковчег: Каза, че за него животът е дотук"}
{"url": "https://www.24chasa.bg/novini/article/7030829", "text": "Иранският външен министър Мохамад Джавад Зариф е пристигал днес на изненадващо посещение в Анкара, където се очаква да се срещне с турския президент Реджеп Тайип Ердоган, предаде АФП, като се позовава на източник от турското президентство. Според източника Зариф се очаква да се срещне с Ердоган в късния следобед. Визитата се осъществява в момент, когато нараства напрежението в Сирия, където режимът, подкрепян от Техеран и Москва, иска да предприеме офанзива срещу Идлиб /Северозападна Сирия/ - последната голяма крепост на бунтовниците, подкрепяни от Анкара, предаде БТА. ", "date": "2018.08.29", "title": "Изненадваща визата в Анкара на иранския външен министър, който ще има среща с Ердоган"}
{"url": "https://www.24chasa.bg/novini/article/7030831", "text": "За нарушение на гръцкото въздушно пространство от четири турски бойни самолета днес следобяд съобщава атинското издание \"Елефтерос типос\", цитирано от БТА. Два изтребителя F-4 и два F-16 са навлезли в гръцкото въздушно пространство в района за полетна информация на Атина и са извършили последователни прелитания над островите Антропофаги. Първото прелитане е било в 15:04 часа. Новите нарушения стават в момент, когато военното напрежение между Атина и Анкара изглежда, че намалява, както и нарушенията на гръцкото въздушно пространство от турски военни самолети.", "date": "2018.08.29", "title": "Турски бойни самолети пак нарушиха гръцкото въздушно пространство"}
{"url": "https://www.24chasa.bg/novini/article/7030854", "text": "Движението по пътя Русе-Бяла - в района на Мойсев баир, е затруднено заради пожар в тежкотоварен камион. Това съобщи регионалният говорител на МВР в крайдунавския град Даниела Малчева. Сигнал за инцидента е подаден в 17.25 часа. Огънят обхванал ремаркето на камиона, което било натоварено с велпапе. На място били изпратени екипи на противопожарната служба и на полицията. Огнеборците са загасили пожара. При инцидента шофьорът е получил леки изгаряния по ръцете. Той е прегледан от екип на Спешна помощ. Движението в района се регулира. Превозните средства се пропускат поетапно. Предстои камионът да бъде изтеглен, за да не пречи на движението.", "date": "2018.08.29", "title": "Движението в участък от пътя Русе-Бяла е затруднено заради пожар в камион"}
{"url": "https://www.24chasa.bg/novini/article/7030858", "text": "51 проектни предложения за над 38 млн.лв. са подадени в Министерството на регионалното развитие и благоустройството в рамките на процедурата „Енергийна ефективност в периферните райони - 2“, която се финансиране по Оперативна програма „Региони в растеж“ 2014-2020 г., съобщиха от пресцентъра на министерството. Крайният срок за подаване на проектни предложения изтече в 19.00 часа на 27 август. По процедурата „Енергийна ефективност в периферните райони - 2“ по приоритетна ос 2 „Подкрепа за енергийна ефективност в опорни центрове в периферните райони” на Оперативна програма „Региони в растеж” 2014-2020 г. кандидатстват само 28-те общини бенефициенти от 4-то ниво на националната полицентрична система. Общият размер на финансовите средства по процедурата, която е на 100% безвъзмездна финансова помощ, възлиза на 38,17 млн.лв. Основна цел е да се повиши енергийната ефективност на публичната инфраструктура и на жилищния сектор в общините бенефициенти. Дейностите целят постигане най-малко клас на енергопотребление „С“ в жилищния сектор, в сгради от културната, образователната и социалната инфраструктура и в сгради на държавната и общинската администрация, както и намаляване на крайното енергийно потребление и разходите за енергия, включително намаляване на емисиите на парникови газове. Постигането на по-високо ниво на енергийна ефективност на сградите ще осигури и по-добро качество на въздуха, условията на живот и работна среда в съответствие със съвременните изисквания и критерии за устойчиво развитие. С подобряването на експлоатационните характеристики на сградите се очаква да се удължи не само техния жизнен цикъл, но и да се запазят традиционните функции на малките градове да бъдат т.нар. опорни центрове в предлагането на административни услуги за местното население. Допълнителният ефект от инвестициите по ОПРР 2014-2020, който се търси в в малките населени места, е свързан не само с подобряване на условията за предоставяне на административни услуги, но и с намаляване на темпа на миграция към по-големите градове и задържане на икономически активното население в целевите територии. Предстои сформирането на оценителна комисия, която в рамките на 3 месеца следва да разгледа подадените в срок проектни предложения и да предложи одобрените проекти за финансиране. Изпълнението на процедурата се извършва чрез подбор на проектни предложения. От началото на програмен период 2014-2020, Управляващият орган на Оперативна програма „Региони в растеж“ 2014-2020 г., в МРРБ е обявил общо 16 процедури за предоставяне на безвъзмездна финансова помощ на обща стойност над 3 млрд.лв. Подадените проектни предложения по програмата са 604. Към момента са сключени 512 договора, на обща стойност от 2, 309 млрд. лв.", "date": "2018.08.29", "title": "Регионалното министерство отпуска над 38 млн. лв. за енергийна ефективност в 28 малки общини"}
{"url": "https://www.24chasa.bg/novini/article/7030859", "text": "Говорителят на Кремъл Дмитрий Песков заяви днес, че евентуалното излизане на Украйна от договора за приятелство с Русия би било \"неразумна стъпка\", предаде ТАСС, цитирана от БТА.  Отношенията между Русия и Украйна се намират в изключително дълбока криза и към настоящия момент няма признаци за тяхното подобряване, призна Песков. В същото време той отбеляза, че \"дори и в условията на тази дълбока криза обаче би било неразумно да се предприемат стъпки, които да навредят допълнително на интересите на народите на двете страни\". Вчера украинският президент Петро Порошенко обяви, че е възложил на министерството на външните работи в най-скоро време да изготви пакет от документи, с който да се стартира процесът по прекратяване на Договора за приятелство, сътрудничество и партньорство с Русия от 1997 г., припомня ТАСС.", "date": "2018.08.29", "title": "Кремъл: Излизането на Украйна от договора за приятелство с Русия би било \"неразумна стъпка\""}
{"url": "https://www.24chasa.bg/novini/article/7030865", "text": "Шофьорът на катастрофиралия край Своге автобус Григор Григоров ще бъде под домашен арест, реши Софийският окръжен съд. Това беше искането и на прокуратурата. Според съдия Пламен Петков има доказателства, които уличават Григоров като виновен за катастрофата. Едни от тях са показания на свидетели, които видели как той не успял да вземе десен завой на пътя Своге-София и минал през мантинелата, падайки в Искърското дефиле. Друго от причините той да е под домашен арест е здравословното му състояние. След катастрофата на 25 август т.г. той бе приет в ИСУЛ, а неврохирург му препоръчал 1-2 седмици да си остане вкъщи. Съдът прие, че на свобода Григоров може да се укрие.                                                                                                                                                                                                                                                                                                                                                                                                                                                                                                                                                                                                                                              ", "date": "2018.08.29", "title": "Шофьорът на автобуса ковчег Григор Григоров пуснат под домашен арест"}
{"url": "https://www.24chasa.bg/novini/article/7030871", "text": "На неофициалната среща на министрите на отбраната от Европейския съюз Италия ще защити идеята за ротация на европейските пристанища за прием на спасени мигранти в рамките на средиземноморската мисия \"София\", предаде Франс прес, като се позова на източник от италианското отбранително ведомство. \"Предложението е за ротация на пристанищата за дебаркиране, така че Италия да не се нагърбва сама с решаването на проблема, а в него да участват и други страни членки. Още повече, че \"София\" е мисия на ЕС\", посочи цитираният източник.  Италианският министър на отбраната Елизабета Трента пристига днес в австрийската столица Виена за неформална среща с колегите си от Евросъюза утре, предаде БТА.  Понастоящем европейската военноморска операция \"София\", която сега е под италианско командване, предвижда всички мигранти, спасени в Средиземно море в рамките на мисията, да бъдат транспортирани до италианско пристанище. Според в. \"Стампа\" италианската идея е да се извършва ротация между пристанищата \"на страните от ЕС, които имат излаз на Средиземно море - Франция, Испания, Малта и Гърция - като първите две страни са призовани да съдействат повече от останалите\".", "date": "2018.08.29", "title": "Рим иска ротация на пристанищата за прием на мигранти в ЕС в рамките на мисия \"София\""}
{"url": "https://www.24chasa.bg/novini/article/7030885", "text": "Британската министър-председателка Тереза Мей се срещна днес с нигерийския президент Мухамаду Бухари при първото си посещение в страната с най-голяма икономика в Африка, предаде ДПА, цитирана от БТА.  Африканската обиколка на британския премиер цели укрепване на търговските партньорства преди излизането на Великобритания от Европейския съюз догодина, което притеснява британския бизнес, отбелязва агенцията. Видеозапис показа пристигането на Мей в нигерийското президентство в Абуджа, където тя бе приветствана от Бухари, облечен в традиционна роба. Нигерийският президент и британският премиер подписаха две ключови споразумения в областта на сигурността и икономиката, предаде Франс прес. Двамата не направиха изявления след края на срещата. Утре Мей се отправя към Кения - последна спирка от обиколката й в Африка. Там тя ще се срещне с президента Ухуру Кениата и ще посети британски военни, които обучават войници, изпращани да се бият с ислямистката групировка Аш Шабаб в съседна Сомалия.", "date": "2018.08.29", "title": "Тереза Мей се срещна с президента на Нигерия - най-голямата икономика в Африка"}
{"url": "https://www.24chasa.bg/novini/article/7030887", "text": "Върховният комисар на ООН за правата на човека Зейд Раад Ал Хусейн определи като шокиращи демонстрациите на крайната десница срещу чужденците в Германия, редица участници в които отправиха хитлеристкия поздрав, предаде Франс прес, цитирана от БТА. \"Мисля, че е от фундаментално значение политическите ръководители в цяла Европа да осъдят това\", заяви Зейд на пресконференция в Женева. През уикенда германец бе убит при спречкване в град Кемниц, в източната провинция Саксония. Полицията арестува двама заподозрени, сириец и иракчанин, но в неделя това убийство отново разпали напреженията около миграцията. Тогава малобройните полицаи бяха замеряни с камъни и бутилки от неонацисти и футболни ултраси. В понеделник вечерта се състояха две демонстрации - една на крайната десница и контрадемонстрация на крайната левица. Зейд заяви, че убиецът на германеца трябва да бъде наказан, но подчерта, че \"случилото се през последните дни в Саксония бе наистина шокиращо\" \"Понякога човек може да се обезсърчи, защото непрекъснатият възход на тези крайнодесни партии, при видимо пълна амнезия и липса на дългосрочна ориентираност, продължава въпреки това, което виждаме\", добави той. \"Не може просто да потулим в паметта си травмите на миналото, защото е ужасяващо да се види как същите средства се използват отново\", отбеляза Зейд. \"Това, което ми се струва тревожно за много европейски страни, е, че същото престъпление, извършено от човек, който не е мигрант, няма да бъде толкова отразено, колкото ако е извършено от мигрант. В медиите проникват предразсъдъци, които в известен смисъл са свързани с крайната десница. Особено тревожно е да се види това в Европа заради огромните травми, които самата Европа е преживяла през 20-и век\", заяви върховният комисар на ООН за правата на човека.", "date": "2018.08.29", "title": "Върховният комисар на ООН за правата на човека: Случващото се в Кемниц е шок"}
{"url": "https://www.24chasa.bg/novini/article/7030904", "text": "Бившите служители на югославските и хърватските тайни служби Йосип Перкович и Здравко Мустач, които бяха осъдени в Германия на доживотен затвор за убийството на хърватския дисидент Стиепан Джурекович през 1983 г., ще бъдат прехвърлени в хърватски затвор, потвърди за телевизия Ен1 техният адвокат Анто Нобило, предаде БТА. Адвокатът не уточни датата на прехвърлянето, но отбеляза, че то трябва де се осъществи \"в разумен срок\". Нобило каза, че Перкович и Мустач са пожелали да изтърпят наказанието си в Хърватия, на което имат право. След прехвърлянето в Хърватия доживотните им присъди ще бъдат сменени с 15 години затвор, тъй като в хърватското правосъдие няма доживотна присъда.  Съдът в Мюнхен осъди Перкович и Мустач на 3 август 2016 г. Двамата бяха намерени за виновни, че като ръководители на хърватския отдел на югославските тайни служби са организирали политическото убийство на хърватския емигрант Джурекович в Мюнхен през 1983 г. През май тази година германският Върховен съд потвърди присъдите им. Германският съд поиска предаването на Перкович и Мустач още през 2009 г., но тогавашното хърватско правителство малко преди присъединяването на Хърватия към ЕС (през 2013 г.) прие специален закон, наречен \"лекс Перкович\", който да ги защити от екстрадиция. След оказан натиск от ЕС Перкович все пак бе екстрадиран в Германия през 2014 г. Делото Перкович стана повод за влошаване на отношенията между Хърватия и Германия и заради отказа за екстрадиция на обвиняемия, германският канцлер Ангела Меркел не присъства на тържеството по случай приемането на Хърватия в ЕС.", "date": "2018.08.29", "title": "Двама хървати, осъдени в Германия за убийство, ще бъдат прехвърлени в хърватски затвор"}
{"url": "https://www.24chasa.bg/novini/article/7030950", "text": "Около 780 отделни огнища на африканска чума по свинете са регистрирани в Румъния, като най-засегната е югоизточната част на страната, информира Асошиейтед прес, цитирана от БТА.  Директорът на Националната санитарно-ветеринарна служба Джеронимо Брънеску съобщи, че от появата на болестта до момента са били умъртвени над 123 000 болни прасета. Властите са изплатили обезщетения на свиневъди на стойност 222 000 леи (55 800 долара). Брънеску допълни, че има подадени още около 700 молби за компенсации. Румънският президент Клаус Йоханис поиска от правителството, ръководено от премиера Виорика Дънчила, да вземе спешни мерки за спиране на разпространението на болестта и критикува кабинета, че досега се е оказал неспособен да се справи със ситуацията, предаде Медиафакс. Работен документ на Европейската комисия, съставен на базата на данни от румънските власти, сочи, че африканската чума по свинете може да се разрасне тревожно в следващия период, засягайки над половината от територията на Румъния, съобщи информационният сайт Зиаре.", "date": "2018.08.29", "title": "В Румъния до момента са умъртвени над 123 000 прасета, болни от африканска чума"}
{"url": "https://www.24chasa.bg/novini/article/7030956", "text": "Косовският президент Хашим Тачи заяви днес, че гражданите трябва да кажат на референдум мнението си за бъдещето споразумение за нормализиране на отношенията със Сърбия, съобщи косовският портал Коссев, цитиран от БТА. \"Гражданите трябва да изберат дали са за мирно споразумение със Сърбия, което дава на Косово ЕС, НАТО и ООН, или искат да живеят изолирани и във вражда със съседните страни\", написа Тачи в отворено писмо до гражданите, публикувано на страницата му във Фейсбук. Президентът критикува опозицията и част от гражданското общество, \"които нямат представа как сме получили свободата и независимостта си\", за тяхната \"безскрупулна пропаганда\", като ги обвини, че вредят на Косово, като отхвърлят мирно споразумение с Белград. Тачи подчерта, че главната цел на евентуалното споразумение със Сърбия е признаването на Косово от страна на Сърбия и членството му в Европейския съюз, НАТО и ООН. Косовската опозиция внесе искане за извънредно заседание на парламента на 4 септември, на което да се спре инициативата на Хашим Тачи за корекция на границата със Сърбия. Две партии от управляващата коалиция, Алианс за бъдещето на Косово и Инициатива за Косово, потвърдиха участието си в заседанието. Очаква се в парламента да бъде гласувана резолюция, с която да се забрани на президента да преговаря със Сърбия за промяна на териториите. Три дни по-късно, на 7 септември, президентът на Косово Хашим Тачи и неговият сръбски колега Александър Вучич ще се срещнат в Брюксел за пореден кръг от диалога за нормализиране на отношенията между Белград и Прищина, който се води с посредничеството на Европейския съюз.", "date": "2018.08.29", "title": "Косовският президент иска \nреферендум за споразумението с Белград"}
{"url": "https://www.24chasa.bg/novini/article/7030748", "text": "Командването на турските военноморски сили е внесло в министерството на външните работи предложение за изграждане на военноморска база в Севернокипърската турска република (СКТР, призната само от Анкара - бел.ред.), съобщи проправителственият в.\"Йени шафак\", цитиран от БТА. В материал под заглавие \"Спешна морска база на острова\", вестникът отбелязва, че както от гледна точка на енергетика, така от гледна точка на военна сигурност, Източното Средиземноморие се е превърнало в един от най-критичните райони в света. След като в Средиземно море, което в бъдеще ще стане арена на сериозни енергийни спорове, всички страни засилват военното си присъствие под предлог на войната в Сирия, а кипърското гръцко ръководство в южната част на острова едностранно разработва енергийните залежи в Средиземно море, Турция също прави своите планове срещу инициативи, които ще ограничат суверенните й права, отбелязва изданието. В предложението на командването на военноморските сили се посочва, че Турция трябва да изгради военноморска база на подходящо място в СКТР. Вестникът посочва, че за първи път подобно предложение е било поставено на дневен ред пред 2009 г., но сега изграждането на подобна база е станало неизбежно. Западните сили са увеличили военното си присъствие в Източното Средиземноморие, посочва вестникът и отбелязва, че Русия, Америка, Великобритания, Франция, Италия, Германия, Белгия, Испания, Канада, Португалия, Гърция, Дания са изпратили военни кораби в района. От друга страна кипърското гръцко ръководство и Гърция предприемат различни инициативи, за да наложат като свършен факт господство върху зоните с енергийни залежи в Средиземно море, допълва вестникът. Република Кипър, която е член на ЕС, подписа през последните години договори за проучвания за въглеводороди с големи компании като италианската компания ЕНИ, френската - Тотал и американската - ЕксънМобил. Турция обаче се обявява против \"едностранните\" проучвания, тъй като според нея те нарушават правата на кипърските турци върху природните богатства на разделения по етническа линия остров. Изграждането на евентуална военноморска база в СКТР ще гарантира запазване на суверенните права на СКТР и ще съдейства за запазване на правата и интересите на СКТР и Турция в Източното Средиземноморие, за взимането на мерки, които ще предотвратят окупиране на морските зони с енергийни залежи, и ще допринесе за подсилване на позициите на СКТР и Турция с оглед на подновяване на преговорите за решаване на кипърския въпрос, отбелязва в.\"Йени шафак\". Предлага се военноморската база, която Турция ще изгради евентуално в СКТР, да бъде суверенна база, подобно на британската военноморска база на острова.", "date": "2018.08.29", "title": "Турски военни предлагат създаване на военноморска база в Северен Кипър"}
{"url": "https://www.24chasa.bg/novini/article/7030733", "text": "Успешна е операцията на  , съобщиха от университетската болница за спешна медицина \"Пирогов\". Предизвикателство е била голямата кръвозагуба. При операцията хирурзите са стабилизирали детето, но то остава под активно наблюдение и лечение в реанимация. Инцидентът е станал в школата по баскетбол на Университета по архитектура, строителство и геодезия. “След тренировка момче и момиче са се подгонили. Момчето искало да затвори входна врата, но вместо да натисне дръжката, попаднало на стъклената част, стъклата са се счупили и детето си порязало ръката”, разказа за “24 часа” ректорът на УАСГ проф. Иван Марков. Линейка откарала момчето в “Пирогов”. Екип на висшето училище отишъл в болницата, за да проследи състоянието на пострадалото момче. Мога да го окачествя като детско сбиване, но категорично инцидентът е неприятен. Желаем на детето бързо оздравяване”, каза още проф. Марков.", "date": "2018.08.29", "title": "Успешна е операцията на 13-годишния, нарязал се на стъклена врата, загубил е много кръв"}
{"url": "https://www.24chasa.bg/novini/article/7030772", "text": "Руският опозиционер Алексей Навални заяви, че президентът Владимир Путин \"е в паника и се опитва да подслади горчивия хап\", след като държавният глава обяви смекчаване на пенсионната реформа, предаде Франс прес, цитирана от БТА.  В телевизионно обръщение Путин представи днес предложения за ограничаване на крайно непопулярните промени, чието огласяване предизвика протести и спад на неговата популярност. Навални, осъден на 30 дни административен арест за поредно организиране на неразрешена публична проява, призова руснаците да се съберат на протест срещу законопроекта на 9 септември, когато в Русия ще бъдат произведени регионални и общински избори. Допитвания до общественото мнение показват, че близо 90 процента от руснаците са против първоначалните предложения за реформа. Политическите опоненти на Путин, в това число Навални, се опитват да канализират обществения гняв, организирайки протести, отбелязва Ройтерс. Правителственият план за повишаване на пенсионната възраст както за жените, така и за мъжете, беше оповестен през юни, когато вниманието на страната беше насочено главно към Световното първенство по футбол. Проектът предизвика повсеместно недоволство, посочва Асошиейтед прес. Макар че предложените промени поставят Русия редом до много други страни, голям брой руски семейства, особено в селските райони и малките градове, се безпокоят, че доходите на домакинството им ще намалеят сериозно във времена, когато за младите хора е трудно да си намерят стабилна работа. Предложенията се отразиха тежко на одобрението за президента, което спадна под 70 процента - най-ниското си равнище след анексията на Крим през 2014 г. Доходите на руските пенсионери при управлението на Путин стабилно се увеличават и тази част от населението е един от основните му поддръжници, отбелязва АП. Агенцията припомня, че средната продължителност на живота в Русия е 78 години при жените и 67 години при мъжете. През последните години руската икономика преживява трудности заради санкциите, наложени от Запада след анексирането на Крим, и заради ниските цени на петрола. Русия е изправена и пред задаваща се демографска криза в резултат на изключително ниската раждаемост след разпадането на Съветския съюз. Путин е известен с ежегодната си телевизионна \"Пряка линия\", когато отговаря на граждани в ефир. Той обаче рядко прави телевизионни обръщения към нацията и сегашната му поява показва колко спорни са планираните реформи. Руският президент от години избягва обсъждането на силно непопулярната идея за повишаване на пенсионната възраст, за която съветниците му се застъпват. Председателят на Сметната палата Алексей Кудрин, един от първите поддръжници на пенсионната реформа, приветства предложенията на Путин, докато комунистическата партия, противник на реформата, заяви, че огласените от президента отстъпки не са достатъчни.", "date": "2018.08.29", "title": "Навални за пенсионната реформа: Путин е в паника, опитва да подслади горчивия хап"}
{"url": "https://www.24chasa.bg/novini/article/7030777", "text": "Двама гърци са били задържани тази сутрин в Солун за незаконен трафик на 16 чуждестранни граждани, съобщава агенция АНА-МПА, цитирана от БТА.  Според информацията, оповестена от полицията, задържаните са мъже на 35 и на 38 години, за които се смята, че принадлежат към престъпна група за трафик на мигранти. Задържаните лица са се придвижвали по стария път между Солун и Верия с две превозни средства, първото от които е имало за цел да провери за евентуални полицейски проверки. При проверката във второто превозно средство, което е било камион, са открити 16 чужди граждани, повечето от които произхождат от Пакистан. Според техните показания те са влезли нелегално през гръцко-турската граница, като са заплатили по 1900 евро всеки на неизвестно лице, за да достигнат до Солун. Задържаните са предадени на прокуратурата.", "date": "2018.08.29", "title": "Арестуваха двама гърци в Солун за трафик на 16 мигранти"}
{"url": "https://www.24chasa.bg/novini/article/7030599", "text": "Френският президент Еманюел Макрон се фокусира днес върху търговските и културните връзки между Франция и Дания, предаде ДПА. В последния ден от държавната си визита в кралството Макрон участва в бизнес форум заедно с датския премиер Ларс Льоке Расмусен и престолонаследника Фредерик. Конфедерацията на датската промишленост, домакин на форума, отбеляза, че има потенциал за засилване на бизнеса с Франция, която в момента е осми по обем пазар за датски износ, предаде БТА. Датската пивоварна компания \"Карлсберг\" обяви планове да инвестира до 116 милиона долара в \"Кронанбур\" във френския град Оберне. Това ще е най-голямата инвестиция на \"Карлсберг\" в Европа. Френската първа дама Брижит Макрон, която по професия е учителка, посети днес гимназия с престолонаследничката Мери. Двете след това присъстваха заедно със съпрузите си на културна церемония в музей в Копенхаген. Макрон заминава по-късно днес за Финландия. Това ще е първото официално посещение на френски президент в тази страна от 19 години.", "date": "2018.08.29", "title": "Макрон се фокусира върху търговските връзки с Дания в последния ден от визитата си"}
{"url": "https://www.24chasa.bg/novini/article/7030597", "text": "Джон Маккейн, \"самотен боец\" сред сенаторите републиканци, почина, без да остави очевиден приемник, който да подкрепи депутатите - негови съпартийци, в противопоставянето срещу Доналд Тръмп. През своите над 30 години в Сената бившият боен пилот без колебание прекрачваше линията, разделяща позициите на републиканците и демократите по ключови теми като имиграцията и здравеопазването. \"Зле информиран\", \"импулсивен\", Джон Маккейн си позволяваше и да критикува с категоричен тон действията на американския президент. Колкото до търговията, отношенията с руския президент Владимир Путин или характера на самия Тръмп, той не бе единственият републиканец в Сената, заставал срещу държавния глава. Мнозина от тези бунтовници обаче решиха да не се кандидатират на парламентарните избори през ноември и през януари ще напуснат горната камара. Например Джеф Флейк, сенатор от Аризона също като Джон Маккейн, и Боб Коркър, стигнали в обвиненията дотам, че през 2017 г. нарекоха Тръмп \"заплаха\" за демокрацията. \"За републиканец като мен може би няма място\" в партията, каквато е днес, подхвърли Джеф Флейк, съобщавайки, че няма отново да се включи в надпреварата на 6 ноември, когато ще се гласува за една трета от местата в Сената и за цялата Камара на представителите. В понеделник вечерта той отново наблегна в заседателната зала върху заслугите на Маккейн: \"В негова памет трябва по-често да постъпваме като него - или поне да се опитваме\". Приемственост засега не се очертава Връщайки се в Сената за пръв път след смъртта му, републиканците не бързаха да вдигнат факела на нонконформизма. Всички погледи веднага се насочиха към Сюзън Колинс, сенаторка от Републиканската партия, гласувала наред с Джон Маккейн против частичната отмяна на системата за здравни грижи \"Обамакеър\", поискана от Доналд Тръмп. \"Смъртта на Джон може би ще подтикне хората да работят сплотено\", изрази надежда тя в понеделник. Но все още не изглеждаше готова да заеме неговото място: \"Не бих посмяла и понечила дори да се сравнявам с Джон Маккейн. Той бе изключително силен и издръжлив\". Просълзен, сенаторът Линдзи Греъм, близък приятел на Джон Маккейн, но и приближен на Доналд Тръмп, почете паметта на онзи, който го бе научил да протяга ръка на демократите. \"От него научих, че принципите не са несъвместими с компромиса\", заяви той във вторник в заседателната зала, застанал до банката на Джон Маккейн, покрита с черен плат и бели рози. После и той отхвърли ролята на приемник: \"Не искайте от мен да заместя този мъж\". Тачен най-вече от демократите? След като Джон Маккейн почина в събота на 81 години от рак в мозъка, изглежда се потвърждава мнението, че Голямата стара партия се превръща в \"партия на Тръмп\". Защото бившият магнат на недвижимите имоти остава твърде популярен сред редовите партийци. Явно малцина биха рискували да си навлекат гнева му в навечерието на парламентарните избори. Съответно мястото на Маккейн изглежда ще бъде заето от политик с по-консервативна нагласа. Трябва да го назначи аризонският губернатор Дъг Дюси, който също предстои да се бори за поста си през ноември и го очаква труден избор. \"В края на живота си Маккейн стана фигура, причинила дълбоко разцепление сред републиканците и може би по-силно адмирирана на национално равнище от демократите заради критиките му срещу президента и критиките на президента срещу него\", коментира във вторник на пресконференция Кайл Кондик, експерт по американска политика в университета на Вирджиния. Губернаторът е изправен пред деликатен проблем и според някои медии би могъл да номинира съпругата на сенатора Синди Маккейн. Тя обаче е \"вероятно с по-леви възгледи от своя съпруг\", забелязва Кайл Кондик. И напротив, ако Дюси заложи на прекалено десен сенатор, той може би трудно ще запази креслото си на следващите избори през 2020 г. Лидерът на демократите в горната камара Чък Шумър събира от вторник заедно с Джеф Флейк подписи на сенатори, подкрепящи идеята една от сградите на Сената да носи занапред името на покойния. Джон Маккейн ще бъде погребан в неделя след голяма церемония предния ден. /БТА/", "date": "2018.08.29", "title": "Републиканците - противници на Тръмп, \nоредяват след смъртта на Маккейн"}
{"url": "https://www.24chasa.bg/novini/article/7030617", "text": "Преговорите за членство в Европейския съюз в бъдеще ще траят по-дълго от преди, заяви еврокомисарят по разширяването Йоханес Хан в интервю за австрийския в. \"Тиролер тагесцайтунг\", цитирано от агенция МИА. \"Качеството преди бързината\", каза Хан, като добави, че членството на Унгария и на Румъния е \"показало много неща\", предава БТА. Еврокомисарят посочи, че ЕС е извлякъл поука от досегашния процес на присъединяване на нови членки и смята, че в Западните Балкани върховенството на закона и борбата с корупцията трябва да придобият много по-високо \"ниво на необратимост\".", "date": "2018.08.29", "title": "Йоханес Хан: Преговорите за членство в ЕС вече ще продължават по-дълго"}
{"url": "https://www.24chasa.bg/novini/article/7030618", "text": "Скъсване на язовирна стена в Мианма днес принуди хиляди хора да бягат от наводнените си къщи и прекъсна основния път в страната, предаде Франс прес. \"Нямаме точни данни за броя на засегнатите от бедствието, но водата е заляла села с общо над 50 000 жители\", каза за АФП висш служител в министерството на социалните въпроси. Пострадали са общо 12 000 домакинства в около 100 села в района Баго, на 70 км североизточно от град Янгон. За момента няма данни за загинали или ранени. Командващият армията генерал Мин Аун Хлайн посети мястото, където мост се е срутил върху пътя между двата най-големи града в страната - Янгон и Мандалей. Кореспондент на АФП е видял военни колони, превозващи спасителни лодки. Създадени са лагери за хората, напуснали домовете си. Някои от евакуиралите се са предпочели да потърсят убежище в манастирите. Днешната драма се разиграва няколко седмици след големите наводнения от мусонните дъждове в Мианма, принудили 150 000 души да напуснат домовете си.", "date": "2018.08.29", "title": "Скъсана язовирна стена в Мианма принуди над 50 000 души да напуснат домовете си (Снимки)"}
{"url": "https://www.24chasa.bg/novini/article/7030639", "text": "Дисциплинарна проверка срещу служител на Районното управление на полицията във Велико Търново разпореди Областната дирекция след клип на бруталност в социалните мрежи. Видеото показва как униформен псува и обижда грозно младежи, събрани на купон. Клипчето има хиляди споделяния и стотици коментари. Преди около две седмици полицейски екип пристига в апартамент във Велико Търново по сигнал за нарушаване на нощната тишина, подаден от съседи. Видеоклипът, заснет с телефон в жилището, показва как единият от униформените е особено агресивен - крещи, рита, псува и сипе нецензурни изрази срещу непълнолетните. От гневния пост на качилия материала в социалните мрежи Марио Дулев става ясно, че момчетата - нарушители са 16-17-годишни юноши на футболните отбори \"Етър\" и \"Локомотив\" Дряново. Разпоредена е проверка по случая срещу двамата полицаи, посетили сигнала на тел.112. По предварителна информация има данни, че само единият е нарушил служебната дисциплина и е превишил правата си. Това е Цветомир Цонев от Горна Оряховица, който е служител на РУ - Велико Търново от няколко години и с добри служебни атестации до момента. Резултат от вътрешното разследване се очаква до 1 месец, казаха от ОД МВР - Велико Търново.", "date": "2018.08.29", "title": "Полицай псува зверски и обижда младежи във Велико Търново (Видео)"}
{"url": "https://www.24chasa.bg/novini/article/7030628", "text": "59-годишният Григор Григоров бе конвоиран от 7 съдебни охранители в Софийския окръжен съд, където по искане на прокуратурата магистратите ще решат дали да го пуснат под домашен арест. В залата има и негови близки, дошли да го подкрепят. Мъжът е обвинен за причиняване на смърт по непредпазливост на 17 души, пътували в преобърналия се рейс край Своге на 25 август. Той видимо не изглежда добре, куца, а на главата има превръзка. Вчера бе изписан от болница ИСУЛ и преместен в килия на столичния булевард \"Г. М. Димитров\". . Наложена му е и забрана да напуска страната.", "date": "2018.08.29", "title": "Вижте шофьора на автобуса ковчег Григор Григоров в съда (Снимки)"}
{"url": "https://www.24chasa.bg/novini/article/7030630", "text": "Русия смята за дезинформация съобщенията за предполагаема среща през юни между високопоставени представители на спецслужбите на САЩ и Сирия. Това заяви днес руският заместник-министър на външните работи Михаил Богданов, цитиран от ТАСС. \"Ние нямаме такава информация. Мисля, че това са лъжливи новини, както обикновено\", каза пред журналисти Богданов, който е и специалният пратеник на Кремъл за Близкия изток и Африка, по повод медийна публикация, предаде БТА. По-рано ливанският вестник \"Ал Ахбар\" писа, че през юни представители на американските спецслужби са пристигнали на частно посещение в Дамаск и са имали консултации със сирийските власти.", "date": "2018.08.29", "title": "Руски зам.-министър: Москва не вярва, че е имало среща между спецслужбите на САЩ и Сирия"}
{"url": "https://www.24chasa.bg/novini/article/7030653", "text": "От 1 септември над 90 мюсюлмани, предимно от Родопите, започват щафетна гладна стачка в подкрепа на гладуващия вече 77 дни Николай Колев-Босия и на неговите искания за спиране на търговията с шофьорски книжки и за оставката на транспортния министър Ивайло Московски. Някои от поддръжниците на Босия, които наричали себе си \"гневните боси\", дори вече са започнали да гладуват. Те са убедени, че протестът им бързо ще се разрасне. Това съобщиха днес в родния град на Босия Стара Загора негови поддръжници, сред които единствената жена-премиер в българската история Ренета Инджова и бившият дипломат Радион Попов. Те призоваха властимащите да спасят живота на Босия, като изпълнят исканията му. В бъдещия протест щели да се включат и мюсюлмани от Казанлъшко, които не са забравили, че Босият е един от малкото останали живи дисиденти, които са ги защитавали по време на възродителния процес преди 1989 г., посочи Инджова. Тя самата също щяла да гладува, но с мярка, \"за да може да ръководи протеста\", по собствените й думи. Поддръжниците на гладуващия дисидент смятат, че парламентарната комисия, която се срещна с него преди 3 седмици, е фалшива и до момента няма резултат от нейната работа. Те очакват да му се обади и премиерът Бойко Борисов, както това вече направи президентът Румен Радев. Според старозагорецът Митко Трайков, собственик на фирма за обучение на шофьори, в момента всяка пета или шеста шофьорска книжка у нас е купена и на практика - фалшива. За това той бил подавал много сигнали до български и европейски институции, но без резултат.", "date": "2018.08.29", "title": "Мюсюлмани ще гладуват солидарно с Кольо Босия"}
{"url": "https://www.24chasa.bg/novini/article/7030660", "text": "Китай се опитва да намали дела на американския износ и внос. САЩ обаче си остават прекалено голям пазар, а и Китай все още е зависим от американските технологии. Изправен пред намаляващи поръчки от САЩ, китайският производител на хирургически ръкавици Жън Цзидин търси нови пазари на фона на призивите на китайското правителство за намаляване на зависимостта от САЩ. Никой обаче не може да поеме дела от 60% от продажбите, отишли при американски клиенти миналата година. \"Другите страни внасят много по-малко, отколкото САЩ\", каза Жън, съсобственик на фирмата за медицинско оборудване Hongyeshangqin в източния китайски град Цзъбо. От медицински продукти през чипове за смартфони до соя, Пекин отговаря на повишаването на митата от президента на САЩ Доналд Тръмп, като насърчава китайските компании да търгуват повече с други страни. Няма обаче кой знае колко алтернативи на САЩ като износен пазар и източник на технологии, включително за сектори като телекомуникационното оборудване, които китайските лидери горят от желание да развият. Пекин обяви понижаване на мита и други промени и отхвърли исканията на САЩ да ограничи планове като \"Произведено в Китай 2025\", който призовава за създаване от китайската държава на водещи компании в роботиката, биотехнологиите и други сфери. Американски ръководители твърдят, че тези проекти нарушават обещанията на Пекин да си отвори пазара и може да подкопаят лидерската роля на Съединените щати в промишлеността. Отговорът подчертава цената, която управляващата комунистическа партия е готова да плати в загубени продажби и работни места, за да се придържа към планове, които разпалват конфликта с Вашингтон, Европа и други търговски партньори. \"Китай възприема технологичната и индустриалната си политика като фундаментална за своя икономически растеж\", коментира в имейл Тянцзе Хъ от аналитичната компания Oxford Economics. \"Следователно е трудно да видим китайското ръководство да се ангажира със значителни промени.\" Тръмп повиши митата върху внос за 200 милиарда долара, включително върху ръкавиците, произвеждани от компанията на Жън. В отговор Пекин публикува аналогичен списък с американски стоки. Отражението върху Китай е \"слабо и може да бъде овладяно, поне за известно време\", заяви Винсънт Чан от Credit Suisse. Той каза, че при \"най-лошия\" сценарий, ако САЩ изпълнят всичките си заплахи за повишаване на мита, ще икономическият растеж на Китай ще се забави с 0,2% тази година и с 1,3% догодина. Китайските лидери се опитват да смекчат удара за националната икономика, като взимат на мушка американски стоки, които китайските вносители могат да купуват от други държави - соя от Бразилия, газ от Русия, коли от Германия и риба от Виетнам. Пекин обеща да използва приходите от по-високите мита, за да помогне на изпитващите затруднения китайски износители и нареди на банките да им отпускат по-щедро кредити. Най-силното сътресение досега бе причинено от отменянето от Китай на поръчки за соя - най-големия американски износ за Китай, достигнал миналата година 21 милиарда долара. Това удари фермерските щати, които гласуваха за Тръмп на изборите в САЩ през 2016 година. В резултат цените се повишиха и за китайските селскостопански производители, които използват соя за фураж и готварско олио. Това може да е манна небесна за Бразилия. Китай обаче вече е пазар номер едно за нея и потребява две трети от световното предлагане. Общият китайски внос миналата година е възлизал на 95 милиона тона - с 50% повече от целия бразилски износ. \"Китайците могат да си говорят каквото си искат за намирането на други източници на соя\", но 80% от нея идват от Съединените щати, Бразилия и Аржентина, заяви Майкъл Кордониър, президент на американската изследователска фирма Soybean & Corn Advisor. \"Ако искате да внасяте соя, тя общо взето трябва да е от една от тези три страни\", посочва той в имейл. Регулаторите освен това понижиха митата върху автомобилите на 1 юли, но ги повишиха за колите от Съединените щати. Това е от полза за луксозни марки, които внасят от Германия и Япония. Заменянето на пазарите на китайски износители, които осигуряват десетки милиони работни места, ще е по-трудна задача. САЩ купиха миналата година китайски стоки за 430 милиарда долара, или 20% от общо 2,2 трилиона долара. Пазар номер две за китайските стоки е бил Европейският съюз като цяло с 370 милиарда долара. \"Не можем да си позволим да загубим американския пазар\", заяви Дейвид Ху, главен мениджър на завода Sinohood Bags Factory в югоизточния китайски град Иу. Американци са купили 40% от неговите платнени торби миналата година, включително най-печелившите специални модели, например по случай Коледа. \"В Европа изнасяме по-нискокачествени продукти на по-ниски цени\", довери Ху. \"Можем да проучим индийския, виетнамския и филипинския пазар. Цените, които те ще предложат, обаче ще бъдат прекалено ниски.\" Представители на китайските власти сочат потенциалните пазари от \"Един пояс, един път\" - инициативата на стойност много милиарди долари на китайския президент Си Цзинпин за увеличаване на търговията чрез построяване на пристанища, железопътни линии и друга инфраструктура в цяла Азия до Европа. Това донесе изобилие от договори за китайски държавни строителни компании. Оплаквания от цените обаче навреди на привлекателността на инициативата. Новият премиер на Малайзия Махатхир Мохамад обяви този месец, че отменя дадени на Китай проекти, включително железопътна линия за 20 милиарда долара. \"Има потенциал за развитие в райони като Централна Азия, Източна Европа, Африка и Южна Америка. Техните проблеми обаче са дисбалансът в развитието и икономическата нестабилност\", заяви Ли Юн, старши изследовател от индустриалната група China Association of International Trade. Представители на местните власти се срещнали с износителите, за да ги убедят да \"диверсифицират пазарите\" си, според държавни медии. В централния китайски град Цзинчжоу чиновници посетили износители, за да им помогнат с митническите декларации, финансирането и други детайли, съобщи сайтът China Industry and Commerce News. Жън, производителят на ръкавици, каза, че неговата компания с 300 служители гледа към Европа и развиващите се страни, но търсенето е вяло. Някои китайски фирми са уверени, че ще запазят пазарния си дял в САЩ. Това отразява възможния успех на усилията на властите за разработване на по-високотехнологични стоки, вместо Китай да се конкурира само с ниските цени. Главният мениджър на компанията за електронно оборудване Yihua от южния китайски град Гуандун заяви, че митата не би трябвало да се отразят на продажбите на нейните дигитални поялници, една пета от които са купувани в Съединените щати. \"При мита от 25%, нашите продукти все още са по-евтини от германските или японските им аналози\", каза мениджърът, който посочи само своята фамилия, Гоу. \"Ние не произвеждаме неща като обувки или дрехи, които лесно може да бъдат заменени.\" Натискът на Тръмп по всяка вероятност ще се обърне срещу него, като насърчи Пекин да хвърли още повече ресурси, за да отгледа свои собствени създатели на технологии. Търсенето от Китай на неамерикански доставчици може да помогне на компании като тайванския производител на чипове MediaTek. Обновяването на един телефон или мрежово оборудване и след това получаването на регулаторно и потребителско одобрение обаче може да отнеме минимум три до пет години. \"Засега\", обобщи Хъ от Oxford Economics, \"Китай остава технологично зависим от САЩ.\" (БТА)", "date": "2018.08.29", "title": "Китай се мъчи да намали зависимостта си от американските купувачи и доставчици"}
{"url": "https://www.24chasa.bg/novini/article/7030672", "text": "Мъж ще бъде съден в Русе, след като шофирал товарен автомобил в нетрезво състояние и предизвикал катастрофа в град Глоджево. Това съобщиха от полицията в крайдунавския град. Случаят е отпреди два дни. Сигнал за произшествието е подаден около 21.30 часа в понеделник. Изпратеният на мястото полицейски екип установил, че 47-годишният шофьор на товарен автомобил \"Пежо\" загубил контрол над превозното средство и се блъснал в движещия се срещу него товарен автомобил \"Фолксваген\". При инцидента мъжът получил фрактура на ребро. С линейка той бил отведен в Университетската болница в Русе, където след преглед бил освободен за домашно лечение. При проверката за алкохол дрегерът отчел 3,80 промила. Мъжът отказал да даде кръвна проба за химическо изследване в болницата. Съставен му е акт. Образувано е бързо производство. Ако бъде признат за виновен, той може да получи от една до три години затвор и глоба от 200 до 1000 лева.", "date": "2018.08.29", "title": "Съдят шофьор в Русе, след като катастрофирал с 3,80 промила алкохол"}
{"url": "https://www.24chasa.bg/novini/article/7030687", "text": "Министърът на енергетиката Теменужка Петкова се е срещнала днес с представители на Китайската национална енергийна администрация /NEA/, Китайската национална ядрена корпорация /CNNC/, Китайската ядрена енергийна корпорация /CGN/ и Държавната корпорация за ядрени енергийни технологии /SNPTC/, които са на работна визита у нас, съобщи Министерството на енергетиката /МЕ/. Посещението им в България е една от първите инициативи в изпълнение на подписания през юли през тази година между Министерството на енергетиката и Китайската национална енергийна администрация Меморандум за разбирателство относно мирното използване на ядрената енергия, уточниха от МЕ. Това съобщиха от пресцентъра на Министерството. Министър Петкова е представила пред гостите основните характеристики на енергийния сектор в страната, приоритетите на българското правителство в областта на енергетиката, както и основните етапи в развитието на ядрения отрасъл в България. Визията на българското правителство за изграждане на нови ядрени мощности в страната е била основен акцент в разговора с китайските гости, допълниха от енергийното ведомство. Изграждането на нова базова мощност ще бъде необходимо за гарантиране на енергийната ни сигурност, е подчертала Петкова пред участниците в срещата. По думите й българската страна разглежда реализацията на АЕЦ \"Белене\" като една от възможностите за задълбочаване на енергийното сътрудничество между двете държави. Тя е припомнила, че, според експертни анализи, проектът АЕЦ \"Белене\" може да се осъществи най-бързо в сравнение с други подобни проекти в региона, тъй като разполага с необходимата инфраструктура, лицензирана площадка и оборудването е доставено. Проектът е нотифициран пред Европейската комисия, е пояснила още Петкова. Теменужка Петкова е припомнила и взетото от българската страна решение да се търси възможност за реализация на проекта съвместно със стратегически инвеститор, на пазарен принцип, без предоставяне на държавна гаранция, чрез отделяне на активите и пасивите на проекта в отделна компания. Според енергийния министър е реалистично в началото на 2019 г. да има избран инвеститор. За китайското правителство технологичното развитие на ядрената енергетика е основен приоритет, е казал заместник-генералният директор на Департамента за ядрена енергия на Китайската национална енергийна администрация Ши Лишан. Той е пояснил, че в момента в страната се изграждат 17 нови реактора.", "date": "2018.08.29", "title": "Петкова: В началото на 2019 г. може да има избран инвеститор за АЕЦ \"Белене\""}
{"url": "https://www.24chasa.bg/novini/article/7030668", "text": "България трябва да бъде по-активна в отношенията си с Македония, за да избегне рисковете от посегателства върху общата ни история. Това препоръча днес президентът до 2012 година Георги Първанов. Той изрази притеснение от факта, че на практика Договорът за добросъседство не се спазва, а след постигнатото споразумение с Гърция за названието „Северна Македония“ на южната ни съседка опасностите за България се увеличават, предава  .  Названието \"Северна Македония\" е неприемливо за България, беше категоричен Георги Първанов. \"И аз самият, доколкото помня и премиерът Борисов преди 4-5 години, и някои други членове на сегашния кабинет сме коментирали това възможно име, тази промяна и сме казали категорично, че за България това не е приемлива постановка, защото ние сме признали Македония с това име първи и аз смятам, че това беше исторически оправдано. Даже трябваше да помагаме на дипломацията в Скопие да отстои това разбиране. Стесняването обаче крие рискът от претенции към България. Пиринският край е в Северна Македония и утре спокойно могат да предявят такава претенция, след като са се отказали от претенции към Егейския дял\". На практика Гърция постигна успех, принуждавайки Македония да се откаже от античните си претенции, само че това отвори широко вратата към посегателства върху българската история. \"Това създава повече фронт по отношение на българската част от историята на Македония\". Проблемът е, че договорът за добросъседство не дава гаранции, че това ще спре. \"Всички смятаха, че договорът дава ново качество на българо-македонските отношения миналата година. Сега, една година по-късно, се вижда, че искрата може да подпали пожар.\" Пример за това е напрежението, което възникна след изявлението на македонския премиер Зоран Заев, че „Илинденското въстание е македонско“, но ако някой в България иска да го чества, може да го прави. „Твърде великодушно от страна на Заев, да ни разреши да честваме това знаменателно събитие от нашата история“, иронично отбеляза Първанов и подчерта, че това не е първата такава провокация на Заев, който не е оправдавал очакванията да извади антибългарското жило на македонизма. Затова според него българското правителство трябва да действа незабавно и адекватно, за да стане ясна каква е нашата позиция. И то сега, защото само след няколко месеца може да е късно. Първанов предлага три стъпки: \"Да изпълним с реално съдържание разбирането за общата ни история. Това е постановка, която я има в договора, обявен за исторически. Второ - да приемем факта на нашата съвременна различност. Трето - да реализираме разбирането, че сме най-близки народи.\" Първанов призова българските историци, членовете на интердисциплинарната комисия, която трябва да решава спорни въпроси според Договора за добросъседство да вземат отношение, а българското правителство да влезе в контакт с македонското, за да изчистят отношенията помежду ни.", "date": "2018.08.29", "title": "Първанов: България трябва да бъде по-активна в отношенията си с Македония"}
{"url": "https://www.24chasa.bg/novini/article/7030691", "text": "Работен документ на Европейската комисия, съставен на базата на данни от румънските власти, сочи, че африканската чума по свинете може да се разрасне тревожно в следващия период, засягайки над половината от територията на Румъния, съобщава информационният сайт Зиаре. На карта, изготвена от Европейската комисия на базата на данни от Националната санитарно-ветеринарна служба, с червено са отбелязани 17 окръга от общо 41 в Румъния. Други 13 окръга са отбелязани на картата със синьо, което според легендата означава, че в тях има риск от поява на болестта, предаде БТА. С други думи африканската чума по свинете може да се разпространи в скоро време в 30 от общо 41 окръга в Румъния, посочва информационният сайт. Според картата Румъния е на път да стане страната членка на ЕС с най-обширна територия, засегната от африканска чума по свинете. В разгара на тази криза премиерът Виорика Дънчила не каза нито дума по темата на днешното заседание на правителството, а вместо това се похвали с \"много добрите\" резултати в земеделието, и по-специално с голямата зърнена реколта, коментира информационният сайт.", "date": "2018.08.29", "title": "Брюксел: Африканската чума по свинете ще засегне над половината от Румъния"}
{"url": "https://www.24chasa.bg/novini/article/7030698", "text": "Просрочените задължения на общините към 30 юни са в размер на 138,2 млн. лв., формирани от 134 общини, съобщава пресцентърът на Министерството на финансите. Над 49 на сто (131 общини) завършват второто тримесечие на 2018 г. без просрочени задължения в бюджета. Сравнено със същия период на миналата година, намаление на просрочените задължения отчитат 102 общини, като общият размер на реализираното от тях намаление е приблизително 36,6 млн. лв. В същото време 44 общини увеличават просрочените си задължения в рамките на една година общо с 16,2 млн. лв. Само пет общини (Генерал Тошево, Ябланица, Разград, Котел, Стралджа) запазват размера на просрочените си задължения без изменение в рамките на последната година. В делегираните от държавата дейности просрочените задължения са в размер на 3,0 млн. лв. и съставляват около 2,4 на сто от размера на просрочените задължения в бюджета. Общинският дълг и общинските гаранции към 30 юни възлизат на 1347,8 млн. лв., в това число 578,1 млн. лв. вътрешен и 769,7 млн. лв. външен дълг. Дългът на Столична община формира 54,1 на сто от общия размер на дълга. Спрямо края на 2017 г., размерът на общинския дълг и общинските гаранции се увеличава с 85,9 млн. лв., което се дължи на намаление на размера на вътрешните заеми със 17,9 млн. лв. и на увеличение на размера на външните заеми със 103,8 млн. лв.", "date": "2018.08.29", "title": "Просрочените задължения на общините към 30 юни са 138,2 млн. лв."}
{"url": "https://www.24chasa.bg/novini/article/7030702", "text": "Германската полиция е заподозряна в съдействие на крайната десница след изтичането на поверителни документи, свързани с демонстрациите и насилието, разтърсили през последните дни град Кемниц, предаде Франс прес, цитирана от БТА. Крайнодесни активисти разпространиха днес в социалните мрежи копие на заповед за арест, издаден от германското правосъдие срещу 22-годишен иракски кандидат за убежище, обвинен заедно със свой сирийски съучастник в убийството на германец в нощта срещу неделя в Кемниц. Убийството \"възпламени\" в неделя третия по големина град в източната германска провинция Саксония, а крайната десница го използва като претекст, за да се заклейми за пореден път решението на канцлера Ангела Меркел в Германия да бъдат допуснати над един милион мигранти и бежанци, което според нея е причина за увеличаването на престъпността. Германският вътрешен министър Хорст Зеехофер определи като абсолютно недопустим акт изтичането на заповедта за арест, която според инструкциите е тайна. Пряко заподозрени за изтичането са служители на полицията. Случилото се е смущаващо, тъй като документът е съдържал имената на свидетели и на съдийката, натоварена със случая, отбелязва Франс прес. Прокуратурата в град Дрезден е започнала разследване, за да изясни възможно най-бързо фактите.", "date": "2018.08.29", "title": "Проверяват полицията в Кемниц заради изтичане на документи в полза на крайната десница"}
{"url": "https://www.24chasa.bg/novini/article/7030696", "text": "Министерство на туризма заличава вписването на 21 туроператора от националния туристически регистър (НТР), съобщава пресцентърът на министерството, цитиран от БТА. Причината е, че дружествата не са предоставили задължителна застраховка \"Отговорност на туроператора\", което е изрично условие за извършване на туроператорска дейност. Компаниите са със седалище и адрес на управление в градовете София, Варна, Пловдив, Несебър, Поморие и с. Горна Малина. Заличаването се предприема по заповед на министъра на туризма Николина Ангелкова, съгласно решение на Експертна комисия по регистрация на туроператори и туристически агенти към ведомството. В нея участват експерти от Министерството на туризма, както и сдружения на туроператори и турагенти. Заличените дружества няма да бъдат премахнати от НТР, но ще бъде отразена заповедта за заличаването им, като имената им са оцветени в червено. Така потребителите, при справка в регистъра ще получават информация дали туроператорът е коректен и извършва дейност, спазвайки закона. Определен е период от две години, през който заличените дружества нямат право да заявяват регистрация за извършване на туроператорска дейност.", "date": "2018.08.29", "title": "Заличават 21 туроператора от националния регистър"}
{"url": "https://www.24chasa.bg/novini/article/7030272", "text": "До 28 август в Сърбия са регистрирани 213 случая на заболяване от западнонилска треска, от които 21 са завършили със смърт на пациентите, съобщи сръбският Институт за обществено здраве, цитиран от Танюг и БТА. Вирусът на тази болест е регистриран в страната за пръв път през 2012 г. Оттогава до 2017 г. са съобщени 574 случая на западнонилска треска, а 61 от болните са починали. Западнонилската треска е сезонна болест и се регистрира в периода на най-голяма активност на комарите.", "date": "2018.08.29", "title": "21 станаха жертвите на западнонилската треска в Сърбия"}
{"url": "https://www.24chasa.bg/novini/article/7030279", "text": "Цинизъм е да се катериш към властта по труповете на трагично загиналите хора край Своге. Това заяви председателят на АБВ Румен Петков по време на пресконференция, съобщиха от пресцентъра на АБВ. Изказването му бе в отговор на журналистически въпрос  „Да се заема такава позиция е цинизъм, който трябва да бъде показан на обществото във всичките му измерения и нагли параметри. Такава арогантност преди да е завършила проверката, преди да е ясна вината на участниците в събитието. А сред участниците са тези, които са изградили пътното съоръжение, тези които са го приели, защото се говори, че то е прието с 20 подписа, т.е. 20-членна е била групата, която го е въвела в експлоатация и тези, които впоследствие са издали сертификата му. По предварителен анализ считам, че това се е случило при две различни правителства, но това може да се провери“, заяви Петков. Той бе категоричен, че тепърва всички отговорни институции трябва да изяснят всяка една подробност по ужасяващия инцидент. От състоянието на пътната настилка и инфраструктура, до това има ли вина водача и какво е било техническото състояние на превозното средство. Според Румен Петков държавата трябва и може да извърши проверка на състоянието на всички пътни съоръжения изградени през последните около 10 години. „През периода 2007-2008 година такава проверка беше започната, но в последствие беше спряна. Тя също констатира, че по някой от ключовите пътни съоръжения в страната са извършени много сериозни нарушения в полагането на настилката. Т.е. нашето предложение е, след приключване на разследването по този тежък пътен инцидент, проверката да се разшири. Тя не изисква средства. АПИ чрез своите подразделения в страната може и трябва да извърши такава проверка, за да не вървим след събитията всеки път“.", "date": "2018.08.29", "title": "Румен Петков за Нинова: Цинизъм е да се катериш към властта по трупове на загинали (Обновена)"}
{"url": "https://www.24chasa.bg/novini/article/7030283", "text": "Новите членове на гръцкия кабинет, обявени вчера от премиера Алексис Ципрас, положиха клетва пред президента на страната Прокопис Павлопулос, съобщи гръцката обществена телевизия ЕРТ, цитирана от БТА.  След промените гръцкото правителство (в което, освен министрите, се включват и заместник министрите) се състои от 53 души, 13 от които жени. Тринадесет са новите членове, а 9 членове на кабинета го напускат с промените.", "date": "2018.08.29", "title": "Новите членове на гръцкото правителство положиха клетва"}
{"url": "https://www.24chasa.bg/novini/article/7030295", "text": "Неизвестен апаш измамил възрастен мъж и задигнал от него 230 лева. Това съобщиха от ОД на МВР- Монтана. На 28 август, докато седял на пейка в градската градина на областния център, при 92-годишния дядо дошъл непознат. Заговорили се и мъжът му казал, че познава зет му и ще му продаде компютър. За да убеди възрастния човек, му предоставил мобилен апарат, по който пенсионерът говорил с мнимия си роднина. След това наивният дядо дал 150 лева на непознатия, за да плати за новия компютър като мислел, че му помага. Тръгнал към дома си , след около 20 минути на ул. \"Славянска\" пред дядото отново пъкнал същият непознат. Този път му се усмихнал другарски и сложил в джоба на ризата му картонена кутийка. По-късно пенсионерът установил, че му липсват 80 лева, лична карта и дебитна карта. По случая са образувани досъдебни производства в РУ Монтана за измама.", "date": "2018.08.29", "title": "Апаш измами 93-годишен дядо от Монтана, взел му 230 лева"}
{"url": "https://www.24chasa.bg/novini/article/7030299", "text": "С постановления на прокурор на обвиняемия за катастрофата край Своге шофьор Григор Григоров е наложена забрана да напуска страната и му е отнета книжката, съобщиха от Софийската окръжна прокуратура. 59-годишният Григоров е обвинен за смърт по непредпазливост на 17 пътници, след като превишил скоростта на движение с 13 км/ч. По-късно днес прокуратурата ще поиска от Софийския окръжен съд да му бъде наложен домашен арест.", "date": "2018.08.29", "title": "Прокуратурата отне книжката на шофьора на автобуса ковчег"}
{"url": "https://www.24chasa.bg/novini/article/7030280", "text": "„Знаете ли какво е ВАР? Натъкмено видео. Тази система не внесе повече справедливост във футбола\", категоричен бе в мнението си за новите технологии във футбола бившият президент на УЕФА Мишел Платини в интервю за \"Екип\". И продължи: \"Да вземем за пример финала на световното. Преди автогола на Манджукич, с който Франция поведе, според мен нямаше фаул в полза на Франция. За втория гол – от дузпа на Гризман, реферът се превърна в нещо като марионетка на екипа, който обслужа ВАР. Имаше ли ръка или не на хърватина? Цяла Хърватия казва – ръката беше неволна, но цяла Франция крещеше „дузпа“. Къде е справедливостта? Всичко остава една интерпретация.“ На въпроса, че от ФИФА обявяват ефективността на ВАР като 99,3% Платини отвърна: „Познавам ги тези от ФИФА. Тяхната задача е да намерят статистики и да ги впрегнат в тяхна полза. В най-добрия случай технологията може да използвана затова дали топката е преминала голлинията или за определяне дали има засада или не. В такива случаи няма място за интерпретации, макар че и тук е опасно“. „Може би утре капитаните на отборите ще бъдат снабдени със слушалки и в тях треньорите ще им крещят: „завий надясно, обърни играта наляво.“ Така ще убият футбола, както вече убиха колоезденето и Формула 1. И както вече убиха съдийството“, допълни той.", "date": "2018.08.29", "title": "Платини: Слушалките убиха колоезденето и \"Формула 1\", сега наред е футболът"}
{"url": "https://www.24chasa.bg/novini/article/7030306", "text": "Британският премиер Тереза Мей, която е на дипломатическа обиколка в Африка, съобщи днес, че страната й ще открие посолства в Чад и Нигер, за да помогне за справяне с нестабилността в един от най-уязвимите райони на континента, предаде Франс прес. Мей, която очакват в Нигерия, след като вчера беше на посещение в Република Южна Африка, обяви също, че се увеличава дипломатическият персонал в британското посолство в Мали, предава БТА. \"В един от най-несигурните райони в Африка увеличаваме подкрепата си за усилията на африканските страни в борбата им срещу скритите фактори за нестабилността и конфликтите\", заяви в комюнике британското външно министерство. Това разширяване на дипломатическата мрежа има за цел да намали потенциалните заплахи за британската и европейската сигурност, се казва в комюникето. \"Не бива да допускаме нестабилността в Сахел, изострена от регионалните конфликти, да продължава да спъва развитието и да се разпростира в останалата част на Африка или в Европа\", заяви британският държавен секретар за Африка Хариет Болдуин. Досега Обединеното кралство имаше \"бюра\" в Чад и Нигер, но препращаше молбите в тези две страни към посолствата си в столицата на Камерун - Яунде - и в Бамако, столицата на Мали. Чад и Нигер, както и много от съседните им страни, са нестабилни поради непрекъснатите атаки на джихадистите от \"Боко харам\". Създадената в Нигер групировка действа във всички страни от района на езерото Чад (Нигерия, Чад, Камерун и Нигер) като извършва кървави атентати и нападения срещу силите на реда и отвлича девойки.", "date": "2018.08.29", "title": "Великобритания ще открие посолства в Чад и Нигер"}
{"url": "https://www.24chasa.bg/novini/article/7030337", "text": "При средна цена 98.94 лева за мегаватчас е търгуван днес токът на Българската независима енергийна борса /БНЕБ/, показват данните от търговията на борсата при сегмента \"пазар ден напред\". Сделките са на база утрешен ден на доставка /30 август/. Средната цена на пиковата енергия /9.00-20.00 ч./ e 126.81 лв. за мегаватчас. Извънпиковата енергия /1.00-8.00 ч.; 21.00-24.00 ч./ е изтъргувана при средна цена 71.07 лв. за мегаватчас, предава БТА. Най-ниската цена в рамките на днешната сесия, при утрешен ден на доставка, е 44.08 лв. за мегаватчас, достигната за 1.00 ч., а най-високата е 155.14 лв. за мегаватчас - за 15.00 часа. Данните от БНЕБ показват, че са продадени общо 17868.30 мегаватчаса електроенергия. Енергийната борса вчера затвори при средна цена 93.32 лв. за мегаватчас. В сегмента \"пазар в рамките на деня\" за днес, 29 август, БНЕБ отчита до момента общ търгуван обем от 305.80 MWh.", "date": "2018.08.29", "title": "Енергийната борса затвори при средна цена 98.94 лева за мегаватчас"}
{"url": "https://www.24chasa.bg/novini/article/7030323", "text": "Тридесет военнослужещи от състава на ЕЦНП – Плевен участват в съвместната подготовка „PLATINUM EAGLE 18”, която се провежда от 28 август до 7 септември 2018 г. на учебен полигон „Бабадаг” в Република Румъния. В съвместната подготовка участват и военнослужещи от САЩ, Румъния, Грузия, Молдова и Украйна, съобщиха от пресцентъра на Министерството на отбраната. По време на учението българските военнослужещи ще изпълняват тактически задачи при действия в съвместни настъпателни операции и отработват техники, тактики и процедури в многонационална среда.", "date": "2018.08.29", "title": "Наши военни участват в съвместната подготовката \"PLATINUM EAGLE 18” в Румъния"}
{"url": "https://www.24chasa.bg/novini/article/7030347", "text": "Вирусът на западнонилската треска взе десетки жертви в Европа това лято, а най-засегнати страни са Италия, Сърбия и Гърция, предаде ДПА. Десет смъртни случая от западнонилска треска са регистрирани в Италия от началото на юни до 23 август, съобщиха италианските здравни власти. В този период са потвърдени 255 случая на заразени с вируса, като в повечето от тях болестта е засегнала нервната система на болните. От 255 случаи тази година 103 са били тежки, докато през 2017 г. е имало 55 заразени, от които 27 тежко болни, ппредава БТА. В Сърбия само през последната седмица от западнонилска треска са починали 6 души, с което общият брой на жертвите на болестта през тази година достигна 21. До 28 август в Сърбия са регистрирани 213 случая на заболяване от западнонилска треска, главно в Белград. Гърция е следващата най-засегната от вируса страна с 5 починали през последната седмица. Общият брой на смъртните случаи тази година достигна 16 от 130 регистрирани случая на западнонилска треска, разпространена главно в три области - на полуостров Пелопонес, в района на Атина и в района на Солун. На Балканите потвърдени случаи на западнонилска треска има и в Румъния и Косово, съмнения за болестта има и в Босна и Херцеговина. Предполага се, че вирусът ще продължи да се разпространява, но може да остане незабелязан, тъй като много хора прекарват болестта със слаби симптоми и не се обръщат към лекар. Вирусът обикновено се пренася от комари и се разпространява в периоди, когато активността на насекомите е най-висока, при високи температури, които в Европа са обикновено през юли и август. Лекарите препоръчват да се използват средства за унищожаване на комарите. При около 80 процента от заразените от западнонилска треска не се проявяват симптоми, а при останалите признаците на болестта са подобни на грип - температура, болки, отпадналост и подуване на лимфни възли. Болестта е с потенциален летален изход, обикновено сред по-възрастни пациенти, когато води до енцефалит или менингит.", "date": "2018.08.29", "title": "Стотици заразени от западнонилска треска в Италия, Сърбия и Гърция"}
{"url": "https://www.24chasa.bg/novini/article/7030348", "text": "Русия забрани на екологична лобистка група от САЩ да действа на руска територия и я определи като \"нежелана\" организация, предаде Ройтерс. Това е петнайсетата чуждестранна група, която попада по ударите на закон, приет преди четири години. Снощи руското министерство на правосъдието оповести, че \"Пасифик инвайрънмент\" е включена в списъка на забранените организации. Миналата седмица прокуратурата постановила, че базираната в Сан Франциско организация представлява заплаха за националната сигурност, предава БТА.  \"Пасифик инвайрънмент\" сътрудничи с местни екологични групи в опазването на околната среда в Сибир и на Далечния изток при добива на петрол, минното дело и незаконното изсичане на гори, сочат данни от уебсайта на организацията. Правозащитни и други лобистки организации от чужбина са под натиск в Русия откак президентът Владимир Путин подписа през 2015 г. закона за забрана на \"нежеланите\" в Русия организации, припомни Ройтерс.", "date": "2018.08.29", "title": "Русия забрани действия на екологична \nгрупа от САЩ, била заплаха за сигурността"}
{"url": "https://www.24chasa.bg/novini/article/7030411", "text": "През август 2018 г. стопанската конюнктура в страната се оценява като неблагоприятна, съобщава Националният статистически институт /НСИ/. Общият показател на бизнес климата намалява с 2.9 пункта спрямо нивото си от юли, като понижение на показателя е регистрирано във всички наблюдавани сектори - промишленост, строителство, търговия на дребно и услуги. Съставният показател \"бизнес климат в промишлеността\" се понижава с 1.9 пункта, което се дължи на влошените очаквания на промишлените предприемачи за бизнес състоянието на предприятията през следващите шест месеца. Анкетата регистрира подобрение на осигуреността на производството с поръчки, но това не е съпроводено с повишени очаквания за производствената активност през следващите три месеца. Несигурната икономическа среда и недостигът на работна сила остават основните пречки за развитието на бизнеса, посочени съответно от 37.7 и 33.7 на сто от предприятията, допълват от НСИ. През август съставният показател \"бизнес климат в строителството\" спада с 3.8 пункта в резултат на по-резервираните оценки и очаквания на строителните предприемачи за бизнес състоянието на предприятията. Съставният показател \"бизнес климат в търговията на дребно\" намалява с 4.0 пункта, което се дължи на изместване на оценките и очакванията на търговците на дребно за бизнес състоянието на предприятията от \"по-добро\" към запазване на \"същото\". Най-сериозният проблем, затрудняващ дейността на предприятията, остава конкуренцията в бранша, следван от несигурната икономическа среда и недостатъчното търсене. През август съставният показател \"бизнес климат в сектора на услугите\" се понижава с 2.8 пункта в резултат на по-неблагоприятните очаквания на мениджърите за бизнес състоянието на предприятията през следващите шест месеца. Същевременно обаче мненията им за настоящото и очакваното търсене на услуги са по-оптимистични. Основните пречки за бизнеса продължават да бъдат свързани с конкуренцията в бранша и несигурната икономическа среда, като през последния месец се наблюдава намаление на негативното въздействие на втория фактор. Очакванията на мениджърите относно продажните цени в сектора на услугите са те да останат без промяна през следващите три месеца, добавиха от НСИ.", "date": "2018.08.29", "title": "НСИ: Общият показател на бизнес климата намалява с 2.9 пункта спрямо юли"}
{"url": "https://www.24chasa.bg/novini/article/7030408", "text": "През юни 2018 г., спрямо май 2018 г., нараства производството на твърди горива - с 28.3 на сто - до 2 427 хил. т., както и на електроенергия - с 19.3 на сто - до 3 550 ГВтч. Това показват данни на Националния статистически институт /НСИ/. След проведения през март - април 2018 г. планов ремонт на производствени мощности е възстановено производството на нефтени продукти до обичайните нива, като производството на пропан-бутанови смеси достига до 8 хил. т; безоловен бензин - 171 хил. т; дизелово гориво - 230 хил. т., посочват от НСИ, цитирани от БТА. През юни 2018 г. спрямо същия месец на предходната година нараства производството на безоловен бензин - с 10.3 на сто; електроенергия - с 6.8 на сто. От НСИ отчитат намаление на производството на твърди горива - с 2.3 на сто; пропан-бутанови смеси - с 20.0 на сто; дизелово гориво - с 15.4 на сто. През юни 2018 г. спрямо май 2018 г. нарастват доставките на твърди горива - с 28.2 на сто до 2 514 хил. т; безоловен бензин - с 40.0 на сто до 42 хил. т; дизелово гориво - с 12.4% до 200 хил. т; електроенергия - с 2.5% до 2 419 ГВтч. Намаляват доставките на пропан-бутанови смеси - с 10.4 на сто - до 43 хил. т; природен газ - с 10.1 на сто - до 186 млн. куб. м. През юни 2018 г. спрямо същия месец на предходната година нарастват доставките на дизелово гориво с 2.6 на сто. Намаляват доставките на твърди горива - с 1.4 на сто; пропан-бутанови смеси - с 10.4 на сто; безоловен бензин - с 19.2 на сто; природен газ - с 12.7 на сто; електроенергия - с 3.2 на сто, допълват от НСИ.", "date": "2018.08.29", "title": "През юни нараства производството на твърди горива и електроенергия"}
{"url": "https://www.24chasa.bg/novini/article/7030394", "text": "Сирийският спасител Самир Салим е намерил тялото на майка си под тяхната срутена къща, но не е имало време за погребална церемония. \"Заровихме я и се върнах на работа. Имаше много хора под отломките\", казва той. Месеци по-късно той даже няма възможност да посети гроба й. След като сирийските правителствени сили отново превземат родния му град в Източна Гута край Дамаск, Салим е последвал стотици хиляди други хора, преселили се на северозапад съгласно споразуменията за капитулация на бунтовниците. Сега той и служители от \"Белите каски\", прокудени от различни части на Сирия, събрани в контролирания от бунтовници град Азаз, се опитват да изградят наново своя живот край турската граница. Тяхната работа се е променила драстично: тъй като над тях не прелитат бойни самолети, те помагат на опозиционните власти, като потушават пожари, разчистват улици, засаждат дървета. Азаз се намира във фактическата буферна зона, която Турция откъсна още през 2016 г. Този североизточен ъгъл остана единственият голям бастион на бунтовниците в Сирия и сега той е под прицела на президента Башар ал Асад. \"Белите каски\" често са казвали, че се опасяват от отмъщение, след като правителствените войски превзеха с руска и иранска помощ бунтовническите анклави. Тази служба за гражданска защита, която получава финансиране от западни правителства, извлича хора изпод развалините от въздушните удари по бунтовническите територии. Асад я обвинява, че е спонсориран от Запада фронт на сирийския клон на Ал Каида. Салим казва, че много негови другари са останали в Източна Гута. Преди да замине, той помогнал за опожаряването на центъра за спешна помощ в родния му град. Навремето той участвал в създаването на този център, в който работели и тримата му братя. Докато автобусите превозвали през правителствените територии евакуираните, сред които били неговата съпруга, петте му деца и други роднини, някои хора ги проклинали и ги замеряли с камъни, добавя той. \"Пристигнахме много бедни\", казва 45-годишният Салим. \"Нашите партньори ни оказаха изключително посрещане\". Азаз е съвсем различен свят от Гута, която години наред е живяла под жестока обсада и удари от въздуха и е далеч от турското влияние на северозапад. Салим си спомня за атаката с газ зарин, убил стотици хора през 2013 г. в бунтовническия анклав. \"Хората тичаха по улиците и крещяха \"химикали\" и имаше много цивилни, лежащи по улиците с пяна на устата\". Той казва, че бил ранен в далака при въздушен удар по пазар през 2016 г. и че част от червата му били премахнати. Бързо реагиращите \"Бели каски\" казват, че през седемгодишния конфликт са били специална мишена за силите на Дамаск. Правителството казва, че е атакувало само въоръжени хора. \"Опасяваме се, че като изградим нов живот на чужда място, после отново ще трябва да напуснем\", казва Салим. \"Боя се, че Северна Сирия ще се изправи пред същото, което правехме в Гута\", добавя той. Сега семейството му живее в разположения наблизо район Африн, откъдето по-рано тази година турска офанзива изтласка сирийски кюрдски бойци. Кюрдите обвиняват Турция, че е прогонила населението на Африн, за да засели там други хора - нещо, което Анкара отрича. Новият екип на Салим включва 30-годишния Ахмед Рашид, напуснал преди две години с автобус източната част на Алепо, след като изтребители изравняват със земята всички квартали. Кръвопролитната битка за Алепо в Северна Сирия стана повратна точка във войната, след като проправителствените сили превзеха контролираната от бунтовниците половина на града. Рашид казва, че 12 приятели от неговия спасителен център са били убити. \"Никой не очакваше от мен да постоянствам, особено след като моите родители са в Турция. Но аз не може да изоставя гражданската защита\", казва бившият обущар. \"Бомбардировките в Алепо бяха толкова тежки, че не можехме да спим. Тук, в Азаз, няма такъв натиск\", добавя той. Найеф ал Абуд, който е член на същия екип, казва, че те извършват предимно услуги като оказване на помощ при автомобилни катастрофи. \"Днес в нашия център има работници от прокуденото население\", казва 22-годишният Абуд, който е от Азаз. \"Нашата сила нарасна, защото те са тук и ние се учим от техния опит; те са преживели по-тежки времена\", добавя той. (От БТА)", "date": "2018.08.29", "title": "Прогонени от родните места, спасителите от \"Белите каски\" започват отначало в Сирия"}
{"url": "https://www.24chasa.bg/novini/article/7030409", "text": "Няма как да вземеш политически дивиденти от една трагедия. Това каза Анастас Стефанов от Изследователски център „Тренд“ в интервю за предаването „12+4“ по   по повод на политическите реакция след автобусната катастрофа край Своге, при която загинаха 17 души. „Трагедията няма да ни накара да харесваме повече БСП, ДПС или други политически сили. Политическата сила пък не може да си мълчи, защото ще започнат да я обвиняват къде е опозицията. Има две страни на монетата. /…/Не е справедливо да свеждаме трагедията до търсене на тясна политическа отговорност. По-скоро трябва да се види кой не си е свършил работата, за да се види все пак, че по някакъв начин отговорност се търси“, коментира анализаторът. Стефанов беше категоричен, че има проблеми с качеството на строителството и контрола му: „Очевидно е, че има неща, които трябва да се оправят, трябва да се засилят като качество на строителството, като контрола. За никого не е тайна, че строителният контрол и надзор в България не е на необходимото ниво“.", "date": "2018.08.29", "title": "Анализатор за Своге: Няма как да вземеш политически дивиденти от трагедия"}
{"url": "https://www.24chasa.bg/novini/article/7030469", "text": "Истинска война избухна в Ламанша между френски и британски рибари заради улов на миди, предаде Би Би Си. По време на схватката французите замеряли британските си съперници с камъни и коктейли “Молотов”. Няма ранени, но три от лодките получили пробойни, на други били изпочупени прозорците. Боят се разиграл на около 22 км от крайбрежието на Нормандия. Британските рибари имат право да вадят миди “Сен Жак” от богатия на тях район. Французите обаче ги обвиняват в изчерпване на запасите. Около 40 френски лодки са се събрали през нощта на понеделник в протест срещу т. нар. британско плячкосване. Битката била неравна, тъй като насреща имало само 5 британски морски съда, срещу които французите се нахвърлили с дъжд от камъни. Сега поданиците на кралица Елизабет Втора искат намеса на британския военен флот за разрешаване на конфликта, пише в. “Дейли мейл”. Правителството в Лондон също е изразило протест срещу френската саморазправа. (24часа)", "date": "2018.08.29", "title": "Британско-френска война за миди в Ламанша (Обновена)"}
{"url": "https://www.24chasa.bg/novini/article/7029519", "text": "Самолет на компания Капитъл Еърлайнс извърши драматично аварийно кацане без два колесника и с един работещ двигател във вторник сутринта в Шънджън, провинция Гуандун. Петима пасажери са с леки наранявания, предава  . Самолетът е изпълнявал полет от Пекин за Макао, но екипажът се е усъмнил, че колесниците са били повредени при срез на вятъра по време на снижаването. Пилотите са решили да кацнат аварийно на Международното летище в Шънджън, съобщават от компанията. Всички 157 пасажери и 9 души екипаж са евакуирани след успешното кацане на самолета. Една от пистите е била временно затворена след инцидента. Китайската администрация за гражданска авиация съобщи в изявление, че двата предни колесника на самолета са липсвали след кацането. Ведомството вече е започнало разследване на инцидента. Това е второто аварийно кацане на самолет на Капитъл Еърлайнс в рамките на само три дни. В неделя техен самолет извърши аварийно кацане при полет от Кунмин до Ханджоу.", "date": "2018.08.29", "title": "Китайски самолет извърши аварийно кацане без два колесника в Шънджън"}
{"url": "https://www.24chasa.bg/novini/article/7029899", "text": "Социално слабите граждани вече ще получават по-бързо консултации и правни съвети, както и изготвяне на документи от Националното бюро за правна помощ. Кандидатстващите за правна помощ занапред няма да представят на хартиен носител необходимите документи от съответните институции за установяването на съответните факти и обстоятелства по Закона за правната помощ. Това е предвидено в одобрения от правителството проект на Закон за изменение и допълнение на Закона за правната помощ. Изменението в закона е част от мерките за намаляване на административната тежест върху гражданите и бизнеса чрез премахване на изискването за представяне на някои официални удостоверителни документи на хартиен носител. Анализ на фактическата ситуация към момента показа, че кореспонденцията със съответните ведомства, изчакването на отговори и документи от тях води до удължаване във времето на процедурата по предоставяне и произнасяне по заявленията за правна помощ на гражданите и тяхното недоволство от това. Досега Агенцията за социално подпомагане, Националният осигурителен институт, Националната агенция по приходите, Агенцията по заетостта и Агенция по вписванията при поискване на справки от Националното бюро за правна помощ (НБПП) ги предоставяха на хартиен носител, което водеше до забавяния. След приемане на измененията НБПП ще се присъедини и ще получи на реален достъп до средата за междурегистров обмен на данни - REGIX към Държавната агенция за електронно управление. Това ще създаде предпоставки за повишаване на мотивацията на гражданите, които имат нужда от правна помощ, тъй като ще доведат до по-бързо и по-лесно получаване на правна помощ и по-голяма ефективност на процедурата по предоставяне на правна помощ.", "date": "2018.08.29", "title": "Националното бюро за правна помощ ще дава по-бързи консултации на гражданите"}
{"url": "https://www.24chasa.bg/novini/article/7029522", "text": "„Хуауей Текнолъджис\" е най-добрата частна компания в Китай, според списъка с топ 500 на предприятията в страната, публикуван в Шънян. Технологичният гигант се класира на върха с приходи от 603.62 милиарда юана (88.57 милиарда долара) за 2017 г, следван от „Сунин Холдингс Груп и Амер Интърнешънъл Груп, предава  В списъка има 104 нови компании спрямо миналата година. Общите оперативни приходи на 500-те компании в списъка се равняват на 24.48 трилиона юана за миналата година, или средно 49 милиарда юана всяка. 17 от китайските компании са в списъка с топ 500-те най-печеливши компании в света.", "date": "2018.08.29", "title": "„Хуауей\" е коронована за най-добрата частна компания в Китай"}
{"url": "https://www.24chasa.bg/novini/article/7030025", "text": "Всички служби, които имат отношение към пътната безопасност, ще бъдат събрани в една структура. Тя ще включва службите на Министерството на вътрешните работи и на Министерството на транспорта, Министерството на регионалното развитие, Министерството на образованието, АПИ и други ведомства. Тази структура ще има преки отговорности към пътната безопасност, за да няма разделяне на отговорностите при инциденти и нарушения. Това обяви вицепремиерът Томислав Дончев на брифинг в Министерския съвет, в който взеха участие министърът на регионалното развитие Николай Нанков, на вътрешните работи Валентин Радев, зам.-министърът на транспорта Ангел Попов и Богдан Милчев от \"Института за пътна безопасност\". Дончев уточни, че все още не е ясно каква институционална форма ще бъде - комисия или агенция. Структурата няма да е към някое от министерствата и ще е максимално близо до Министерския съвет.  \"Предстои работа по темата за техническите детайли - структура, състав, изчистване на правомощията, за да е максимално ефективна.Тя ще упражнява активен контрол на останалите функции и ще е звено, което ще има отговорността да прави политики на тази тема. Още днес започва техническата работа и колкото можем по-скоро ще излезем със законодателно предложение\", обясни вицепремиерът Дончев.  Той добави, че са отворени към всякакви предложения. Ще бъдат изслушани специалисти от всички неправителствени организации в областта. Като следваща стъпка ще се направи стратегически преглед на всички документи - през образователната система, обучението на водачите, издаването на книжки, пътната инфраструктура, ефективността на КАТ. Този външен независим орган ще може да прави предписания на министрите и министерствата. Няма да се назначават нови служители, всички бройки и експерти ще бъдат взети от изброените ведомства. ", "date": "2018.08.29", "title": "Създава се нова държавна структура за пътната безопасност"}
{"url": "https://www.24chasa.bg/novini/article/7029978", "text": "Над 80 процента от европейците, участвали в онлайн допитване, искат да бъде премахната практиката да се превъртат стрелките на часовниците пролет и есен. Това съобщи днес германският вестник \"Вестфаленпост\", цитиран от ДПА. В допитването на Европейската комисия от началото на юли до средата на август взеха участие 4,6 милиона души. Това е рекордно участие в онлайн сондаж на ЕС. Над три милиона от гласовете бяха дадени на територията на Германия. От хората, предпочитащи да спре смяната на часовото време, повечето предпочитат да се запази за постоянно лятното часово време, предава БТА.  Говорителка на ЕК каза снощи, че Еврокомисията ще проучи подробно резултатите, преди да направи каквито и да било публични изявления. Макар да не е правно обвързващо, допитването може да послужи като основа за законодателни действия, необходими за промени в нормативната уредба. Всяка окончателна реформа трябва да бъде одобрена от Европейския парламент и държавите членки.", "date": "2018.08.29", "title": "Над 80% от европейците искат да спре смяната на часовото време"}
{"url": "https://www.24chasa.bg/novini/article/7030049", "text": "Правителството одобри проект на Меморандум за разбирателство с „Бер-Хелла Термоконтрол“ ЕООД за изпълнение на инвестиционен проект „Изграждане на ново производствено предприятие с цел разширяване на капацитета на Бер-Хелла Термоконтрол ЕООД за производство на уреди за обслужване и управление на климатични инсталации“. Проектът предвижда изграждането на разширение на съществуващата производствена и логистична сграда, което ще позволи инсталирането на допълнително производствено оборудване. Това съобщиха от правителствената информационна служба. Общият размер на инвестицията е 31 619 130 лева. Тя ще се осъществи върху терен, собственост на инвеститора, в Индустриална зона „София – Божурище“. С осъществяването на проекта се очаква инвеститорът пряко да създаде и поддържа заетост от 250 нови работни места. Предстои разширението на сградата за производствена цел да бъде въведено в експлоатация в началото на 2019 г. Инвеститорът ще ползва насърчителни мерки, свързани със сроковете и предоставяне на административно обслужване от съответните администрации.", "date": "2018.08.29", "title": "\"Бер-Хелла Термоконтрол\" инвестира 31 млн. лева в разширение на производството"}
{"url": "https://www.24chasa.bg/novini/article/7030046", "text": "Мъж на 41 години мъж се е самопрострелял в областта на гърдите със самоделно оръжие. Инцидентът станал снощи около 20 часа в дере в землището на село Скалак, област Кърджали, съобщават от Областната дирекция на МВР, съобщи  Пострадалият е бил транспортиран в кърджалийската болница и опериран. След подаден сигнал в полицията дежурна оперативна група е извършила оглед. Самоделката е иззета. Образувано е досъдебно производство и работата по случая продължава разследващ полицай.", "date": "2018.08.29", "title": "Мъж се простреля в гърдите със самоделно оръжие в Кърджалийско"}
{"url": "https://www.24chasa.bg/novini/article/7030068", "text": "Общинският съвет в Царево е допуснал нарушение с взетото решение за промяна на подробния устройствен план на терен до плажа \"Силистар\". Това е установено след проверка на Регионалната инспекция на опазване на околната среда и водите /РИОСВ/-Бургас, съобщи директорът й Тонка Атанасова, цитирана от БТА. Резултати от проверката са изпратени до Министерството на околната среда и водите и областният управител на Бургас Вълчо Чолаков. С тях РИОСВ ги уведомява, че с взетото решение е допуснато нарушение на Закона за устройство на територията, тъй като заданието за изработване на проекта на подробния устройствен план за имота е следвало да бъде внесено в РИОСВ-Бургас за определяне на процедурите от Закона за опазване на околната среда и от Закона за биологичното разнообразие. В РИОСВ-Бургас не е постъпвало такова задание. С цел недопускане на нарушения на законодателството се обръщаме към институциите за предприемане на действия в рамките на тяхната компетентност, заяви Атанасова. Според кметът на Община Царево Георги Лапчев става въпрос за терен, който се намира на 500 метра от плажната ивица, а твърденията, че там ще се строи, били фалшиви новини. до пълното убеждаване на обществеността в правотата на това решение. На място бе изпратена и проверка. Според кметът на Община Царево целта на това решение е била да се обособи общински път, който да осигури безпрепятствен достъп до плажа.", "date": "2018.08.29", "title": "Екоинспекцията: Общинарите в Царево са допуснали грешка с решението за \"Силистар\""}
{"url": "https://www.24chasa.bg/novini/article/7030084", "text": "В Наказателния съд в Скопие днес започна от начало съдебният процес срещу бившия министър на вътрешните работи на Македония Гордана Янкулоска, която е една от обвинените в делото \"Танк\". В съдебната зала присъства обвиняемата Янкулоска, а председателка на съдебния състав е съдия Добрила Кацарска, предава БТА. Янкулоска е съдена в отделен съдебен процес, тъй като имаше рискова бременност и бе в отпуск. Случаят \"Танк\" на специалната прокуратура се отнася за купуването на луксозен мерцедес на стойност 600 000 евро. По това дело вече бе осъден бивш заместник-министър на вътрешните работи на шест години и шест месеца затвор, а бившият премиер Никола Груевски бе осъден на две години затвор.", "date": "2018.08.29", "title": "Започна процесът срещу бивш министър на вътрешните работи на Македония"}
{"url": "https://www.24chasa.bg/novini/article/7030102", "text": "Румънското министерство на правосъдието съобщи днес, че и шестимата кандидати за главен прокурор на Националната дирекция за борба с корупцията (НДБК) отговарят на условията за конкурса и предстои да се явят в понеделник и вторник на интервюта с министъра на правосъдието Тудорел Тоадер, предаде Аджерпрес, цитирана от БТА. Първите, които ще се явят на интервюта на 3 септември, са прокурорите Сорин Армяну, Андрей Бодян и Адина Флоря. На 4 септември ще се състоят интервютата с прокурорите Николае Лупулеску, Габриела Скутя и Паула-Николета Тънасе. Постът е вакантен от 9 юли, когато бившата шефка на агенцията Лаура Кодруца Кьовеши бе освободена от длъжност с указ на президента в съответствие с решение на Конституционния съд. Резултатите от селекцията за главен прокурор на НДБК ще бъдат обявени на 6 септември.", "date": "2018.08.29", "title": "Допуснаха и 6-имата кандидати за шеф на румънската антикорупционна агенция"}
{"url": "https://www.24chasa.bg/novini/article/7030106", "text": "Певицата Ариана Гранде също ще пее на погребението на Кралицата на соул музиката Арета Франклин, предаде Асошиейтед прес. Тя ще се присъедини към изпълнители като Стиви Уондър, Шака Кан, Фейт Хил и др. Ариана Гранде се запознала с Арета Франклин през 2014 г., когато двете пели в Белия дом за тогавашния президент Барак Обама и съпругата му Мишел. Тяхното участие било част от концерт, наречен Жените на соул музиката, предава БТА. Вчера в Детройт бе първият ден от поклонението пред тленните останки на Арета Франклин, починала от рак на 16 август, припомня агенцията. Погребалната къща, организираща погребението на певицата, пък разкри, че Кралицата на соул музиката е плащала разходите на много семейства, които не можели да си позволят погребение на близките си, предаде Асошиейтед прес.", "date": "2018.08.29", "title": "Ариана Гранде също щe пее на траурната церемония на Арета Франклин"}
{"url": "https://www.24chasa.bg/novini/article/7030122", "text": "Иранският министър на разузнаването каза, че вербуването на бивш служител на правителствено равнище от \"враждебна\" държава е доказателство за силата на неговата контраразузнавателна агенция, предаде Асошиейтед прес. В изказване по държавната телевизия късно снощи Махмуд Алави заяви, че неговата агенция е разполагала с \"член на кабинета на враждебна държава\". Той не назова нито държавата, нито човека, предава БТА. \"Контраразузнавателният сектор на министерството на разузнаването е един от най-мощните сред световните разузнавателни служби\", каза министърът. През юни Израел хвърли в затвора министъра от израелското правителство Гонен Сегев, след като беше обвинен в шпионаж за смъртния му враг Иран. Иран не признава Израел и подкрепя антиизраелски военизирани групи като палестинската Хамас и ливанската Хизбула.", "date": "2018.08.29", "title": "Иран: Бивш министър на враждебна държава беше успешно вербуван"}
{"url": "https://www.24chasa.bg/novini/article/7030136", "text": "Нападение с кола бомба бе извършено днес на контролен пункт в западния иракски град Ал Каим, предава БТА. По данни на иракската армия загиналите са седем, а местен кмет съобщи за поне осем убити. Групировката \"Ислямска държава\", която пое отговорност за атаката, заяви чрез своята агенция \"Амак\", че жертвите са 28. Град Ал Каим е разположен на около 500 км западно от столицата Багдад, близо до иракската граница със Сирия. Той е в провинция Анбар, където \"Ислямска държава\" контролираше няколко града.", "date": "2018.08.29", "title": "\"Ислямска държава\" пое отговорност за атаката с кола бомба в Ирак"}
{"url": "https://www.24chasa.bg/novini/article/7030150", "text": "Във връзка с постоянните промени в епизоотичната обстановка в Европейския съюз и опасността от засягане на България от африканска чума по свинете (АЧС) Българската агенция по безопасност на храните (БАБХ) повишава нивото на мерки, които взема с цел превенция на заболяването. От 21.08.2018 г. със заповед № РД 11-1638/ 21.08.2018 г. на изпълнителния директор на БАБХ е въведен засилен контрол в: 1. заведения за обществено хранене (ЗОХ); 2. обекти за междинно съхранение на СЖП и моторни превозни средства за превоз на СЖП. При проверките се обхваща начина на отделяне, идентифициране и проследяване на всички отпадъци от храни от животински произход (вкл. и кухненските отпадъци), наричани странични животински продукти (СЖП). Проверяват се условията на съхранение и начина на унищожаване на СЖП и в двата вида обекти. Задължително е унищожаването на всички СЖП да става чрез обезвреждане по методите, посочени в Регламент (ЕО) № 1069/ 2009 в екарисаж или в инсталации за изгаряне и съвместно изгаряне, регистрирани в областните дирекции по безопасност на храните. През първата седмица от действието на заповедта са извършени 177 проверки. Издадени са 69 предписания за отстраняване на констатирани несъответствия.", "date": "2018.08.29", "title": "Агенцията по храните взе допълнителни мерки срещу африканската чума по свинете"}
{"url": "https://www.24chasa.bg/novini/article/7030055", "text": "Хирурзи на университетската спешна болница \"Пирогов\" оперират в момента 13-годишно момче с наранявания след инцидент в Университета по архитектура, строителство и геодезия (УАСГ) в София. Детето е било прегледано и веднага е започнато лечение. По първоначални данни състоянието му е тежко. \"Има такъв случай, става въпрос за битов инцидент. Отивайки към физкултурния салон на вуза детето се е порязало на стъклена врата, при опит да я отвори. В момента събираме подробности как точно е станало\". Това заяви за \"24 часа\" заместник-ректорът на УАСГ д-р инж. Борис Цанков.", "date": "2018.08.29", "title": "Оперират 13-годишен в \"Пирогов\", нарязал се на стъклена врата"}
{"url": "https://www.24chasa.bg/novini/article/7030117", "text": "Моторист и спътника му са приети в болницата в Пазарджик с различни счупвания и наранявания, след като катастрофираха, бягайки от полицейска проверка, съобщи говорителят на полицията Мирослав Стоянов. Инцидентът е станал около 22 ч. във вторник на пътя между Пазарджик и село Добровница. Полицейски автопатрул предприел проверка на мотоциклет с двама души на него, т.к. двуколесната машина се движела с висока скорост. Водачът обаче не спрял на подадения сигнал със стоп-палка и продължил по пътя, като увеличил още повече скоростта. Минути по-късно обаче загубил контрол над мощната \"Хонда\", мотоциклетът излетял от пътното платно и се озовал в крайпътната канавка. Пристигналите на местопроизшествието униформени служители установили, че водач на мотора е 28-годишният Васил Т. от Пловдив, а пътникът зад него е 17-годишен тинейджър от село Огняново. Полицаите съдействали на екип на спешна помощ да транспортира катастрофиралите нарушители до пазарджишката болница. Няма опасност за живота на пострадалите.", "date": "2018.08.29", "title": "Моторист и спътникът му в болница в Пазарджик, катастрофираха, бягайки от полицаи"}
{"url": "https://www.24chasa.bg/novini/article/7030172", "text": "Проверки на таксиметрови автомобили ще се извършват и през нощта. Това става ясно от отговор на началника на областния отдел на Изпълнителна агенция \"Автомобилна администрация\" Красимир Георгиев до общински съветници в Бургас, предаде БТА. Преди няколко дни част от групата съветници от ПП ГЕРБ настоя служителите на държавната агенция да засилят проверките на таксиметровите услуги в морския град. Мотивите им бяха, че през летните месеци този тип превози се увеличават многократно, заради хилядите гости на града и е важно тази услуга да бъде качествена. Красимир Георгиев посочва в отговора си, че за периода от 1 май до 23 август тази година са проверени 240 таксиметрови автомобили на територията на Бургаска област, като са съставени 20 акта. Спрени от движение са 24 автомобили, които са извършвали нерегламентирани превози на пътници. След установени нарушения са спрени от движение два автобуса, с които са извършвани обществени превози.", "date": "2018.08.29", "title": "Ще проверяват такситата и през нощта"}
{"url": "https://www.24chasa.bg/novini/article/7030169", "text": "Турските власти днес издадоха заповеди за арести на 34 души, сред които служители на жандармерията, заподозрени във връзки с Фетхуллахистката терористична организация (ФЕТО), съобщи Анадолската агенция, цитирана от БТА. Главната прокуратура в Анкара издаде рано тази сутрин заповедите за арестите. Досега са задържани 17 служители от Главното командване на жандармерията. Според турските власти групировката ФЕТО на живеещия в САЩ мюсюлмански проповедник Фетхуллах Гюлен стои зад опита за преврат в Турция през 2016 г.", "date": "2018.08.29", "title": "Издадоха заповеди за арести на 34 души за връзки с ФЕТО"}
{"url": "https://www.24chasa.bg/novini/article/7030209", "text": "Окръжният съд във Варна задържа под стража руски гражданин, издирван от властите във Финландия за трафик на наркотици и грабежи, съобщиха от пресслужбата на съда. Съдът определи мярка за неотклонение \"задържане под стража\" за руснака до приключване на производството му по екстрадиция. Той е обявен за международно издирване от съдебните власти на Финландия възоснова на две Европейски заповеди за арест. Обявеният за издирване мъж е бил арестуван на 19 юли 2018 г. на летището във Варна с фалшив паспорт. Определението може да се протестира и обжалва пред Апелативен съд-Варна.", "date": "2018.08.29", "title": "Арестуваха руснак във Варна, издирван във Финландия за наркотрафик и грабежи"}
{"url": "https://www.24chasa.bg/novini/article/7030205", "text": "Правителството одобри промени в Наредбата за изискванията за етикетиране и предоставяне на стандартна информация за продукти, свързани с енергопотреблението, по отношение на консумацията на енергия и на други ресурси. Това съобщи пресслужбата на кабинета. През юли миналата година беше публикуван Регламент на Европейския парламент, с който беше отменена действащата наредба за енергийно етикетиране. С направените промени българското законодателство ще отговори на изискванията на Европейския парламент и на Съвета относно отбелязването на информация за електропотреблението върху етикетите на продуктите, допълниха от МС.", "date": "2018.08.29", "title": "Промениха наредбата за изискванията за  енергийно етикетиране"}
{"url": "https://www.24chasa.bg/novini/article/7030213", "text": "Китай заяви, че не планира да строи военна база в Афганистан, с което отрече публикация на хонконгския вестник \"Саут Чайна морнинг пост\", предаде Ройтерс. По-рано днес вестникът, цитиращ неназовани източници, близки до китайската армия, писа, че Китай изгражда военно-тренировъчна база в провинция Бадахшан. Провинцията е разположена във Ваханския коридор - тясна ивица в планините, граничеща с три страни: Таджикистан на север, Пакистан на юг и Синцзян-уйгурския автономен район на Китай на изток, предава БТА. Говорителката на външното министерство в Пекин Хуа Чунин отрече това твърдение. \"След като се вгледах в него, въпросното съобщение не е истина\", каза тя на редовния всекидневен брифинг. \"След като няма строителство и обучение, тази ситуация не съществува, тя не е истина. Така че всичко свързано с нея, не е истина\", добави Хуа, с което отхвърли и предположенията, че Китай е пратил там войници. Говорителката не даде повече подробности и не реагира на заявка от Ройтерс за допълнителен коментар. Пекин и друг път е отричал публикации, че китайски военни автомобили патрулират на афганистанска територия. Китай се опасява, че нестабилността в Афганистан може да се прехвърли в размирния западен китайски Синцзян-уйгурски автономен район, обитаван предимно от мюсюлманския етнос уйгури, припомни Ройтерс.", "date": "2018.08.29", "title": "Китай: Не планираме да строим военна база в Афганистан"}
{"url": "https://www.24chasa.bg/novini/article/7030226", "text": "Знак за ограничение на скоростта до 30 км в час поставят край Своге на мястото, където автобус излетя от пътя и 17 души загинаха. Решението е било взето днес на среща между общината, представители на АПИ и \"Пътна полиция\", съобщиха пред \"24 часа\" кметът на Своге Валентин Михайлов и заместникът му Георги Петков. Те посочиха, че това е едно от трите опасни места на този път. Другите две са свлачище между село Томпсън и Своге и участък, близо до село Ромче, със скок на него. От общината са изпратили 10 жалби за състоянието на пътя. Още на 20-ти юни миналата година установили в АПИ, че трябва пълна подмяна на асфалта, както и поправка на виража. Всички сигнали са били изпратени, но резултат няма. Данните от трафик камерите показват, че въпреки ограничението на скоростта и поставените пътни знаци шофьорите карат с 30% по-висока скорост от допустимата.", "date": "2018.08.29", "title": "Слагат знак за 30 км ограничение на мястото на катастрофата край Своге (Обновена)"}
{"url": "https://www.24chasa.bg/novini/article/7030236", "text": "Най-много зрелостници - 1124-има, положиха днес зрелостен изпит по биология и здравно образование от изпитната сесия август-септември. Това съобщи пресцентърът на Министерството на образованието и науката. На втората задължителна матура по предмет по избор са се явили общо 2825-има зрелостници и те са писали по изпитен вариант 2. След биологията най-предпочитана е географията и икономиката, като на изпита са се явили 993-има зрелостници. Над 350 са решавали тест по философия. По един кандидат се е явил на френски, испански и италиански език. Утре сесията август-септември продължава с матурите по желание. За участие в тях заявления са подали 11 зрелостници.", "date": "2018.08.29", "title": "Най-много зрелостници са положили втора матура по биология - 1124-има"}
{"url": "https://www.24chasa.bg/novini/article/7030232", "text": "Намереното гърне с монети и други златни предмети при разкопките на Калиакра е вероятно е татарска плячка – обяви в Каварна доц. Бони Петрунова, директор на Националния исторически музей. Според нея, работната хипотеза, която може да претърпи развитие, е следната: „През 1393 г. татарите претърпяват страшно поражение от монголите. Това ги изтласква от степите, те минават река Дунав и започват да плячкосват цялата Северна Добруджа. Има абсолютно сигурно сведение, че от тях е превзета Варна и плячкосана. Няма как да са пропуснали и Калиакра. Очевидно някой от техните по-важни вождове се е настанил във вътрешния град на Калиакра, построил си е една къщурка, немного изпипана, която аз наричам татарската къща, и там е събирал своята плячка. През 1399 г. обаче татарите са прогонени от цялата Северна Добруджа и са разселени в различни места. Вероятно тогава е била опожарена татарската къща и нейният собственик, бятайки, е повдигнал плочата на пода и е скрил там гърнето.” В полза на тази хипотеза говори и факът, че копчетата са с конците, което означава, че рязани набързо. Доц. Петрунова припомни съдържанието на гърнето, открито на 17 август в сектор 83 на разкопките на Кариакра в техния 15-и сезон: „То съдържа 957 предмета – 873 сребърни монети, 28 – златни, от които 8 дуката, 11 –апликации, 28 копчета, 11 златни обеци, като те са били направени на чифт и има една еднична, 2 сребърни пръстена, 4 мъниста от скъпоценни камъни, едното – златно”. „Тепърва, освен ефекта на красивите предмети, ние ще извличаме информация, която дава много отговори за историята на Калиакра и на българската държава в края на 14 век. Гърнето за нас е като SMS от 14 век. Предметите ще се изследват поне година” – каза доц. Петрунова. Сега гърнето-съкровище е в Националния исторически музей. „Предстои да се прибере в Историческия музей в Каварна, но там първо трябва да направят специални витрини и да гарантират сигурност” – каза доц. Петрунова. Тя благодари на общината за финансовата подкрепа за разкопките, както и на ромите, които са разбрали какво е да си археолог, докато са помагали на разкопките.", "date": "2018.08.29", "title": "Съкровището от Калиакра вероятно е татарска плячка"}
{"url": "https://www.24chasa.bg/novini/article/7030254", "text": "Президентът на САЩ Доналд Тръмп е бил обвиняван в нечестност, разпространяване на фалшива информация, изопачаване на новините, предаване на неточна информация и небрежно отношение към истината. Но лъже ли? Това е дума с голям заряд и някои критици на Тръмп смятат, че големите новинарски организации се стесняват прекалено много да я използват. В. \"Вашингтон пост\", който е документирал над 4000 фалшиви или подвеждащи твърдения на президента, заяви миналата седмица за пръв път, че неточно изявление на Тръмп е \"лъжа\". Споразумението с прокуратурата, сключено от бившия адвокат на Тръмп Майкъл Коен, предостави \"неоспорими доказателства, че Тръмп и негови съюзници са били нарочно нечестни\" за парите, платени на порнозвездата Сторми Даниълс и на бившата моделка на \"Плейбой\" Карън Макдугъл срещу мълчанието им, написа Глен Кеслър, проверяващ фактите във в. \"Вашингтон пост\". Вестникът публикува оценката му на първа страница и това стана най-четената му статия онлайн. Това не само беше първият случай, при който в. \"Вашингтон пост\" заяви, че Тръмп лъже, а беше и първият случай на използване на тази дума за който и да било политик от 2011 г., когато Кеслър започва дейността си по проверка на фактите. Много новинарски организации се въздържат да използват тази дума поради въпроса за намерението. Редакторите смятат, че е важно да се установи дали някой разпространява фалшива информация съзнателно, с намерението да заблуди, а е трудно да се надникне в главата на човек. Екипът на Кеслър е намерил 98 случая, при които Тръмп неправилно е твърдял, че негова заслуга са най-големите данъчни облекчения в историята на САЩ. Но президентът може да го вярва искрено, каза Кеслър. В Асошиейтед прес \"ние смятаме, че е по-добре да се каже какви са фактите, какво е казал някой човек и да оставим читателите да вземат решение дали лъжата е била нарочна или не\", заяви Джон Данишевски, редактор по журналистическата етика на новинарската агенция. Няколко читатели са казвали на Кеслър, че е крайно време. Един критик, Пол Блест от сайта \"Сплинтър\", написа: \"Можете ли да си представите някой друг политик да бъде оценяван по толкова смешно нисък стандарт?\" Важната за в. \"Вашингтон пост\" стъпка е унизителен провал, написа той. \"За хората на власт е нещо като прикритие, когато не го наречете лъжа\", заяви Джеф Коен, наскоро пенсионирал се професор по журналистика и продуцент на документалния филм \"Всички правителства лъжат\" за покойния журналист Исидор Стоун. Според него журналистите трябва да изясняват ситуацията и думата \"лъжа\" е ефективно средство. И въпреки това един влиятелен редактор се чуди дали цялата дискусия не е голяма грешка. \"Ненавиждам факта, че дебатите и дискусията за думата \"лъжа\" прикриха една, ако щете, по-важна истина\", каза по-рано този месец пред Си Ен Ен Дийн Бакет, изпълнителен редактор на в. \"Ню Йорк таймс\". \"Има ли значение дали в. \"Ню Йорк таймс\" или в. \"Вашингтон пост\" използват думата \"лъжа\" три пъти, седем пъти, 10 пъти, 20 пъти? Или е по-важно, че проверяващият фактите е открил 4229 подвеждащи изказвания?\" Движението на Тръмп, което постави под съмнение гражданството на бившия президент на САЩ Барак Обама, накара както в. \"Ню Йорк таймс\", така и АП да използват думата \"лъжа\". През януари миналата година в. \"Ню Йорк таймс\" публикува статия със заглавието \"На среща с депутати Тръмп повтаря лъжата за спечелен най-голям брой гласове\". Това се отнасяше за неговото твърдение, че незаконно гласували имигранти са му попречили да получи повече гласове от Хилари Клинтън на изборите през 2016 година. Макар че в заглавието се споменаваше \"лъжа\", думата не се съдържаше в текста на статията. Водещият на предаването \"Ню дей\" по Си Ен Ен Джон Бърман заяви в ефир, че Тръмп е излъгал за политиката си за разделяне на семейства на границата между САЩ и Мексико. Историите за състоялата се преди изборите през 2016 г. среща между руснаци и сина на президента, засягаща информация, която да навреди на Хилари Клинтън, бяха \"гърчеща се хидра на нечестността. Отсичате една лъжа, на нейно място се появяват две\", каза Бърман. Коен заяви, че решението да използва думата \"лъжа\", взето от в. \"Вашингтон пост\" миналата седмица, може да повлияе на други медии да направят същото по-често. Вечерта, когато се появи статията, Крис Куомо от Си Ен Ен притисна помощничката на Тръмп Келиан Конуей да признае, че правителството е излъгало и че това е причината хората да не вярват на Тръмп. Не особено изненадващо, тя се въздържа. Кеслър призова за предпазливост. \"Това изглежда само един момент\", заяви той. \"Не е нещо, което планираме да правим редовно. Не можете да говорите прекалено рано, но бих се изненадал, ако този случай не е единствен в президентския мандат\". Използването на думата \"лъжа\" неточно или небрежно може да се стори на читателите по-скоро мнение, отколкото факт, казва Данишевски от Асошиейтед прес. Това е важно да се помни, когато Тръмп се оплаква от \"фалшивите новини\" на медиите. Той нарече проверяващите фактите журналисти \"нечестни боклуци\" и \"корумпирани като ада\" и този месец спомена скалата \"Пинокио\" на в. \"Вашингтон пост\", която измерва степента на неточните изказвания. \"Ако съм прав, или ако съм 97,3 на сто прав, те ще кажат: \"Той получава Пинокио\" или \"той лъже\", заяви Тръмп. \"Те са лоши хора\". В резултат проверяващите фактите са също толкова загрижени за отслабване на общественото доверие към проверените от тях факти, колкото медиите като цяло са загрижени за отразяването им. Независимият сайт \"Политифакт\" се опита да гради доверие сред гласоподавателите на Тръмп, проверявайки фактите, свързани с политици от Западна Вирджиния, Алабама и Оклахома, каза Аарон Шарокман, изпълнителен редактор на организацията. Политифакт избягва думата \"лъжа\", макар че обявява \"лъжа на годината\". Тръмп \"спечели наградата\" през 2015 и през 2017 година. Класацията за \"пламтящи панталони\", която изданието прави за най-неточните изказвания, със сигурност насочва към тази дума (на английски фразата означава предстоящо напердашване в покрита от панталоните област, което очаква деца, хванати от родителите им да лъжат - бел. прев). Тръмп е получил тази оценка 85 пъти. \"Не е от полза за Политифакт да наричаме някого лъжец\", казва Шарокман, \"защото целта ни не е да си играем на \"хванах те\". /От БТА/", "date": "2018.08.29", "title": "Медиите в САЩ се колебаят да използват думата \"лъжа\" за неточни изказвания на Тръмп"}
{"url": "https://www.24chasa.bg/novini/article/7030255", "text": "Френският президент Еманюел Макрон заяви днес, че унгарският премиер Виктор Орбан и италианският вицепремиер Матео Салвини с право гледат на него като основен противник в Европа по въпроса с мигрантите, предаде Франс прес. \"Няма да отстъпя пред националистите и тези, които възхваляват словото на омразата. Ако са видели в мое лице основния си противник, имат право\", заяви той в Копенхаген в отговор на журналистически въпрос. Френският президент е на двудневно държавно посещение в Дания, предава БТА. Макрон добави, че през идните дни и месеци ще трябва да бъдат взети решения по мигрантския въпрос, което предполага \"сериозност и отговорно отношение\", и призова европейците \"да останат верни на ценностите си като правото на убежище\". Вчера в Милано Орбан каза, че Салвини е негов \"герой\", а Макрон - основен противник. Седем месеца преди европейските избори, на които се очаква това да бъде основна тема, Орбан обвини французите, че са \"начело на политическите сили, подкрепящи имиграцията\" и че той иска да спре нелегалната имиграция.", "date": "2018.08.29", "title": "Макрон: Орбан и Салвини с право гледат на мен като основен противник за миграцията"}
{"url": "https://www.24chasa.bg/novini/article/7030269", "text": "В детските ясли в Китай малчуганите имат нови преподаватели роботи на име Кико, предаде Франс прес. Роботчетата са високи 60 сантиметра и се използват вече в 600 детски градини. Те носят общото име Кико, бели са и са закръглени. Нямат ръце и се преместват на колелца. В тях са вградени камери, които им помагат да се ориентират и които позволяват също така на децата, за които те се грижат, да правят видеозаписи, предава БТА. Роботчетата разказват истории на малчуганите и ги карат да отговарят на въпроси за проверка на логическото им мислене. При всеки правилен отговор работчетата реагират с ентусиазъм, а очичките им придобиват формата на червени сърца. В Китай роботи доставят покупките по домовете, придружават възрастните хора или предоставят справки за действащите закони. Фирмата създател на роботчетата Кико, които са в детските градини, иска те да започнат да се използват и в класните стаи, а също да се изнасят и в други азиатски страни. Пекин инвестира много в изкуствения интелект в рамките на програмата си \"Произведено в Китай 2025 г.\", целяща развитието на високотехнологичния сектор. Според Международната федерация по роботика Китай е страната в света, която сега използва най-много промишлени роботи -340 000 са разположени в китайските заводи. Китайският пазар на роботите, предназначени за сектора на услугите, сега съставлява 1,32 милиарда долара (910 милиона евро). Очаква се той да нарасне на 4,9 милиарда долара до 2022 г., според консултативната компания Рисърч ин Чайна. Китайска фирма дори представи миналата година роботи, които могат да говорят, да включват съдомиялна машина, да имат сложни изражения на лицето и дори сексуални контакти. Роботчетата Кико в детските градини струват 10 000 юана бройката (1280 евро). Това е приблизително колкото месечната заплата на преподавател от плът и кръв. Но те все още не могат да взаимодействат изцяло с децата, да осъществяват визуален контакт с тях и да имат различни лицеви изражения, а това е от значение при общуването с малчуганите. Предимството на тези роботи е, че са по-стабилни емоционално от хората.", "date": "2018.08.29", "title": "В детските ясли в Китай навлизат преподаватели роботи"}
{"url": "https://www.24chasa.bg/novini/article/7030262", "text": "София, 29 август 2018 г. – Евродепутатът от Групата на прогресивния алианс на социалистите и демократите в ЕП Момчил Неков и член на Комисията по земеделие и развитие на селските райони към ЕП отправи питания към Европейската комисия /ЕК/ относно средства за идентификация на селскостопански животни от рода на дребните преживни животни /ДПЖ/ в държавите-членки. Това съобщиха от пресслужбата на евродепутата. Въпросите му са продиктувани от породилите се съмнения в обществото за фалшиви ушни марки на ДПЖ и случаи на получаване на европейски субсидии за „виртуални овце“, както и все по-честите питания на животновъди за промяна на средствата за идентификация на животните. По данни на животновъди най-малко 300 хил. са фиктивните ушни марки в България и това са „виртуални животни“. Експерти предлагат използване на метода „търбушни болуси“ за маркиране на животните. Търбушният болус представлява керамичен цилиндър с дължина 5 — 8 cm и ширина 1,5 — 2 cm. Във вътрешността му е поместен микрочипът. Търбушният болус се използва за идентификация на преживните животни — най-вече говеда, овце и кози. Той се подава през устата и след преглъщане попада в стомаха на преживните и остава там. След това микрочипът се разчита от четящо устройство. Към този номер се добавя и номерът на ушната марка на съответното животно и данните се подават в идентификационната система на националната база данни. Регламент № 21/2004 на Съвета от 17 декември 2003 година изисква задължителна идентификация и регистрация на животни от рода на овцете и козите посредством средство за идентификация съобразно Приложението към този регламент. Евродепутат Момчил Неков пита ЕК: 1. Може ли Комисията да предостави информация за това какви средства за идентификация на селскостопански животни (по-конкретно дребните преживни животни - овце и кози) се използват в държавите-членки? 2. Може ли Комисията да посочи, в кои държави членки се използват „търбушни болуси“? # # # За Момчил Неков: Член на ЕП от Групата на прогресивния алианс на социалистите и демократите; Член на Комисията по „Земеделие и развитие на селските региони“; Член на Комисията по „Култура и образование“; Член на делегациите на ЕП за връзки с Китай и с държавите от Централна Азия, както и на интерпарламентарните работни групи за биоразнообразието и устойчивото развитие, за климатичните промени, за развитие на туризма, културното наследство и европейските културни маршрути, за спорта.", "date": "2018.08.29", "title": "Момчил Неков с питане към ЕК относно ушните марки на овцете и козите"}
{"url": "https://www.24chasa.bg/novini/article/7030475", "text": "В България приемаме река Дунав като граница и бариера заради историческа фактология, но тя представлява сериозен ресурс с потенциал за развитие. Това заяви в интервю за телевизия „Блумбърг“ заместник-министърът на регионалното развитие и благоустройството и национален координатор на Стратегията на ЕС за Дунавския регион Деница Николова. Според нея, за да се разкрие потенциала на реката трябва да се изпълняват стратегически проекти, свързани с подобряване на корабоплаването. „Ако ние осигурим плаваемостта на река Дунав да бъде увеличена във времето като брой дни в годината, ще дадем възможност България да стане много привлекателна дестинация по отношение на круизния туризъм“, каза Николова. Това ще даде възможност и да се стимулира малкия и средния бизнес, защото всеки един турист ще вложи средства на територията на страната, когато дойде да я разгледа, защото имаме невероятно и огромно културно-историческо наследство, което трябва да показваме и да станем много привлекателна туристическа дестинация по отношение на културно-историческия туризъм. „Към настоящия момент България и още пет държави изпълняват проект за 24 млн. евро, финансиран от ЕК“, посочи Николова. Целта е да се подсигури по-добра свързаност в региона чрез подобряване на плаваемостта. Това съобщиха от пресцентъра на Министерството на регионалното развитие и благоустройството. Според Деница Николова в бъдеще фокусът на Дунавската стратегия трябва да бъде върху по-стратегически ориентирани проекти за всички държави, т.е. да се изпълняват по-големи проекти засягащи интереса на няколко страни. „Разпокъсването в твърде много посоки с твърде малки проекти не води до своя видим ефект. А и не води до комфорта и увереността, че усилията, които влагаме, включително на политическо и на експертно ниво, дават своя принос“, коментира заместник-регионалният министър. Деница Николова отчете, че в рамките на Българското председателството на Дунавската стратегия са постигнати важни решения, засягащи всички 14 страни –членки. Един от успехите до момента е възстановяването на Звеното за контакт на стратегията, което е важно за осигуряване на логистика и подкрепа на страните-ротационни председателки, както и за самото функциониране на стратегия. Изпълнявани са и приоритетите за приобщаване на регионите, икономически ръст и развитие. „Трябва да намерим и решение за оптимизиране на целите на стратегията, за да изведем конкретни приоритети, по които да работим в бъдеще, например, свързаността, икономическо развитие, туризъм или екология, а не да имаме много на брой, но малки приоритета, касаещи отделни страни, каза още тя. В момента има 11 приоритетни области, а България участва в две от тях – управление на културния туризъм и сигурността. Другият важен въпрос пред стратегията е осигуряване на финансиране. Сега основният инструмент, който финансира стратегията, е Транснационална програма „Дунав“. Тя е с общ бюджет 262 млн.евро. Зам.-министър Николова каза още, че темата развитие на културния туризъм и сигурността ще е и основен акцент по време на Седмия годишен форум на Дунавската стратегия, който ще се проведе на 18 и 19 октомври в София. Той е най-важното събитие от председателството. „Ние работим с ускорени темпове по логистиката и организацията. Очертава се да е от знаковите форуми за България т.г. по няколко признака. Не само като мащаб, защото очакваме около 700 делегата от 14-те държави и ЕК, но и темата, която сме избрали и фокусираме събитието е туризмът и как влияе на икономическото развитие в страните членки. Очакваме посещение на трима комисари на ЕК, българският премиер, които ще очертаят основата визия, че сектор туризъм се гледа в цялост, а не отделно. В рамките на форума ще имаме и министерска среща на всички министри по туризъм в стратегията, които ще поемат посоката, че туризмът е основен сектор, повишаващ икономиката в регионите по Дунав. Ще приемем и специална декларация за големи проекти след 2020 г.“, съобщи още зам.-министър Николова.", "date": "2018.08.29", "title": "Зам.-министър Николова: Подобряването на корабоплаването по Дунав е приоритет"}
{"url": "https://www.24chasa.bg/novini/article/7030478", "text": "Либийската брегова охрана съобщи, че е спряла в либийското крайбрежие около 400 мигранти, тръгнали към Европа, предаде Асошиейтед прес, цитирана от БТА. Говорителят на бреговата охрана Аюб Гасим днес каза, че гумена лодка с 84 пътници, включително шест жени и пет деца, е била прехваната в понеделник в морето близо до град Мая, на 27 км западно от столицата Триполи. Други две лодки с общо 146 пътници, в това число 26 жени и четири деца, са били задържани в понеделник във водите близо до югозападния град Абу Камаш. Гасем каза, че миналата седмица са били спрени 162-ма мигранти, тръгнали за Европа. На хората е била оказана хуманитарна и медицинска помощ, след което те били настанени в бежански лагери в градовете Зауия и Таджура. С европейско съдействие либийските власти увеличиха усилията за спиране на потока от мигранти към Европа.", "date": "2018.08.29", "title": "Либийската брегова охрана спряла близо 400 мигранти, поели към Европа"}
{"url": "https://www.24chasa.bg/novini/article/7030480", "text": "38-годишният Г. М., който е собственик на мандра в пазарджишкото село Калугерово, е бил арестуван вчера. Той е обвинен за държане на 1700 кг безакцизен тютюн, съобщи пловдивската окръжна прокуратура. Разследващите са установили, че той е организирал в мандрата си цех, където нелегалният тютюн е бил нарязван и обработван. С него са били зареждани  Мъжът е задържан за 72 часа. Предстои прокуратурата да поиска за него в съда постоянна мярка задържане под стража. За престъплението се предвижда от 2 до 8 г. затвор. В понеделник пловдивският районен съд остави в ареста 19 души, закопчани в нелегалните предприятия.", "date": "2018.08.29", "title": "Арестуваха собственик на мандра, зареждал с тютюн тайните фабрики за цигари"}
{"url": "https://www.24chasa.bg/novini/article/7030504", "text": "Групировката \"Ислямска държава\" (ИД) е в процес на реорганизация в опит да оцелее след разгрома, претърпян както в Сирия, така и в Ирак. В тези две страни тя провъзгласи своя халифат, след като завладя през 2014 г. обширни територии. Четири години по-късно, почти напълно прогонена от тези зони, ултрарадикалната групировка трябва да намери \"нов начин за функциониране и особено за вербуване на нови членове след тежките поражения\", заяви за АФП пожелал анонимност високопоставен представител на иракските служби за сигурност. Основната мярка е административно преустройство на групировката, която мечтаеше да е \"държава\", подчертават експерти. В миналото останаха 35-те \"вилаети\" (провинции), на които се делеше халифатът. След като загуби двете си \"столици\" - Ракка в Сирия и Мосул в Ирак - ИД вече говори по пропагандните си канали само за шест \"вилаета\". А за обозначаването им тя се върна към познатите териториални определения: Ирак, Сирия, Източна Азия, Таджикистан, Синай и Сомалия. \"Вилаетите\" Мосул, Ракка и Киркук напълно изчезнаха от реториката на групировката на Абу Бакр ал-Багдади и бяха понижени в \"мантака\" (\"кантони\"). Иначе през 2014 г. - още преди нейният \"халиф\" да се появи и да бъде провъзгласена \"Ислямска държава\" - ИД се хвалеше, че е е сложила край на \"империалистическите\" граници в Близкия изток от 1916 г. (споразумението \"Сайкс-Пико\"). Забравена е вече зрелищната демонстрация от 2014 г., заснета с камери и разпространена с голяма доза пропаганда, когато бе заличена с булдозери границата между Сирия и Ирак. Иракските сили сега отново са разположени по протежение на тази граница, през която оръжия и джихадисти дълго време преминаваха безпрепятствено. От сирийска страна силите на Дамаск и подкрепяните от международната коалиция срещу ИД кюрдско-арабски сили също отвоюваха големи погранични зони. Мистерия остава въпросът с какви сили точно разполага ИД, но новото географско деление на групировката \"доказва, че е отслабена и че реорганизира командването си\", обясни за АФП иракският представител. Организацията преминава обратно от децентрализирано командване по региони към централизирано командване по страни. \"Това говори за загуба на доверие на ръководството на ИД към командирите от вилаетите в Ирак, чиито правомощия бяха ограничени\", добави същият източник. Иракските власти често съобщават за залавянето или смъртта на ръководители на ИД или приближени на Багдади, например сина му, убит през юли в Сирия от три руски ракети с дистанционно насочване. Самият Багдади бе обявен неколкократно за мъртъв, а САЩ обявиха награда от 25 милиона долара за залавянето му. Този месец, в последния си аудиозапис - четвърти, откакто се самопровъзгласи за \"командир на вярващите\" - Багдади поднесе повече \"утехи и съболезнования\" от обикновено, подчерта Хишам ал Хашеми, специалист по радикалните ислямистки групировки. В проповед по случай Еид Ал-адха (Курбан байрам, бел. ред.), мюсюлманския празник на жертвоприношението, призивите за твърд курс напред и продължаване на \"джихада\", са зле прикрито \"признаване на поражение\", каза той. \"Кризисен пиар\" За пръв път Багдади лично призова привържениците си на Запад да извършват нападения в страните си, представяйки подробни методи за действие. Една операция на Запад \"струва колкото хиляда у нас\", каза той. Според иракския източник \"след като загуби териториите си в Ирак и Сирия, ръководството на ИД се фокусира върху глобална визия\", копирайки тази, приложена преди това от Ал Каида. След като мечтата й за държава бе убита, ИД иска фактически да продължи да сее терор по света със зрелищни действия. В 55-минутния запис Багдади отправя призиви, каквито вече са чувани по времето на Ал Каида. Той громи Америка, говори за шиитски Иран, отправя призиви към сунитите в Ирак и критикува доминираните от шиити иракски военизирани формации Сили за народна мобилизация, отбеляза Хашеми. \"В последните три речи на Багдади се наблюдава \"кризисен пиар\" и последното му обръщение спада към същата категория\", каза за АФП Тор Хаминг, специалист по джихадизма в Европейския университетски институт.", "date": "2018.08.29", "title": "След като бе разгромена, \"Ислямска държава\" се реорганизира, за да оцелее"}
{"url": "https://www.24chasa.bg/novini/article/7030524", "text": "Сирийската бежанка Сара Мардини, станала известна заедно със сестра си - олимпийската плувкиня Юсра, с това, че спасиха бежанци в морето, бе обвинена в Гърция за участие в престъпна мрежа за подпомагане на нелегалната имиграция, предаде АФП, като се позовава на нейния адвокат. 23-годишната Сара, която е била задържана на 21 август на егейския остров Лесбос, където е оказвала помощ на бежанци в рамките на неправителствена организация, е поставена в предварителен арест в атинския затвор Коридалос след отправянето на обвинението, уточни пред АФП нейния адвокат Харис Пецикос. Случаят стана известен вчера, след като гръцката полиция обяви, че е разбила \"престъпна мрежа\" за подпомагане на нелегалната имиграция, включваща 30 членове на неправителствената организация ERCI /Международен център за спешен отговор/, разположена на остров Лесбос, предава БТА. Сара и друг доброволец - ирландецът Шон Байндър, задържан заедно с нея и поставен под арест на остров Хиос, близо до Лесбос, \"отхвърлят всички обвинения\" срещу тях, посочи адвокатът. Те работят като доброволци за една хуманитарна акция, добави адвокатът, който защитава и двамата. Той уточни, че и двамата не са били в Гърция на много дати, за които се отнасят отправените към тях обвинения. Според мен очевидно става дума за случай на криминализиране на помощта за бежанците, коментира той. Адвокатът подаде днес молба за освобождаване на Сара, която живее в Германия заедно със семейството си и учи със стипендия в колежа Бард в Берлин. \"Очевидно неоснователните обвинения\", насочени към нея, \"изглежда имат най-вече за цел да спрат операциите на неправителствената организация\", посочи в съобщение директорът на колежа Флориан Бекър. Според полицията \"мрежата\" \"е оказвала директна помощ на организирани групи за трафик на мигранти\". Смята се, че членовете на мрежата са получавали конфиденциална информация за бежанския поток от Турция и нелегално са следели радио комуникациите на гръцката брегова охрана и европейската гранична агенция Фронтекс. Сара и сестра й Юсра станаха известни, след като благодарение на уменията си по плуване изведоха до брега започналата да потъва лодка, с която заедно с още 18 души бяха поели от Турция към остров Лесбос през август 2015 г. Юсра участва в Олимпийските игри в Рио през 2016 г. в отбора на бежанците и от 2017 г. е посланичка на добра воля на Върховния комисариат на ООН за бежанците. Германският треньор на Юсра Свен Спанеркреб също даде подкрепа за Сара. Тя и Шон Байндър са \"отдавна доброволци на неправителствената организация ERCI и никога не са участвали в нелегални дейности\", заяви той за АФП. Това не е първо разследване, включващо хора, работещи с мигранти в Гърция. През май гръцки съд оправда трима испански и двама датски доброволци по обвинения в трафик на хора.", "date": "2018.08.29", "title": "Обвиниха сирийка, спасила мигранти, за участие в престъпна мрежа в Гърция"}
{"url": "https://www.24chasa.bg/novini/article/7030509", "text": "Депутати от иранския парламент започнаха днес процедура по отстраняване на министъра на образованието. С това те засилват натиска върху президента Хасан Рохани, критикуван от Ислямското консултативно събрание заради икономическата криза след подновените американски санкции, предаде Ройтерс, цитирана от БТА. Върховният духовен водач на Иран аятолах Али Хаменей, който прие днес в кабинета си Рохани, прикани правителството да работи \"ден и нощ\", за да реши проблемите в икономиката. \"Трябва да бъдем силни на икономическото поле. Чиновниците трябва да работят много ден и нощ за решаване на проблемите\", каза Хаменей, цитиран от иранската национална телевизия. Процедурата по импийчмънт на образователния министър бе започната три дни след като депутатите свалиха от постовете им министрите на икономиката и на финансите, обвинявайки ги за срива на националната валута и резкия ръст на безработицата. Седмици преди това бе отстранен и министърът на труда. Освен това в парламента има и петиция, подписана от 70 законодатели, за отстраняване на министъра на промишлеността, мините и търговията. Рохани спечели два пъти президентски избори с обещания за икономическа реформа и отваряне на Иран към външния свят, а прагматичните му поддръжници имаха мнозинство в парламента. Но неговата репутация и политическо влияние получиха тежки удари, тъй като обещаният икономически подем не се осъществи. Критиките срещу него се засилиха, след като през май президентът Тръмп оттегли САЩ от ядрената сделка с Иран и после едностранно възобнови санкциите срещу Техеран. Хаменей заяви, че след оттеглянето на САЩ от ядреното споразумение Иран може да се откаже от него, ако то не отговаря на интересите му. \"Ядрената сделка е средство, не е цел, и ако ние стигнем до извода, че сделката не служи на националните ни интереси, може да се откажем от нея\", заяви върховнияг духовен водач на Иран. Тези негови думи поставиха под съмнение преговорите с европейските страни за спасяване на сделката, отбелязва Ройтерс. На сайта си Хаменей е цитиран също да казва, че Техеран трябва да се откаже от надеждите, че Европа ще спаси сделката.", "date": "2018.08.29", "title": "Ирански депутати отстраняват още един министър, засилват натиска върху Рохани"}
{"url": "https://www.24chasa.bg/novini/article/7030495", "text": "Ислямистка партия в Пакистан призова днес за експулсиране на холандския посланик и организира протест срещу плановете на крайнодесен холандски политик да направи конкурс за карикатури на мюсюлманския пророк Мохамед, предаде Ройтерс. Няколко хиляди души се събраха в източния град Лахор за демонстрацията, организирана от партия \"Техрик-и-лабаик\", класирала се на пето място на парламентарните избори миналия месец. В предизборната кампания тя отстояваше законите и наказанията за богохулство, предава БТА.  Партийният лидер Хадим Ризви поведе протестно шествие от историческия център на Лахор, което ще се стреми да стигне до столицата Исламабад. Там демонстрантите ще устроят седящ протест, за да притиснат новия пакистански премиер Имран Хан да скъса дипломатически отношения с Холандия. Пакистан вече изрази протест пред Холандия за плановете на крайнодесния депутат Герт Вилдерс за конкурса. Вилдерс възнамерява да изложи карикатурите на стените на стаята на политическата си партия в парламента.", "date": "2018.08.29", "title": "Ислямистка партия в Пакистан призова днес за скъсване на отношенията с Холандия"}
{"url": "https://www.24chasa.bg/novini/article/7030555", "text": "Българската стопанска камара отново се обявява против квотите за хората с увреждания, залегнали в проекта на нов Закон за хората с увреждания, предаде БТА. Ефектът от една подобна мярка ще бъде крайно негативен за целия пазар на труда, но по-важното - това е унизителен подход спрямо хората, които по една или друга причина са с над 50 на сто намалена трудоспособност, се заявява в позиция на БСК по темата, публикувана на сайта на организацията. В нея се припомня, че през последните седмици българските работодатели нееднократно изразиха категоричната си негативна позиция срещу въвеждането на квоти за наемане на хора с трайни увреждания. Квотното разпределение на персонала по същество е пряка намеса на държавата в стопанската дейност, се посочва в становището. В него се подчертава, че готовността на работодателя да наеме работник се определя от професионалните качества, знания, умения и компетенции на съответния работник, а не от здравословното му състояние. В условията на тежък и задълбочаващ се недостиг на работна сила, българският работодател възприема хората с увреждания като ценен човешки потенциал, заявяват от БСК. Според БСК основно препятствие за наемане на хора с увреждания е липсата на достъпна публична среда, която да им позволи да учат, да се развиват и да стигат безпрепятствено до работните си места, а това е неизпълнен ангажимент на централната и местната власт. Изразяваме категоричната си убеденост, че проблемът със заетостта на хората с увреждания не следва да се решава с квоти, а с мерки, за които основно отговорна е държавата, допълват от БСК. Друго възражение на БСК срещу законопроекта е, че основният приносител на средства за бъдещия Фонд \"Заетост на хора с увреждания\" към МТСП ще бъде българският работодател, но неговият глас няма да е определящ за управлението на събраните средства, тъй като управителното тяло на фонда ще е доминирано от представители на държавните институции, а хората с увреждания изобщо няма да са представени. БСК вижда в предвиденото включване на един представител на работодателите в управлението на бъдещия фонд форма на привиден демократизъм и имитация на \"отразени бележки на работодателите\". БСК е против създаването и на втори фонд към МРРБ, който отново ще се пълни със средства от бизнеса и отново ще се управлява без негово участие. Предвиден е непропорционален размер на санкциите за инвеститорите в строителни обекти, които не отговарят на изискванията за достъпна среда (10 на сто върху проектната стойност на обекта), и чиновниците, одобрили съответната строителна документация (от 500 до 1000 лв.), допълват от БСК. Според бизнеса тук отново прозира желанието на държавата да прехвърли собствената си отговорност за изграждане на достъпна среда върху частния сектор. БСК смятат, че в графа \"имитация на съобразяване с бележките на работодателите\" е и намалението на квотата за наемане на хора с увреждания от 4 на 2 на сто. Според БСК този \"жест\" на законотворците по никакъв начин не променя факта, че това е един нов квазиданък за работодателите, който не отчита секторни, регионални или други фактори, възпрепятстващи изпълнението на задължението за назначаване на хора с увреждания. Според БСК стимулите за наемане на хора с увреждания реално липсват в предложения законопроект, или са минимални и са обвързани с множество условия, което ги прави практически неефективни и неприложими. От работодателската организация смятат, че връх на законотворческата наглост е твърдението в приложената към законопроекта оценка на въздействието, че \"няма да се създадат задължения от финансов характер за предприятията, които попаднат в обхвата на приложението на Закона\". БСК категорично настоява посочените текстове и предложения да бъдат премахнати от законопроекта.", "date": "2018.08.29", "title": "БСК: Квотите за хората с увреждания ще имат негативен ефект за пазара на труда"}
{"url": "https://www.24chasa.bg/novini/article/7030548", "text": "Министър-председателят Бойко Борисов разпореди на областния управител на Бургас Вълчо Чолаков да предприеме всички законови мерки, за да спре изпълнението на решението на Общинския съвет-Царево във връзка с казуса „Силистар“, съобщиха от правителствения пресцентър. Областният управител ще упражни своите правомощия за контрол по законосъобразност на решението след постъпване на протокола от заседанието в Областна администрация. Ще бъде преценена възможността за връщане или оспорване пред съда на решението. Разглежда се и алтернативата да бъде сигнализирана Окръжна прокуратура.", "date": "2018.08.29", "title": "Борисов разпореди на областния управител да спре решението за „Силистар“"}
{"url": "https://www.24chasa.bg/novini/article/7030568", "text": "Мнозинството македонски граждани имат положително мнение за Договора за добросъседство и приятелство с България, показва анкета на Международния републикански институт, цитирана от агенция МИА. Договорът се одобрява от 52 процента от анкетираните, а от тях 24 процента са посочили, че той е изцяло положителен, а 28 - процента - че е отчасти положителен. 34 процента са казали, че не подкрепят договора, от които 14 процента са казали, че е частично, а 20 процента - че е изцяло негативен, предава БТА. Шест процента от анкетираните изобщо не са чували за договора, а 8 процента са отказали да отговорят. В същата анкета 57 процента от гражданите подкрепят предложението Република Македония да стане членка на НАТО и Европейския съюз под новото име Република Северна Македония, договорено с Гърция. 57 процента процента вярват, че придобивките от членството оправдават приемането на новото име, 49 процента имат намерение на референдума за името на 30 септември да гласуват за решаване на спора за името, а 22 процента - да гласуват против предложената промяна на името. Според анкетата 83 процента от гражданите подкрепят членството на Република Македония в ЕС, което е с 6 процента повече в сравнение с август миналата година и с 11 процента повече от март 2017 г. Подкрепата за членството в НАТО също остава висока - 77 процента от анкетираните. Анкетата е направена в периода от 28 юни до 15 юли и в нея са участвали 1100 граждани на възраст над 18 години.", "date": "2018.08.29", "title": "Анкета: Мнозинството македонци подкрепят договора за добросъседство с България"}
{"url": "https://www.24chasa.bg/novini/article/7030591", "text": "Турция трябва да изплати 179 милиарда долара външен дълг до юли 2019 година, който се равнява на почти на една четвърт от годишния брутен вътрешен продукт на страната, е пресметнала американската банка Джей Пи Морган (JPMorgan), цитирана от Ройтерс и БТА. Това може да доведе до рязко свиване на икономиката, която е изпаднала в криза. Голяма част от платимия дълг, около 146 милиарда долара, e натрупана от частния сектор и най-вече от банките. Правителството трябва да изплати дълга или да разсрочи плащането на 4,3 милиарда долара, а компаниите от частния сектор да поемат останалата част, уточни Джей Пи Морган. Въпросът стана особено актуален, след като турската лира се срина с 40 процента през тази година заради политическата намеса във валутната политика и спора със САЩ около задържането на американски пастор от Турция. Сривът на валутата засили страховете, че компаниите могат да срещнат трудности при изплащането на валутния дълг, както и за влиянието върху акциите на европейските банки, които имат бизнес с Турция. Джей Пи Морган уточни, че натрупаният от Турция външен дълг като процент от брутния вътрешен продукт се приближава до рекордния максимум непосредствено преди финансовата криза от 2001-2002 година. \"Необходимите финанси за следващите 12 месеца са големи и достъпът до пазара стана проблематичен\", се посочва в информацията на американската банка. Според изчисленията на Джей Пи Морган, които се основават на данните на централната банка на Турция, до края на 2019 година страната трябва да върне 32 милиарда долара. Падежите на по-големите суми са през септември, октомври и декември. Международните банки вероятно поне частично ще намалят бизнеса си в Турция и разсроченото плащане на главницата може да се окаже предизвикателство за някои от тях, посочват експертите на Джей Пи Морган. При все това, те разполагат с достатъчно външни активи, за да покрият валутните задължения. Около 47 милиарда от платимия дълг са търговски кредити, които относително лесно могат да бъдат разсрочени, допълва американската банка. Има риск Турция да не успее да постигне разсрочване на външен дълг от 108 милиарда долара до юли 2019 година.", "date": "2018.08.29", "title": "US банка: Турция трябва да плати 179 милиарда долара външен дълг до юли 2019 г."}
{"url": "https://www.24chasa.bg/novini/article/7030595", "text": "Крайнодясната партия \"Алтернатива за Германия\" (АзГ) и антиислямското движение \"Пегида\" насрочиха за края на седмицата общ митинг в знак на протест срещу престъпленията на мигранти, след като два подобни протеста в неделя и понеделник прераснаха в насилие, предаде ДПА, цитирана от БТА. Митингът ще се състои в събота от 17 ч. в град Кемниц в източната германска провинция Саксония. Убийството в Кемниц на 35-годишен германец, извършено вероятно от сириец и иракчанин, породи сблъсъци между две групи демонстранти и хаотични нападения срещу чужденци. Клонът на АзГ в Саксония съобщи днес, че митингът ще позволи на хората \"заедно да скърбят за Даниел Х. и всички жертви на принудителния мултикултурализъм\". Лидерът на АзГ Йорг Мойтен заявява, че неговата партия \"не разпалва пламъци\" и че \"в страната има мрачно настроение, което е съвсем оправдано\".", "date": "2018.08.29", "title": "Крайнодесни и антиислямисти се събират в Кемниц на митинг срещу мигрантите"}
{"url": "https://www.24chasa.bg/novini/article/7030722", "text": "Японският град Фукушима реши да премахне статуята на дете със защитен комбинезон срещу радиация, предаде Франс прес, цитирана от БТА. Агенцията отбелязва, че това е станало на фона на критиките срещу паметника, който, според опонентите, е навредил на образа на региона, силно пострадал от ядрената авария през март 2011 г. \"Струва ми се невъзможно да продължи излагането на статуя, замислена като \"символ на възстановяването\" докато гражданите са разделени в отношението си към нея\", обясни кметът Хироши Кохата в изявление. Той се извини, ако статуята е \"наранила чувствата на някои\". Високият над 6 метра паметник, поставен в началото на този месец близо до гарата във Фукушима, \"ще бъде премахнат колкото се може по-бързо\". Засега не е решено каква ще бъде съдбата му след това. Наречена \"Дете на слънцето\", фигурата с жълто облекло е със защитен шлем в едната ръка, което показва, че въздухът вече е чист, и в другата със слънце - символ на надеждата. На гърдите й на екран е изписано \"000\", което подчертава липсата на радиация. Интернет потребители определиха статуята като зловеща и коментираха, че тя не е помогнала за възстановяване на репутацията на Фукушима. В града в едноименната японска префектура се намира атомната електроцентрала, претърпяла авария вследствие на разрушителните вълни цунами, причинени от силното земетресение, което разтърси страната на 11 март 2011 г. Ядрената авария, най-тежка след тази в Чернобил през април 1986 г., доведе до евакуирането на стотици хиляди местни жители, мнозина от които така и не се върнаха по домовете си. Седем години по-късно, местните селскостопански производители още се сблъскват с подозрението на купувачите, дори ако продуктите им са преминали строг контрол за радиоактивност. Скулпторът Кенджи Янобе каза, че е искал да изпрати положително послание и да създаде дете с големи очи, обърнати към небето. В интернет той написа, че \"съжалява\" за решението за премахване на скулптурата, но не желае работата му да става повод за спорове.", "date": "2018.08.29", "title": "Махат от Фукушима статуята на дете в жълто \nантирадиационно облекло (Снимки)"}
{"url": "https://www.24chasa.bg/novini/article/7030734", "text": "Турция ще даде приоритет на реформите, свързани с процеса по присъединяване към ЕС, в следващия период и очаква да види резултат от тези свои усилия, включително по въпроса за отпадане на визите. Това заяви днес турският външен министър Мевлют Чавушоглу, цитиран от агенция Ройтерс и БТА.  На пресконференция Чавушоглу обяви, че Турция ще работи за ускоряване на политическите реформи, като ще се съсредоточи върху правосъдието, свободите и основните права. \"Ние искаме ЕС да отговори с взаимност на нашите усилия, в това число по въпроса за либерализация на визовия режим за нашите граждани. Ние не искаме да се натъкнем на политически пречки\", заяви турският външен министър, цитиран от в. \"Миллиет\", съобщава ТАСС. Турция започна преговори за членство в ЕС на 3 октомври 2005 г. За да влезе в съюза, Турция трябва успешно да завърши преговорите с Европейската комисия по 35 преговорни глави, а след това страните членки трябва единодушно да гласуват за предоставяне на членство, посочва ТАСС. На 6 юли 2017 г. Европейският парламент прие резолюция, която призовава ЕС и Европейската комисия да прекратят преговорите за членство на Турция, докато турските власти не внесат промени в конституционната реформа. През април 2017 г. бе проведен референдум по промени в турската конституция, в резултат на които президентските пълномощия бяха увеличени съществено, припомня агенцията.", "date": "2018.08.29", "title": "Чавушоглу: Турция ще даде приоритет на реформите за членство в ЕС"}
{"url": "https://www.24chasa.bg/novini/article/7030736", "text": "Германия предаде днес на Намибия останките от 27 намибийци, чиито кости са били отнесени от германските колониални сили преди повече от век за псевдонаучни расови експерименти, предаде Асошиейтед прес, цитирана от БТА.  По-рано през деня германци и намибийци се събраха на църковна служба в Берлин. Десетки хиляди души са загинали от 1904 до 1908 г. при потушаването на въстанието на племената хереро и нама по време на краткотрайното германско колониално владичество в Африка. \"Възнамеряваме днес да направим нещо, което трябваше да бъде сторено преди много години - да върнем останките на хора, станали първите жертвиа на първия геноцид на 20-и век\", каза на службата германският лутерански епископ Петра Босе-Хубер.", "date": "2018.08.29", "title": "Берлин върна останките на 27 намибийци, използвани за расови експерименти (Снимки)"}
{"url": "https://www.24chasa.bg/novini/article/7030742", "text": "В периода януари - юли 2018 г. броят на обслужените от гръцките летища пътници отбелязва ръст от 10,1 процента в сравнение със същия период миналата година, съобщава агенция АНА-МПА, цитирана от БТА. Според данни на гръцката Служба за гражданско въздухоплаване през първите седем месеца на тази година общият брой на пътниците, преминали през летищата на Гърция, е 34 384 666, докато през същия период на 2017 г. е бил 31 237 352. Общият брой на полетите през гръцките летища е бил 289 453 (от които 113 694 вътрешни и 175 759 международни) или с 8,3 процента повече на годишна база.", "date": "2018.08.29", "title": "10% ръст на пътниците отбелязват гръцките летища през първите 7 месеца"}
{"url": "https://www.24chasa.bg/novini/article/7030743", "text": "Помощите от ФСЕС на стойност от 34 млн. eвро, отпуснати за възстановяване в Гърция, Полша, Литва и България след природните бедствия през 2017 г., бяха одобрени от Комисията по бюджети в сряда. Това съобщиха от пресслужбата на Европейския парламент. Средствата, които следва да бъдат потвърдени на пленарно заседание в Страсбург и Съвета, включват 16 918 941 евро за възстановяване в Литва след продължителните дъждове и наводнения, които причиниха щети на отводнителни системи, язовири и пътища, както и земеделски земи през лятото и есента на 2017 г. Полша ще получи 12 279 244 евро за възстановяването на щетите от силните бури и проливни дъждове в три войводства — Куявско-Поморско, Поморско и Великополско, които унищожиха десетки хиляди хектара гори и реколта, както и транспортна и енергийна инфраструктура. Гърция ще получи 2 535 796 евро за възстановяване на засегнатите части на остров Кос, който беше разтърсен от земетресението през юли 2017 г. През есента на 2017 г., силни бури и дъждове също засегнаха района на Бургас, в резултат на което бяха причинени щети на мостове, дренажни канали и подпорни стени и на основната инфраструктура. Наводнението взе 5 жертви и засегна 6 000 души, като 142 жилищни и над 1 200 нежилищни имоти бяха наводнени. Предоставените помощи на стойност от 2 258 225 евро ще покрият отчасти разходите за възстановителни дейности на основна държавна инфраструктура. Проектодокладът на Януш Левандовски (ЕНП, Полша) бе приет с 33 гласа „за“ с 0 „против“, и 0 „въздържали се“. Необходимият проект на коригиращ бюджет No 4/2018 на докладчика Зигфрид Мурешан (ЕНП, Румъния), беше приет с 33 гласа „за“ и 0 „против“, и 0 „въздържали се“ Информационни фишове за помощите на ФСЕС за България, Гърция, Литва и Полша могат да бъдат намерени онлайн на страницата на Комисията. Допълнителна обща информация може да бъде открита в предложението на Комисията и в доклада на Парламента. Съветът се очаква да одобри помощите до 4 септември. Фондовете ще бъдат достъпни няколко седмици след като Европейският парламент одобри предложението по време на септемврийската пленарна сесия. ФСЕС е създаден през 2002 г. след сериозните наводнения в Централна Европа през лятото на същата година. Оттогава той е бил използван при 80 различни бедствия, причинени от природни катастрофи като наводнения, горски пожари, земетресения, бури и суша. До момента Фондът е предоставил помощ на 24 различни европейския държави в размер от над 5 млрд. евро. Средствата от фонда „Солидарност“ на ЕС могат да служат за възстановителни дейности и за покриване на част от разходите за спасителни операции, за предоставяне на временно настаняване, за почистване на засегнати региони и за защита на културно наследство, и имат за цел да облекчат финансовите тежести, с които трябва да се справят местните власти след природни бедствия.", "date": "2018.08.29", "title": "34 млн. евро дава фонд „Солидарност“ на ЕС за Гърция, Полша, Литва и България"}
{"url": "https://www.24chasa.bg/novini/article/7030764", "text": "Жена, стояща на първата седалка в рейса, който се преобърна край Своге в събота, е разговаряла с шофьора Григор Григоров миг преди автобусът да полети към пропастта в Искърското дефиле. Това казаха прокурор Диана Давидкова пред Софийския окръжен съд като доказателство, че Григоров е виновен за смъртта на 17-те пътници от автобуса. Според обвинението Григоров навлязъл в насрещното, правейки десен завой. След това видял 2 коли и завил пак рязко надясно, преминал през мантинелата и се преобърнал. Тези обстоятелства прокуратурата приема от свидетелски показания на шофьори, които били ударени от автобуса. Това потвърдил и друг свидетел - моторист, който карал зад рейса. Освен това прокурорката обяви, че Григоров е карал с превишена скорост и въпреки усложнените пътни условия, той не е е намалил. Адвокатът на Григоров - Христо Ботев каза, че обвинението почива на свидетелски показания, а не на експертизи, което е в разрез с практиката на Върховния съд при подобни дела. Според една от експертизите по делото автобусът най-вероятно е бил технически изправен. Адвокат Ботев коментира, че тахографът, от който прокуратурата установява, че Григоров се е движил с 53 км/ч, не може да даде обективната скорост по време на катастрофата. \"Съжалявам за случилото се и моля за по-лека мярка\", каза Григоров, на което съдията Пламен Петков му отвърна: \"Какво означава по-лека мярка? Прокуратурата иска за вас домашен арест, но аз мога да наложа и по-тежка - задържане под стража\".  След този кратък диалог между съдия и обвиняем, Петков се оттегли на съвещание.", "date": "2018.08.29", "title": "Пътничка от автобуса убиец отклонила вниманието на шофьора"}
{"url": "https://www.24chasa.bg/novini/article/7030781", "text": "Албанският президент Илир Мета призова албанците в Република Македония да участват в предстоящия референдум за новото име на страната на 30 септември и да гласуват \"за\", предаде агенция МИА, цитирана от БТА. \"Албанският политически фактор в Македония има незаменима роля както в процеса на вътрешни промени на политическата и социалната кохезия, така и в процеса на евроатлантическа интеграция на Македония. Той отново има възможност да потвърди непоколебимата си позиция за членство на страната в НАТО и ЕС със сериозно ангажиране на цялата си енергия в този референдум\", каза Мета в интервю за в. \"Албениън дейли нюз\". Албанският президент заяви, че \"без никакво двоумение\" подкрепя и насърчава прекия диалог между Атина и Скопие, който е най-добрият път за придвижване напред и интеграция на Република Македония в ЕС и НАТО. В това интервю Мета за пръв път представи позицията си по дебатите за евентуална промяна на границата между Сърбия и Косово, като подкрепи диалога между двете страни, но не и промяната на границите. Мета подчерта, че суверенитетът и териториалната цялост на Косово са реалност, призната от убедително мнозинство от страните членки на ООН. Президентът на Албания добави, че процесът на интегриране на страните от Западните Балкани ще доведе до отпадане на значението на границите, а не до натрапване на нови граници.", "date": "2018.08.29", "title": "Албанският президент призова албанците в Македония да гласуват \"за\" на референдума"}
