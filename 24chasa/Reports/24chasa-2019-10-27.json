{"url": "https://www.24chasa.bg/novini/article/7732205", "text": "Френският президент Еманюел Макрон заяви, че смъртта на Абу Бакр ал Багдади е тежък удар върху \"Ислямска държава\", но добави, че това е само етап от борбата с групировката, предаде Ройтерс. \"Смъртта на Багдади е тежък удар върху \"Ислямска държава\", но това е само етап. Заедно с нашите партньори от международната коалиция продължаваме борбата за окончателен разгром на тази терористична организация. Това е нашият приоритет в Близкия изток\", заяви Макрон в Туитър. Министърът на вътрешните работи Кристоф Кастанер днес е призовал за повишена бдителност в писмо до полицейските префекти, за да се предотвратят евентуални нападения с цел отмъщение след смъртта на Багдади. \". . .възможното засилване на джихадистката пропаганда след тази смърт, която може да призовава към актове на отмъщение, изисква възможно най-голяма бдителност, особено при публични събития в департаментите ви през идните дни\", се посочва в писмото на вътрешния министър, до което Ройтерс е получил достъп.", "date": "2019.10.27", "title": "Макрон: Смъртта на Багдади е удар върху ИДИЛ, но това е само етап"}
{"url": "https://www.24chasa.bg/novini/article/7732200", "text": "Изказвам истинско възмущение от това, което за пореден път се случва на избори. Явно отново парите, заплахата, тормоза доминираха - не е нормално това да се случва в 21 век. По предварителни данни ВМРО ще удвои броя на общинските си съветници в цялата страна. Това заяви председателят на предизборния щаб на ВМРО Юлиан Ангелов. В немалка част от областните градове кандидатите на ВМРО са трети, и то с доста добри проценти. Очакваме в поне 10-15 от общините кандидатите на ВМРО да отидат на балотаж. Ангелов каза още, че резултатът на Ангел Джамбазки в София е бил повлиян от проучванията, които са давали предимство на първите двама кандидати. Ще имаме най-вероятно шестима представители в Общинския съвет, което е двойно увеличение, каза още той. Нареждаме се в челната тройка на политическите партии в България, коментира Юлиан Ангелов.", "date": "2019.10.27", "title": "ВМРО: Очакваме да удвоим броя на общинските си съветници в цялата страна"}
{"url": "https://www.24chasa.bg/novini/article/7732213", "text": "Няма окончателни резултати. Но с увереност казвам, че БСП се завръща в местната власт. Имаме двойно по-голяма подкрепа от изборите през 2015. БСП е на балотаж в 15 областни града, в някои от тях БСП е водещата политическа сила. Това обяви пред БНТ Кирил Добрев от БСП. Ниската избирателна активност засилва влиянието на корпоративния и купения вот. Един свободно изразен глас убива едни купен български глас, каза Добрев и призова повече хора да гласуват. Това бе най-скромната, най-пестеливата, но и направената най-много от сърце и душа кампания през последните години,отбеляза още той.", "date": "2019.10.27", "title": "Кирил Добрев: БСП се завръща в местната власт"}
{"url": "https://www.24chasa.bg/novini/article/7731891", "text": "Към 17.30 в ЦИК са постъпили близо 190 жалби и сигнали, каза говорителят на Централната избирателна комисия Александър Андреев, цитиран от БТА. Повечето от тях са свързани с организацията на изборния процес в секциите, а друга - с избирателните права, в това число непредадени бюлетини на избиратели, за включване на такива в заличителния списък, поради това че са подали заявление по настоящ адрес, или пък не са успели да гласуват, тъй като не са били включени в избирателните списъци по настоящ адрес. Общо 48 са жалбите и сигналите, свързани с предизборна агитация. По думите на Андреев основните сигнали, които обаче пристигат, не са от съществено значение, тъй като се отнасят до публикации в социалните мрежи или пък за вече съществуващи билбордове и плакати, които са разлепени в рамките на предизборната кампания. В този списък са и вече установените от ЦИК нарушения във връзка с публикуването на данни от социологическите проучвания, т. нар. екзитпол, каза Александър Андреев. В тази връзка вече броят на медиите с това нарушение е четири и за тях са взети решения от ЦИК. В Централната избирателна комисия има и четири сигнала за купуване на гласове и те трябва да се насочат към районните прокуратури и районните управления на МВР, защото не са от компетенциите нито на ЦИК, нито на ОИК, каза Андреев. На въпроса кога да очакваме следващите данни за избирателна активност и какви са до момента очерталите се тенденции, говорителя на ЦИК коментира, че във всички общини е започнало събирането на избирателната активност към 17.30 часа и съвсем скоро тя ще бъде обобщена. По думите на Андреев и на тези избори избирателните активности следват тенденциите от изборите през 2015 г. с леки разлики в стотните от процентите. Той припомни още, че активността в края на изборния ден винаги се дава въз основа на окончателните резултати, които са обявени от Общинските избирателни комисии, т. е. към края на изборния ден ЦИК не събира и няма да има такива данни. Те ще бъдат допълнително предоставени на основата на цялата информация от окончателните резултати и приетите от ОИК протоколи.", "date": "2019.10.27", "title": "Близо 190 достигна броят на жалбите и\nсигналите в ЦИК за нарушения в изборния ден"}
{"url": "https://www.24chasa.bg/novini/article/7731902", "text": "35,35% е избирателната активност в София. Към 17 ч правото си на глас в столицата са упражнили 376 375 души. Това съобщиха от ОИК - София. Избирателната активност днес е малко по-висока от тази на предишните местни избори. През 2015 г. към 17 ч в София са гласували 32% от имащите право на глас. Най-висока е избирателната активност в район \"Изгрев\" - 41,83% и в район \"Нови Искър\" - 41,48%. Най-малко са отишли да гласуват в район \"Подуяне\" - 30,15% и във \"Връбница\" - 31,11%.", "date": "2019.10.27", "title": "35,35% е избирателната активност в София към 17 часа"}
{"url": "https://www.24chasa.bg/novini/article/7731907", "text": "Абу Бакр ал Багдади, дългогодишният водач на терористичната организация \"Ислямска държава\", укривал се в продължение на години, беше убит тази нощ при операция под командването на САЩ в Сирия, предаде ДПА. Багдади стана известен за света през юли 2014 г., когато произнесе проповед в джамия в Мосул точно след като силите на \"Ислямска държава\" бяха завзели северния иракски град и обявиха създаването на халифат. Това беше единственото известно негово публично появяване, с оглед на това, че групировката се опитваше да създаде аура на мистерия около върховния си водач, тактика, която също така служеше добре за охраната на самопровъзгласилия се халиф, роден през 1971 г. в Самара, Ирак. През последните месеци \"Ислямска държава\" понесе сериозни териториални загуби в Ирак и съседна Сирия. През април свързан с \"Ислямска държава\" уебсайт разпространи аудиозапис, за който се твърдеше, че е на Багдади, и в него той казва, че радикалната групировка все още съществува, но признава, че тя се е свила, и определя това като \"изпитание от Бог\". За Багдади не се знае нищо до американското нахлуване в Ирак през 2003 г. - вероятно дотогава той е само местен духовник в джамия. Включва се в екстремисткото движение срещу окупацията и през 2004 г. е заловен и държан няколко месеца в центъра за задържане, известен като лагера Бука, след което е освободен. Твърди се, че има докторска степен по ислямски изследвания от багдадски университет. През 2010 г. става водач на \"Ислямска държава\" в условия на хаос. Сунитската екстремистка групировка е сериозно разклатена от иракските и американските сили, а много от командирите й са убити. Групировката е основана в навечерието на американската инвазия в Ирак от родения в Йордания екстремист Абу Мусаб аз Заркауи като местният филиал на Ал Каида. Заркауи беше ликвидиран при въздушен удар на САЩ през 2006 г. През 2011 г. групировката, известна под името \"Ислямска държава в Ирак\", ръководена от Багдади предприема смъртоносна кампания на бомбени атентати след изтеглянето на американските сили от Ирак. Същата година Багдади е обявен от САЩ за \"специално обозначен глобален терорист\", а за главата му е предложена награда от 10 милиона долара. Няма почти никакви негови снимки и се твърди, че е носил маски дори когато е държал речи пред командирите си. Избухналата скоро след това сирийска гражданска война дава на Багдади шанс отново да се възползва от верското противопоставяне - характеристика на \"Ислямска държава\" още от времето на Заркауи. Сирийският президент Башар Асад е от алауитския клон на шиитския ислям, който е презиран от много от радикалните сунитски последователи на \"Ислямска държава\". В началото на 2014 г. сирийската гражданска война започва да се изостря още повече и това дава шанс на \"Ислямска държава\" официално да скъса връзките си с Ал Каида, с която тя има проблеми и според която моментът не е подходящ за създаване на халифат. Малко преди това Багдади е обявен за халиф, тоест лидер, на \"Ислямска държава\". В началото той опитва да укрепи позициите си чрез прибавяне към имената му на името \"ал Куреши\", за да може да претендира, че е пряк потомък на пророка Мохамед. По време на започналата през 2014 г. кампания на въздушни удари на САЩ срещу \"Ислямска държава\" в Ирак и Сирия на няколко пъти се появяват непотвърдени съобщения за смъртта му. (БТА)", "date": "2019.10.27", "title": "Кой е самоубилият се лидер на \"Ислямска държава\" Абу Багдади?"}
{"url": "https://www.24chasa.bg/novini/article/7731938", "text": "ВВС имат готовност и утре да окажат помощ с вертолет Ми-17 в гасенето на пожара, възникнал в Национален парк Рила, съобщиха от пресцентъра на Министерството на отбраната. Военнослужещи от Военновъздушните сили с вертолет Ми-17 от 13.30 ч. до 17.00 ч. днес са помагали за гасенето на пожара, възникнал в района на хижа \"Чакалница\" под връх Капатник в Национален парк Рила. Вертолетът, управляван от пилотите майор Йордан Йорданов и майор Александър Цанков, е извършил 5 захода. Труднодостъпният район, обхванат от огъня, е облят с 12 500 л. вода. Авиобаза Крумово има готовност да осигури и утре вертолет за гасенето на пожара в Национален парк Рила, се посочва в съобщението.", "date": "2019.10.27", "title": "Военните готови и утре да гасят пожара в Рила"}
{"url": "https://www.24chasa.bg/novini/article/7731953", "text": "ЦИК ни забрани да публикуваме резултати от екзитполове, въпреки че това помага на купувачите на гласове. \"24 часа\" обаче  продължава да ги следи за вас. Очаквайте скоро финални данни от екзитполовете в областните градове и в някои от по-интересните и интригуващи общини. Ще разберете кои са изненадите на тези избори, кои печелят с голяма разлика въпреки някои предварителни \"прогнози\", къде ще има балотажи.", "date": "2019.10.27", "title": "След минути очаквайте финални данни от изборите в \"24 часа\""}
{"url": "https://www.24chasa.bg/novini/article/7731948", "text": "Към 17,30 часа днес средната избирателна активност на местните избори в област Стара Загора е 43 процента, съобщиха от областната администрация. Броят на гласувалите до този час е 123 998 души. Активността в община Стара Загора обаче е доста по-ниска - 36,69 процента. На изборите преди 4 години в края на изборния ден в същата община тя е стигнала 52,54 процента. Сега е малко вероятно в последните часове на вота до 20 часа тя да стигне резултата от 2015 година. Ето и данните по общини: Стара Загора - 36,69 процента Казанлък - 42,78 процента Чирпан - 49,46 процента Раднево - 55,34 процента Братя Даскалови - 56,71 процента Гълъбово - 53,63 процента Павел баня - 63,18 процента Мъглиж - 49,48 процента Опан - 69,49 процента Гурково - 58,62 процента Николаево - 59,15 процента", "date": "2019.10.27", "title": "43% средна активност в област Стара Загора до 17,30 часа"}
{"url": "https://www.24chasa.bg/novini/article/7731957", "text": "Турският президент Реджеп Тайип Ердоган заяви днес, че ликвидирането на лидера на групировката \"Ислямска държава\" (ИД) Абу Бакр ал Багдади, за което съобщи президентът на САЩ Доналд Тръмп, е повратен момент в съвместната борба срещу тероризма, предадоха световните агенции и турските медии. Ликвидирането на лидера на ИД се превърна в повратен момент в нашата съвместна борба срещу тероризма. Турция ще продължава да подкрепя антитерористичните усилия, както е правила това и преди. Турция като страна, която е заплатила най-висока цена в борбата с ИД, Кюрдската работническа партия (ПКК), Силите за защита на народа (СЗН) и други терористични групировки, приветства това развитие на събитията, написа Ердоган в Туитър, информира ТАСС. Междувременно ръководителят на Дирекцията по комуникации в турското президентство Фахреттин Алтун заяви, че Турция \"с гордост\" е оказала подкрепа на САЩ за операцията в Сирия, по време на която е бил ликвидиран лидерът на ИД Абу Бакр ал Багдади, посочва ТАСС.", "date": "2019.10.27", "title": "Ердоган: Ликвидирането на Багдади е повратен момент в борбата с тероризма"}
{"url": "https://www.24chasa.bg/novini/article/7732004", "text": "Районната прокуратура в Горна Оряховица образува тази вечер досъдебно производство за организиране на купуване на гласове в с. Драганово. Държавното обвинение се самосезира по журналистическо разследване, излъчено по Нова. Делото е по чл. 167, ал.3 от НК. За престъплението законът предвижда от 1 до 7 г. лишаване от свобода и глоба от 10 до 25 хил.лв. 6 досъдебни производства за изборна търговия се водеха досега във Великотърновска област - по две в Горна Оряховица и Павликени и по едно в Свищов и Елена.", "date": "2019.10.27", "title": "Образуваха досъдебно производство за купуване на гласове в с. Драганово"}
{"url": "https://www.24chasa.bg/novini/article/7732014", "text": "Средната избирателна активност за област Ловеч към 17.30 ч. е 48,04%. В Ловеч своето право на глас са упражнили 42,79%, но най-много са отишли до урните в Ябланица - 63,44%. В Априлци са гласували 54,27%, в Летница 55,65%, в Тетевен 55,22%, в Троян 46%, в Луковит 46,75%, а в Угърчин 59,95%.            ", "date": "2019.10.27", "title": "Избирателната активност в област Ловеч доближи 50 процента"}
{"url": "https://www.24chasa.bg/novini/article/7732018", "text": "8 мигранти, сред които 4 деца, бяха открити в хладилен камион в пристанището Кале, от френската страна на Ламанша. Двамата румънски шофьори са задържани, предаде Франс прес, като се позова на съдебен източник. Мигрантите били открити тази сутрин в състояние на лека хипотермия. Те били откарани в болницата в Кале, посочва БТА. Мигрантите, които твърдят, че са афганистанци, били открити при проверката на камиона преди качването му на ферибот за Великобритания. Температурата била около 7 градуса в хладилната част на камиона, където тези хора били скрити в тайник.", "date": "2019.10.27", "title": "8 мигранти, сред които 4 деца, са открити в хладилен камион в пристанището Кале"}
{"url": "https://www.24chasa.bg/novini/article/7732033", "text": "Виетнамската полиция заяви днес, че е взела проби за анализ от местни жители, смятащи, че техни близки може да са сред 39-те жертви, открити в хладилния камион в Есекс, Великобритания, тази седмица, предадоха Асошиейтед прес и БТА. Полицията в централната провинция Нгеан взела материал за анализ от близките, за да помогне да бъде установена самоличността на жертвите, съобщи новинарският сайт \"ВН експрес\". Към днешния следобед до 24 виетнамски семейства са съобщили пред властите за изчезнали свои роднини.", "date": "2019.10.27", "title": "24 виетнамски семейства имат изчезнали роднини, може да са сред жертвите в Есекс"}
{"url": "https://www.24chasa.bg/novini/article/7732037", "text": "Избирателна активност към 17,30 часа в Силистренска област е 49,43%. Гласували са 52 781 души. Най-висока е избирателната активност в Силистренска община - 40,73 на сто, с гласували 18 786 от имащи право на глас 46 137.От началото на изборния ден в ОИК-Силистра са постъпили пет жалби, като всички са оставени без уважение.", "date": "2019.10.27", "title": "Избирателна активност към 17,30 ч. в Силистренска област е 49,43%"}
{"url": "https://www.24chasa.bg/novini/article/7731742", "text": "Към 19 часа Йорданка Фандъкова (ГЕРБ,СДС) получава 35,4 на сто от вота в София, а Мая Манолова (подкрепена от БСП) - 26,2%. Това показват екзитполове, по данни на партийните централи. Вотът за други кандидати Борислав Игнатов - ДБ 15,8% Борис Бонев - независим 10,4% Ангел Джамбазки - ВМРО 4,8% Волен Сидеров - Атака 1,8% Десислава Иванчева - ХДП 0,8% Пламен Христов - Воля 0,6% Минчо Христов - Алтернативата на гражданите 0,6% Стефан Иванов - НФСБ 0,4% Георги Кадиев - Свобода 0,3% Николай Дренчев - Възраждане 0,7% Тончо Токмакчиев - Партия на Зелените 0,7% За общински съветници вотът в София към 19 часа е ГЕРБ-СДС 33,9% ДБ 19,1% БСП 19,3% ВМРО 5,7% Независим кандидат Б.Бонев - 4,3% ДБГ, ЗНС, НДСВ 1,6% АБВ 0,9% Движение 21 - 1% Здравко Димитров (ГЕРБ) има 33,5% от вота, Дани Каназирева (Съюз за Пловдив) 20,8, Славчо Атанасов (НФСБ, ВМРО) - 15. Николай Радев (БСП) има 10,9%. Гласуването за общински съветници към 19 часа в Пловдив е с резултати: ГЕРБ 29% БСП 11,4% Коалиция НФСБ-ВМРО 10,3% Съюз за Пловдив 19,2% Кауза Пловдив 8,2% Иван Портних (ГЕРБ) води към 19 часа с 49,5%, следван от Костадин Костадинов (Възраждане) - 15,9% и Анелия Клисарова (БСП) - 16,1%. Николай Евтимов (ВМРО) получава 2,8%, а Стела Николова (ДБ) - 9,4%. Резултатите от вота за общински съветници във Варна към 19 часа е: ГЕРБ 38,9% БСП 15,8% ВМРО 4,5% Възраждане 11% ДБ 7,5%  към 17 часа Димитър Николов (ГЕРБ) води с рекордните 64,5%. След това са Николай Тишев (БСП) с 11%, Живко Табаков (ДБГ) 7,8%, Бойко Миразчийски, НФСБ - 3%, Иво Баев (ДБ) - 2,1%. Вотът за общински съветници в Бургас: ГЕРБ 51,6% БСП 10,6% СЕК 10,6% ДБГ 9,2% НФСБ 3,6% ДБ 3,1% ДПС 1,7%  Даниел Панов (ГЕРБ) към 17 часа има 56,8%, Весела Лечева (БСП) - 27,2%, Милен Михов (ВМРО) - 6,3%, Калоян Янков (ДБ) - 7,6%. Вотът за общински съветници към 17 часа във Велико Търново е: ГЕРБ 43,5% БСП  21,2% ВМРО 8,6% ДБ 7,1% БДО 5% ДПС 3,3% Алтернативата на гражданите 2,9% В Стара Загора данните към 18 часа сочеха победа на Живко Тодоров (ГЕРБ) от първи тур с 58%. Иван Върляков (БСП) събираше 26%, а Антон Андонов (ВМРО) - 8%.  Хасан Азис (ДПС) към 18 часа бе на ръба на балотажа с 49,9 от вота. Никола Чанев (ГЕРБ) взема 27,5%, Милко Багдасаров, БСП 13,5%, Мехмед Ходжа (ДОСТ) - 3,2%. Вотът за общински съветници към 17 часа в Кърджали е: ДПС 49,1% ГЕРБ 26,2% БСП 13,4% ДОСТ 3,1%  по данни към 18 часа Златко Живков (ГЕРБ и СДС) бе малко над границата за победа от раз с 51%. Илия Илиев (БСП) е с 30,8% от вота.  Корнелия Маринова (ГЕРБ) има 32%, Радина Банкова (БСП) - 26%, Виктор Стойчев ВМРО - 18%.  Пенчо Милков БСП води с 32,5%, а Диана Иванова (ГЕРБ) получава 26,1% към 19 часа. Галин Григоров (ВМРО и НФСБ) има 16,9%, Елеонора Николова (СДС, ДБГ) - 10,2%, Деана Тонева (ДБ) - 4,9% Бюлетините за общински съветници са с пропорции: ГЕРБ 29,4% БСП 25,1% ВМРО-НФСБ 14,8% ДБ 6,6% Местна коалиция СДС 8,5%  вотът за Георг Спартански (ИК) е 43,4%, за Мирослав Петров (ГЕРБ) - 29,2%, за Илиян Йончев (БСП) 14,8%, за Калин Поповски (ВМРО) - 6%, за Цветан Антов (АБВ) - 2,5 на сто. Вотът за общински листи в Плевен към 16,30 часа е: ГЕРБ 24,3% БСП 19,5% Местна коалиция ДБ (СДС, БЗНС) 15,9% ВМРО 10,1% БДЦ - 6,6  към 17 часа Атанас Камбитов (ГЕРБ) е първи с 33,8%, втори е подкрепеният от БСП Румен Томов - 22,9%, Иван Ризов (ВМРО) е трети със 7,9%. Росен Георгиев (НФСБ) получава 4,5%, Албина Анева (МИР) е с 5,4%. Вотът за общински съветници в Благоевград към 17 часа: ГЕРБ 28% БСП 12,6% ВМРО 7,6% ДБ 4,4% Воля 6,8% НФСБ 2,6% Коалиция ЕНП 5,3% МИР 4,2%  Петър Паунов (ГЕРБ-СДС) води с 39%. Втори е подкрепеният от БСП Здравко Милев с 22,6%, следван от Младен Ризов (Заедно са промяната) - 3,9%.  към 16,30 часа Тодор Попов (Новото време) взема 38% от вота, Иван Панайотов (ГЕРБ) - 21%. Избирателната активност към този час в Пазарджик е ниска.  Вера Церовска (ГЕРБ) има 35,8% от вота на гласувалите, Станислав Владимиров (БСП) - 32,6%.  Николай Мелемов (ГЕРБ) получава към 16,30 часа 33 на сто от вота, а Стефан Сабрутев (БСП) - 25%, Кирил Хаджихристов (Новото време) - 26%. Очертава се битка кой ще отиде с второ място на балотажа.  изненадващо четирима са с изравнени сили - между 15-20% за всеки. В рамките на статистическата грешка води Валентин Ревански (Пряка демокрация), другите трима са Димитър Иванов (ГЕРБ), Георги Славов (независим) и Катя Георгиева (БСП).  Калин Каменов (ГЕРБ) води с 38%, Момчил Младенов (БСП) има 35%, Красимир Богданов (ВМРО) - 22%  Таня Христова (ГЕРБ) бе близо до границата за победа на първи тур -48%. Ивелин Николов (БСП) е с 29,8%.  по данни от 19 часа Станислав Дечев (ГЕРБ) водеше - 48,3%. 56. Коста Стоев (БСП) бе с 21,5%, Хр. Сариев (Заедно за промяна) - 10,1, а Добри Беливанов (ССД) - 9,3%.  резултатите са много близки - Надежда Петкова ГЕРБ имаше 31% от вота към 18,30 часа, а Йордан Йорданов (РБ) - 30%  Стефан Радев (ГЕРБ) получава 43% към 18 часа. Втори е Кольо Милев (БСП) с 25%. Йордан Лечков (Нова алтернавтива) получава 5%.  Валентин Василев (ГЕРБ) води с 38,2% пред Денчо Бояджиев (БСП) - 31,3%. ище Дарин Димитров (ГЕРБ) с 34% имаше към 18 часа малка преднина пред Хамди Илязов (ДПС) - 31%. Рая Матева (БСП) е с 10%.  Юлиян Найденов (ГЕРБ) води с 32%. Вторият и третият обаче са на малка дистанция - Димитър Трендафилов (Алтернативата на гражданитеФ, ВМРО, Партия на зелените) има 20,6%, а Момчил Неков (БСП) - 18%.  Добромир Добрев (ГЕРБ) с 46,9% води с малко пред Явор Божанков (БСП) - 43%.  Георги Икономов (ГЕРБ) води с 48%, Иван Кадев, независим, подкрепен от БСП, Воля и др. - 33%, Георги Думанов (ВМРО) - 15%.  Кирил Котев (ГЕРБ) по данни към 18 часа взема 41%, Младен Тимчев (БСП) - 32%, Яне Янев - 20%  данните за независимия Николай Димитров, който е задържан, показваха към 18,30 часа победа с 60%. Ако е така, това означава, че е избран на първи тур. За Атанас Терзиев (ГЕРБ) вотът е 36%.", "date": "2019.10.27", "title": "Вижте данни от екзитполовете за цялата страна"}
{"url": "https://www.24chasa.bg/novini/article/7732073", "text": "Софи Уилмес стана днес първата жена, номинирана за премиер на Белгия, предаде Франс прес, цитирана от БТА. 44-годишната либералка от франкофонска Валония досега бе министър на бюджета в служебното правителство, което управлява страната след парламентарните избори през май. Оттогава белгийските политически партии не могат да се споразумеят за съставяне на управляваща коалиция. Уилмес бе номинирана от крал Филип, който я прие днес на аудиенция в двореца. Тя ще замени на премиерския пост Шарл Мишел, който на 1 декември ще стане председател на Европейския съвет.", "date": "2019.10.27", "title": "Софи Уилмес стана първата жена, номинирана за премиер на Белгия"}
{"url": "https://www.24chasa.bg/novini/article/7732115", "text": "Йорданка Фандъкова води пред Мая Манолова с 9, 7%, сочи екзитполът в София на изследователски центгър \"Тренд\". Ето и другите резултати Йорданка Фандъкова - ГЕРБ,СДС - 32,8% Мая Манолова - независим -23,1 Борислав Игнатов - ДБ - 13,6 Ангел Джамбазки - ВМРО -4  Борис Бонев - независим - 13,1 Волен Сидеров - Атака 1,7 Десислава Иванчева - ХДП - 1 Пламен Христов - Воля - 0,7 Минчо Христов - Алтернативата на гражданите - 0,6 Стефан Иванов - НФСБ и др. - 0,4 Георги Кадиев - Свобода - 0,6 Николай Дренчев - Възраждане - 0,3 Тончо Токмакчиев - Партия на Зелените - 0,8 Други (общо) - 5,8 При гласуването за общински листи води ГЕРБ, слдван от Демократична България, БСП остава трета  ГЕРБ, СДС - 30,4 БСП - 14,5 ДБ - 15,5 ВМРО - 4,7 Борис Бонев - независим -9,5 ХДП - 0,6 ДПС - 0,4 Атака - 2 НФСБ и др. - 0,5 ДБГ, ЗНС, НДСВ - 1 АБВ - 1,1 Движение 21 - 0,7 Възраждане - 1 Свобода - 0,2 Алтернативата на гражданите - 0,8 Гергин Борисов - независим - 1,6 Глас народен - 0,7 Партия на Зелените - 1,3 МИР - 0,4 Други (общо) - 10,3", "date": "2019.10.27", "title": "\"Тренд\": Фандъкова - 32,8, Манолова 23,1%"}
{"url": "https://www.24chasa.bg/novini/article/7732124", "text": "Според предварителните данни на \"Галъп\" кандидат кметовете в София получават следните проценти подкрепа: Йорданка Фандъкова - 34,7 Мая Манолова 24,6 Борислав Игнатов - 14,9 Борис Бонев - 13,4 Ангел - Джамбазки - 4,1 Волен Сидеров - 1,6                                                                                                                                                                                                                                                                                                                                ", "date": "2019.10.27", "title": "\"Галъп\": Йорданка Фандъкова - 34,7%, Мая Манолова - 24,6%"}
{"url": "https://www.24chasa.bg/novini/article/7731600", "text": "9853 души от общо 42 578 избиратели в Ловешка община са упражнили своя вот до 13 часа. СИК в общината са 96, като има има и една подвижна. Освен това са разкрити секции в затвора, многопрофилната болница, Държавната психиатрична болница, Дома за стари хора \"Върбовка\", Дома за възрастни хора с физически увреждания в с. Сливек. От ОИК - Ловеч съобщиха, че изборният ден протича спокойно, без жалби и сигнали.", "date": "2019.10.27", "title": "Гласуват и в ловешкия затвор"}
{"url": "https://www.24chasa.bg/novini/article/7731610", "text": "Изборите в Созопол протичат нормално въпреки очакванията за ожесточена битка между кандидатите, включително и за провокации. До обяд в ОИК бяха пуснати 4 жалби, свързани с неправомерна агитация в с. Атия и в ромската махала в с. Зидарово, както и за разлепени агитматериали на електрически стълб. Сигналите бяха препратени за проверка в местното РПУ. Сред жалвалите се е и кандидат за общински съветник, който поискал да присъства при подреждането на секционната комисия, но му било отказано. До 12 ч. избирателната активност в общината бе 33,39%, което означава, че пред урните са минали 3683 души от общо 11 031 гласоподаватели. Всички 26 секции в общината отвориха нормално.", "date": "2019.10.27", "title": "Само 4 жалби до обяд на изборите в Созопол"}
{"url": "https://www.24chasa.bg/novini/article/7731616", "text": "Председателят на секционната избирателна комисия 269 от ДПС наредил на членовете на комисията да дават само бюлетина за избор на кмет без да дават и втората задължителна за избор на общински съветници. Това твъдят от централата на ГЕРБ в града, които са пуснали жалба до ОИК за нарашуние на методическите указания на ЦИК. В тях е казано, че СИК следва да откъсне пред избирателя само една бюлетина за всеки вид избор - общински съветници и кметове. По този начин жителите на Бургас, които гласуват във въпросната секция, са били подведени, заявиха от ГЕРБ.", "date": "2019.10.27", "title": "Шеф на СИК в Бургас наредил: Бюлетина само за кмет"}
{"url": "https://www.24chasa.bg/novini/article/7731626", "text": "В област Шумен към 12.30 часа са гласували 40 449 души, или 24,92 процента от имащите право на вот, съобщиха от пресцентъра на областната администрация, цитирана от БТА. В десетте общини на областта най-висока е избирателната активност в Никола Козлево - 32.10 процента, най-ниска продължава да е в Шумен - 20.51 процента. В Хитрино са гласували 31,70 на сто от имащите право на вот, а в Каолиново - 30.88 на сто. Над 30 процента е активността в общините Венец и Върбица, а близо 30 на сто от избирателите са гласували в общините Каспичан и Смядово. В общините Велики Преслав и Нови пазар правото си на глас са упражнили близо 27 процента от избирателите.", "date": "2019.10.27", "title": "Една четвърт от избирателите в Шумен вече са гласували"}
{"url": "https://www.24chasa.bg/novini/article/7731635", "text": "Германският канцлер Ангела Меркел днес разговаря по телефона с турския президент Реджеп Тайип Ердоган. Двамата са обсъдили ситуацията в Североизточна Сирия, съобщи пред журналисти говорителката на германското правителство Улрике Демер, цитирана от ТАСС. Двамата лидери обсъдиха редица двустранни въпроси, както и ситуацията в Североизточна Сирия. Те се разбраха да поддържат тесен контакт по този въпрос, отбеляза Демер, предава БТА. На 9 октомври Турция предприе операцията \"Извор на мира\" в Северна Сирия с цел създаване на буферна зона, която да се превърне в защитен пояс за турската граница.", "date": "2019.10.27", "title": "Меркел и Ердоган обсъдиха ситуацията в Североизточна Сирия"}
{"url": "https://www.24chasa.bg/novini/article/7731652", "text": "Операцията по ликвидирането на главатаря на терористичната групировка \"Ислямска държава\" (ИД) Абу Бакр ал Багдади е започнала още преди пет месеца със събирането на разузнавателни данни за точното местонахождение на един от най-мистериозните терористи в света, написа в Туитър днес командващият на въоръжените сили на Сирийските демократични сили (СДС) Мазлум Абди, цитиран от ТАСС. \"Преди пет месеца на различни места започна разузнаване, щателно проучване и анализ на данните\", казва Абди. Според него Ал Багдади е бил ликвидиран \"в резултат на съвместна операция\". Той изказва благодарност на всички, \"дали своя принос в тази изключителна работа\". Според американското списание \"Нюзуик\", което първо съобщи за снощната атака, тя е била извършена от Обединеното командване за спецоперации на Пентагона, след като били получени заслужаващи доверие разузнавателни данни, предаде БТА. Джихадистки бойци от групировката \"Хаят Тахрир аш Шам\" (бивш сирийски клон на Ал Каида) са блокирали тази сутрин зоната край село Бариша в северозападната сирийска провинция Идлиб, където през нощта, според твърденията на различни източници, се е разиграла американската спецоперация по ликвидирането на Ал Багдади, е констатирал журналист от Франс прес. Хората на групировката са заели позиции около руините на къщата, намираща се сред маслинова горичка в Бариша, недалече от сирийската граница с Турция. Според Сирийския център за правата на човека американските командоси са дебаркирали тук снощи с хеликоптери при \"операцията, взела на прицел топ лидерите на ИД\". Най-малко девет души били убити при атаката, която продължила над два часа, твърди центърът, който разполага със солидна мрежа за събиране на информация на място в Сирия. Няколко журналисти са успели да се приближат днес до мястото на снощната операция и казват, че къщата в Бариша е напълно унищожена в резултат на американската атака. В момента там работели хора, очевидно от Хаят Тахрир аш Шам, разчистващи развалините. Бариша се намира в зона край границата с Турция, където джихадистите успяха да задържат присъствие въпреки териториалния разгром на ИД от международната коалиция в началото на тази година, отбелязва Франс прес. ИД и Ал Каида са съперници в сирийския конфликт от доста години, макар че и едните, и другите се биеха срещу сирийските правителствени сили.", "date": "2019.10.27", "title": "Подготовката за операцията срещу Багдади е започнала още преди пет месеца"}
{"url": "https://www.24chasa.bg/novini/article/7731671", "text": "101-годишният Димитър Узунов гласува в смолянското село Арда. Бай Димитър сам отишъл до урните. Той е ветеран от Втората световна война и за 100-годишния си юбилей получи плакет и грамота от вицепремиера и министър на отбраната Красимир Каракачанов. Столетникът е бил кмет на Арда общо 12 години в два мандата. Освен като кмет столетникът е работил и в селското стопанство, и като застрахователен агент.", "date": "2019.10.27", "title": "101-годишен родопчанин отиде да гласува"}
{"url": "https://www.24chasa.bg/novini/article/7731693", "text": "Газопроводът \"Турски поток\" ще бъде построен навреме, заяви днес руският министър на енергетиката Александър Новак, цитиран от ТАСС. Строителните работи продължават. Има гаранции, че работите ще бъдат приключени навреме, каза Новак. Газопроводът \"Турски поток\" ще бъде изграден по дъното на Черно море до европейската част на Турция и до границата с Гърция, предаде БТА. Първата тръба ще снабдява с газ турския пазар, а втората - страните от Южна и Югоизточна Европа.", "date": "2019.10.27", "title": "Александър Новак: Газопроводът \"Турски поток\" ще бъде построен навреме"}
{"url": "https://www.24chasa.bg/novini/article/7731709", "text": "Сирийските демократични сили (СДС) заявиха днес, че са се съгласили да се изтеглят от сирийско-турската граница в съответствие с постигнатото по-рано тази седмица с посредничеството на Русия споразумение от Сочи, предаде Ройтерс. Оглавяваните от кюрдите СДС посочиха, че по границата ще се разположат сирийските правителствени сили. Те освен това призоваха Русия да гарантира започването на диалог между сирийското правителство и ръководената от кюрдите администрация в Североизточна Сирия, предаде БТА. Сирийското правителство приветства изтеглянето на оглавяваните от кюрдите сили на север на 30 км от границата, съобщи държавната информационна агенция САНА, като се позова на официален източник от сирийското министерство на външните работи. Дамаск заяви, че изтеглянето на СДС от пограничния район \"премахва основния претекст за крещящата турска агресия на (сирийска) територия\". Сирийското правителство ще помогне на гражданите да се реинтегрират, \"което отваря пътя за възстановяване на националното единство в Сирия, както в териториално отношение, така и по отношение на хората\", добави източникът от сирийското външно министерство.", "date": "2019.10.27", "title": "Сирийските демократични сили: Ще се изтеглим от границата с Турция"}
{"url": "https://www.24chasa.bg/novini/article/7731705", "text": "Кандидат-кмет на Сандански е подал по телефона сигнал в ОИК, че в СИК №30 има зацапани бюлетини. След подаване на сигнала, членовете на ОИК Сандански - Благой Горанов и Методи Димов извършиха проверка на място в СИК № 30 и се установи, че при работа с печата, член на СИК неволно е изцапал ръката си, като впоследствие при подаване на бюлетината на гласоподавателя е зацапал неволно бюлетината. Снети са писмени обяснения от председателят на СИК № 30 – Иван Попов и - Георги Стоилов Вълков-член на СИК № 30, които потвърдиха, че посоченото в сигнала нарушение не е допуснато. Въз основа на направената проверка ОИК остави без уважение сигнала и го определи като неоснователен.", "date": "2019.10.27", "title": "Кандидат-кмет на Сандански се оплаква от зацапани бюлетини"}
{"url": "https://www.24chasa.bg/novini/article/7731718", "text": "Засега тенденцията е местните избори в цялата страна да протичат нормално, без сътресения, коментира говорителят на ЦИК Александър Андреев, предава БТА. При обща избирателна активност към 13.00 часа - 23,54 на сто, най-ниска към този час е тя във Варна - 14,71 на сто, и най-висока в Макреш, община Видин - 49, 88 на сто, съобщи Андреев. Той коментира още, че при всички случаи с наближаването на финалния електорален спринт, към 17.30 часа, избирателната активност ще бъде доста по-висока, приблизително като тази през 2015 г. в този час, около 43,19 на сто, и това е нормално. Ако вотът е отразен в квадратчето \"не подкрепям никого\", това също ще повлияе на изборните резултати, при определянето им съгласно методиката за кметове на общини, райони и кметства, каза Александър Андреев. Това е така, тъй като там, за да може да има спечелил кандидат, той трябва да събере повече от половината от гласове и в тази връзка влизат и \"не подкрепям никого\", обясни той. По отношение на отчитането на резултатите в изборите за общински съветници, там те се махат при определянето на общинската избирателна квота, съответно на мандатите, които всяка една политическа сила може да получи в общинския съвет. Т. е. за разлика от общинските съветници, при кметовете тези действителни гласове \"не подкрепям никого\" се взимат предвид, обясни говорителят на ЦИК. По думите на Андреев това, че няма машинно гласуване не се отразява негативно на изборите. Засега тенденцията е те да протичат нормално, без сътресения. Според него сериозно влияние върху това е оказал и фактът, че броят на членовете на СИК, участвали в обученията, е бил доста по-голям, а това се очаква да даде и по-добри резултати при попълването на протоколите. Бюлетините, използвани на тези местни избори, са същите като през 2015 г. с тази разлика, че има кръгчета, в които номерата започват от 101 и това предотвратява опасността от дублиране на номера в квадратчето и кръгчето, обясни Андреев. Общо 153 са постъпилите жалби и сигнали в ЦИК до момента за нарушения в изборния ден, съобщи още Андреев. Най-много са за организацията на изборния процес - 89; за нарушения на избирателните права - 26, 34 - за предизборна агитация в деня на изборите; четири - за купуване на гласове, уточни Андреев. От ЦИК казаха, че следващите данни ще бъдат оповестени евентуално към 18.30 ч. - за активността до 17.30 часа. През 2015 г. избирателната активност към този час е била 43,19 на сто, припомниха от ЦИК.", "date": "2019.10.27", "title": "ЦИК: Най-ниска активност във Варна - 14,71%, най-висока в Макреш - 49,88%"}
{"url": "https://www.24chasa.bg/novini/article/7731719", "text": "Холандската неправителствена организация \"Оушън клийнъп\", която се бори срещу замърсяването на океаните с пластмаса, представи най-новото си изобретение - баржа, която събира отпадъци, съобщиха Асошиейтед прес и Франс прес. \"Баржата \"Интерсептър\" ще затвори крана на най-големия източник на замърсяване на океаните и моретата\", заяви на пресконференция в Ротердам 25-годишният Боян Слат, който я е изобретил. Баржата може да събира до 50 тона боклуци дневно в замърсени водоеми. \"Смятаме, че при благоприятни условия събраните боклуци може да са два пъти повече\", отбеляза Слат. Баржата е дълга 24 метра и функционира със слънчева енергия, като движението й е напълно автономно. Отпадъците се събират в контейнери, които се изпразват и след това се връщат обратно на баржата. \"Интерсептър\" може да събира пластмасови отпадъци 24 часа в денонощието\", увери Слат, който е и основател и ръководител на организацията. Три подобни баржи вече се използват в Индонезия, Малайзия и Виетнам, а четвърта скоро ще влезе в употреба в Доминиканската република.", "date": "2019.10.27", "title": "Събират пластмасови отпадъци в реки и морета с ново устройство - баржа"}
{"url": "https://www.24chasa.bg/novini/article/7731704", "text": "Президентът на САЩ Доналд Тръмп потвърди днес гибелта на лидера на групировката \"Ислямска държава\" (ИД) Абу Бакр ал Багдади при операция на американски специални части в Сирия снощи, предадоха световните агенции. Багдади умря \"като куче\", обяви Тръмп в Белия дом. Американският президент каза, че лидерът на ИД се е самовзривил заедно с три от децата си, като е активирал носения от него колан с експлозиви, докато бил преследван в тунел без изход в скривалището си в северозападната сирийска провинция Идлиб, предава БТА. След това тунелът се срутил и това затруднило достъпа до трупа на Багдади. Самоличността на лидера на ИД обаче била потвърдена с ДНК тест, разказа американският президент. Тръмп увери, че Багдади е умрял като страхливец, като е крещял и хленчел, преди да се самовзриви. Това бе велика нощ за Съединените щати и за света. САЩ \"изправиха терорист номер едно в света пред правосъдието\", заяви Тръмп. Той каза, че голям брой сподвижници на Багдади са били ликвидирани при операцията, като точният им брой ще бъде съобщен своевременно. Въоръжените сили на САЩ не са дали жертви, като само едно специално обучено куче е било ранено. Американските командоси са останали в скривалището на лидера на ИД два часа, посочи Тръмп. Президентът на САЩ разкри, че е наблюдавал спецоперацията. \"Беше като на кино\", довери той и предложи видеозаписът да бъде направено публично достояние, за да бъдат разубедени последователите на Багдади. Тръмп каза, че ликвидирането на лидера на ИД е по-голям успех от това на Осама бин Ладен, водача на терористичната мрежа Ал Каида. Бин Ладен бе убит при операция на американски специални части в Пакистан през 2011 г. при предишния президент на САЩ, Барак Обама. Тръмп призна, че ликвидирането на лидера на Ал Каида е било значителен успех, но изрази увереност, че гибелта на водача на ИД е още по-голяма новина. Бин Ладен стана световно име в тероризма чак след атентатите в Съединените щати на 11 септември 2011 г., докато Багдади създаде халифат, аргументира се той. Тръмп благодари на Русия, Турция, Сирия, Ирак и кюрдите за помощта за ликвидирането на лидера на ИД. Русия е подпомогнала операцията, въпреки че не е знаела каква е нейната цел, отбеляза той.", "date": "2019.10.27", "title": "Тръмп: Багдади умря като куче! Самовзривил се с 3 от децата си"}
{"url": "https://www.24chasa.bg/novini/article/7731736", "text": "Арестуваха пети човек във връзка със смъртта на 39 души, скрити в превозен контейнер, натоварен на камион и намерен недалеч от Лондон в сряда. 20-годишен мъж, издирван от полицията в Есекс, е арестуван на пристанището в Дъблин, съобщава британското издание \"Стандарт\". Младежът е от Северна Ирландия, от къде е шофьорът на камиона, както и  Освободените са 38-годишен мъж и 38-годишна жена от Северна Англия, както и 48-годишен мъж от Северна Ирландия. Те били пуснати след разпит по подозрение в непредумишлено убийство и заговор за трафик на хора. В ареста остава 25-годишният шофьор на камиона Морис Робинсън.  Вчера на него бяха повдигнати обвинения в непредумишлено убийство на 39 човека, заговор за трафик на хора, заговор за подпомагане на незаконна имиграция и пране на пари.", "date": "2019.10.27", "title": "Пети арестуван заради замръзналите мигранти в камион във Великобритания"}
{"url": "https://www.24chasa.bg/novini/article/7731745", "text": "Пожарът се вижда от разстояние близо 20 километра.                                                                                                                                                                                                                                                                                                                                ", "date": "2019.10.27", "title": "Голям пожар на сухи треви пламнал в Северозападна Стара планина"}
{"url": "https://www.24chasa.bg/novini/article/7731748", "text": "Днес преди обяд, в избирателна секция в училище в ж.к. „Люлин“ влязъл мъж и започнал да прави снимки с фотоапарат. Възникнал спор между него и председателя на избирателната комисия, за което той е бил помолен да напусне, съобщават от полицията. Намиращите се на място полицейски служители проверили извън секцията документите му за самоличност. Други полицейски правомощия спрямо мъжа не са прилагани. Председателят на секционната комисия е взела отношение за констатираните факти, че мъжът снимал без необходимото позволение в секцията.", "date": "2019.10.27", "title": "Провериха личните документи на мъж, снимал с фотоапарат в избирателна секция в София"}
{"url": "https://www.24chasa.bg/novini/article/7731415", "text": "Дим от кебапчета на скара в кърджалийското село Горно Прахово посреща избирателите. На паркинга пък има коли и бусове, някои от които са с турска регистрация. Хора от Бурса, които не могат да говорят български добре. Споделиха, че са дошли от Турция вчера: С билети дойдохме, около 20-25 човека пристигнахме, каза единият от избирателите пред    Други се крият и не искат да покажат лицата си. Избирателната активност започва да се повишава в Кърджалийско.", "date": "2019.10.27", "title": "Хора от Бурса с лош български идват в Кърджалийско да гласуват"}
{"url": "https://www.24chasa.bg/novini/article/7731423", "text": "Между ЦИК и ОИК - София се наложиха уточнения в изборния ден. Става дума за приложение, разработено от ОИК - София в помощ на секционните комисии. Целта е чрез него да се намалят грешките в протоколите и така да се улесни процесът по приемането на изборните книжа след края на гласуването. Тази вечер се очаква близо 5000 души да се съберат в зала \"Арена Армеец\", за да отчетат данните от вота в секциите, за които отговарят. След като на сайта на ЦИК обаче беше публикувано съобщение в събота, че приложението на ОИК - София за проверка на протоколи на секционните комисии не е съгласувано и одобрено от ЦИК. В съобщението обаче се посочва, че \"разработеното мобилно приложение публикувано на адрес glasuvai.de не е изисквано и възлагано от ЦИК и е недопустимо да се използва от членовете на СИК\". Проблемът е, че става дума за две различни приложения - едното разработено от частна компания и второ - разработено от ОИК - София. Затова от ОИК - София изпратиха съобщение, в което се казва, че \"с оглед разпространената невярна информация, ОИК - София заявява: ОИК е разработила, приела и утвърдила приложение за проверка на протоколи на СИК, като таблицата е разработена от член на ОИК. Всякакви други приложения, публикувани на други адреси, не са одобрявани и приети от ОИК, както и публикуваното на страницата на ЦИК\".", "date": "2019.10.27", "title": "ЦИК и ОИК за приложенията в помощ на секциите в София"}
{"url": "https://www.24chasa.bg/novini/article/7731427", "text": "Проверяват секционната избирателна комисия благоевградското село Рилци след сигнал, че е заключена вратата и хората не могат да гласуват. Това обяви на пресконференция зам. председателят на Общинската избирателна комисия в Благоевград Йордан Симонски, предаде БТА. В момента на място е председателят на ОИК Мартин Бусаров, заедно с още един от членовете на комисията, които проверяват достоверността на полученото в общинската комисия съобщение.", "date": "2019.10.27", "title": "Проверяват секционната избирателна комисия в Благоевградско след сигнал за заключена вратата"}
{"url": "https://www.24chasa.bg/novini/article/7731430", "text": "17,61% е избирателната активност в София към 12,30 ч. Правото си на глас са упражнили 187 445 души, съобщиха от ОИК - София. Избирателната активност днес е малко по-висока от тази през 2015 г. Тогава на местните избори в София до същия час са гласували 17,04%. Най-високата е избирателната активност в районите \"Нови Искър\" - 21,70%, \"Банкя\" - 20,75% и \"Панчарево\" - 20,69%. Най-малко са отишлите да гласуват в районите \"Подуяне\" - 13,84% и \"Сердика\" - 15,76%.", "date": "2019.10.27", "title": "17,61% софиянци са гласували"}
{"url": "https://www.24chasa.bg/novini/article/7731434", "text": "Хиляди привърженици на единството на Испания излязоха днес по улиците на Барселона и скандираха \"За съжителство, за демокрацията, за Каталуния!\" \"Стига!\", имайки предвид уличните протести след издадените присъди срещу сепаратистки лидери, информира в елетронното си издание испанският в. \"Мундо\". Редица политици решиха да подкрепят днешния поход в името на националното единство и се включиха в него. Сред тях бе испанският външен министър Жозеп Борел Фонтелес, информира в. \"Паис\". Много от участниците носеха испански знамена и скандираха \"Да живее Испания\". В същото време днес привържениците на независимостта на Каталуния организираха контрамитинг. Негови инициатори са така наречените комитети за защита на републиката, а именно техни акции често прерастват в безредици, предаде БТА. ", "date": "2019.10.27", "title": "Хиляди привърженици на единството на Испания излязоха по улиците на Барселона"}
{"url": "https://www.24chasa.bg/novini/article/7731440", "text": "Гласувах в подкрепа на силен екип от професионалисти, които ще работят Смолян да продължи устойчивото си развитие напред с още по-ускорени темпове, заяви д-р Даниела Дариткова – председател на ПГ на ГЕРБ и общински ръководител на партийната структура в Смолян. Тя упражни своя вот в изборната секция на ОУ „Проф. Асен Златаров“, кв. Райково. „Областният град вече не е в режим на оцеляване, а в посока на надграждане. Гласувах за надграждането на Смолян. Макар днес да връщаме часовниците, не бива да връщаме времето назад. Гласувах за успеха на Смолян, който включва в себе си и личните победи на всеки един смолянчанин“, подчерта д-р Дариткова.", "date": "2019.10.27", "title": "Д-р Даниела Дариткова: Гласувах за надграждането на Смолян"}
{"url": "https://www.24chasa.bg/novini/article/7731436", "text": "Иракското разузнаване е предоставило на международната коалиция, оглавявана от САЩ, точните координати на местонахождението на лидера на \"Ислямска държава\" Абу Бакр ал Багдади. Именно това е дало възможност да бъде организирано нападението, при което той, както се твърди, е бил убит, съобщи днес неназован служител на иракското разузнаване, цитиран от Ройтерс. Иракските спецслужби научили къде се намира Багдади след ареста на мъж и жена иракчани, които били от неговия \"вътрешен кръг\". Двамата дали сведения, благодарение на които било открито тайно място в западната иракска пустиня, където се съхранявали документи, съдържащи местонахождението, каза служителят, предава БТА. Вашингтон е благодарил на иракските власти за ролята им, позволила провеждането на спецоперацията, при която Ал Багдади бил ликвидиран, съобщи днес телевизия \"Ал Арабия\", цитирана от ТАСС. В операцията по предполагаемото ликвидиране на лидера на ИД в село Бариша в сирийската провинция Идлиб участвали осем американски хеликоптера и два безпилотни самолета, отбелязва ТАСС, цитирайки източници от иракските силови структури. Операцията в Идлиб, проведена миналата нощ, продължила два часа, като бил извършен и въздушен десант. Твърди се, че при нанесените въздушни удари загинали две жени на Багдади и още шест души, включително едно дете. Спецслужбите не изключват, че Ал Багдади и жените му сами са задействали взривни устройства. Според иракската агенция ИНА, която се позовава на високопоставен източник в разузнаването, главатарите на ИД, техните помощници и членовете на т. нар. съвет на Шурата, \"са в шок\". \"След убийството на лидера им те си разменят обвинения, в редиците им е настъпил разкол\", отбелязва източникът на агенцията. Според него заедно с Багдади е бил ликвидиран и терористът Газван ар Рауи, който оглавявал неговата служба за сигурност, както и няколко иракчани, влизащи в ръководството на \"Ислямска държава\".", "date": "2019.10.27", "title": "Иракското разузнаване подало информация на САЩ за местонахождението на Ал Багдади"}
{"url": "https://www.24chasa.bg/novini/article/7731447", "text": "От началото на изборния ден в Общинската избирателна комисия /ОИК/ - Пловдив са постъпили официално три сигнала, каза на пресконференция председателят на ОИК Дарина Тодорова. Двата са еднотипни и са за надраскани с мастило пръсти на членове на СИК, с които, според подаващите сигнала, се бележат бюлетините, а другият сигнал е за \"масово недаване на третия вид бюлетина\", предаде БТА. Комисия от ОИК, състояща се от трима души, представители на различни партии и коалиции, са проверили всеки един от сигналите на място, обясни Тодорова. Проверката не е констатирала \"надраскани пръсти\" и няма белязани бюлетини. Не отговаря на истината и сигнала за недаване на всички бюлетини, твърди Дарина Тодорава. Тя уточни, че комисиите са инструктирани да уведомят избирателя за правото му на избор и пред него се откъсват трите бюлетини. Тодорова каза още, че е отстранен проблемът в Старческия дом \"Св. Василий\" в Пловдив, където част от домуващите не са може ли да гласуват в дома, тъй като и постоянният им и настоящ адрес са в Пловдив. Чрез общината обаче е бил осигурен транспорт, който е извозил хората до съответните секции, каза още Тодорова.", "date": "2019.10.27", "title": "Три сигнала за нарушения на избирателния кодекс в Пловдив"}
{"url": "https://www.24chasa.bg/novini/article/7731451", "text": "Висока избирателна активност е регистрирана към 12,30 ч в община Банско - 47%. 11 011 избиратели гласуват днес в 13 секции в града, 4 - в Добринище и по една в селата, като изборният ден протича спокойно. Единият от кандидатите за кмет е подал жалба до ОИК и ЦИК за това, че членове на СИК изпълняват служебните си задължения с поставени на видно място знаци на коалицията, която представляват. Извършена е проверка от представители на ОИК - Банско. Дадени са указания за незабавно премахване на поставените знаци.  Най-висока избирателна активност в Област Благоевград към 12.30 часа е освен в Банско е отчетена и в община Гърмен - 47 %. Община Кресна избирателната активност е 40,06%, като има постъпили 5 жалби и сигнали. По традиция в Петрич гласуват най-малко - 17%, а в община Сандански - 30,04 %.", "date": "2019.10.27", "title": "Рекордна активност в община Банско, една жалба от кандидат-кмет"}
{"url": "https://www.24chasa.bg/novini/article/7731471", "text": "„Гласувах за развитието на Варна! Днес върнахме часовниците с един час, но нека не връщаме Варна години назад! Нека продължим да работим все така упорито за нашия град - с нови проекти и добри идеи за децата, за младите хора, за всеки варненец. Затова е важно всеки да гласува, независимо от социологии и слухове”. Това каза досегашният кмет и кандидат на ГЕРБ за нов управленски мандат Иван Портних. Той допълни, че варненци винаги са били активни хора, с лично мнение и гражданска позиция. „Вярвам, че и днес ще докажат, че могат да решават сами съдбата на своя град за следващите 4 години. Гласувайте!”, призова Иван Портних. 11 са кандидатите за кметския стол във Варна, 9 за Провадия. Четирима са за Тополи. Трима в Звездица и Константиново. Двама на Каменар и един за Казашко. Шестима на община Дългопол. По четирима влязоха в битката за кмет на общините Аврен, Вълчи дол и Суворово. По трима в Аксаково, Белослав, Бяла, Ветрино, Девня и Долни чифлик. В 12 села във областта изборите са решени предварително, тъй като има само по един кандидат - Въглен, Генерал Кантарджиево и Осеново (община Аксаково), Царевци (община Аврен), Разделна и Страшимирово (община Белослав), Михалич и Червенци (община Вълчи дол), Горен чифлик (община Долни чифлик), Аспарухово (община Дългопол),Градинарово и Славейково (община Провадия).", "date": "2019.10.27", "title": "Иван Портних: Върнахме часовниците с един час, но нека не връщаме Варна години назад!"}
{"url": "https://www.24chasa.bg/novini/article/7731484", "text": "Две политически сили са подали жалби в Бургас за сходни нарушения в секциите. Става въпрос за оплаквания за даване на бюлетини само за единия от изборите. Това съобщиха от Общинската избирателна комисия /ОИК/ Бургас. Решенията и по двете жалби са взети след проверка и са оставени без уважение, предаде БТА. В единия случай е констатирано, че при явяване на избирател пред членовете на секционната комисия същият е запитван за кой от изборите желае да гласува. Това се прави, за да бъде изпълнено разпореждането на ЦИК, дадено в Методическите указания в точка 9.1 свързано с изискването да не бъдат откъсвани предварително бюлетините от кочана, поясниха от ОИК. В случай, че не бъде попитан избирателят, няма как да се установи какви бюлетини да му бъдат подадени, ако му бъдат откъснати и подадени бюлетини и за двата вида избор, а той откаже и вземе само за единия, то другата бюлетина няма да бъде възможно да бъде дадена на следващият избирател, сочи в мотивите си ОИК Бургас. В този случай вторият избирател би възразил, че са му откъснали бюлетината предварително и не знае какво са вършили с нея преди той да пристъпи към гласуване. По другия сигнал е установено същото - на избирателите се задава въпрос за кой вид избор желаят да упражнят вота. Съответно и становището на ОИК е същото. Във втория сигнал обаче има посочени и други оплаквания. Сред тях е използването на две кутии /урни/. Това обстоятелство също по никакъв начин не съставлява нарушение на изборното законодателство, смятат от ОИК.", "date": "2019.10.27", "title": "Две политически сили са подали жалби в Бургас за сходни нарушения в секциите"}
{"url": "https://www.24chasa.bg/novini/article/7731477", "text": "23,54% е избирателната активност за страната към 12,30 ч. Правото си на глас вече са упражнили 1 488 509 избиратели. Тя е малко по-ниска от избирателната активност към същия час на предишните местни избори. Тогава избирателната активност е била 25,71%                                                                                                                                                                                                                                                                                                                                ", "date": "2019.10.27", "title": "Близо 1,5 милиона българи вече са гласували"}
{"url": "https://www.24chasa.bg/novini/article/7731490", "text": "Поройните дъждове, които се изляха през последната седмица в източната и североизточната част на Япония, наводниха храма Сирамидзу Амидадо в град Иваки, префектура Фукушима. Храмът е част от списъка с национални съкровища на страната. Според телевизионния канал NHK, размерът на щетите все още не е известен. Комплексът е затворен за посетители до понеделник. В момента пожарникари се занимават с отводнителните дейности. Кметът на Иваки разпореди да започне разследване за причините за наводняването на храма и района около него, предаде  В източните и североизточните части на Япония в петък се изляха поройни дъждове, като количествата валежи в много райони надвишиха месечната норма. От наводнените райони са евакуирани около 2000 жители, а към десетки хиляди са отправени препоръки за евакуация. По последни данни жертва на пороите са станали 10 души, а двама са в неизвестност.", "date": "2019.10.27", "title": "Пороите в Япония наводниха храм в списъка с национални съкровища"}
{"url": "https://www.24chasa.bg/novini/article/7731469", "text": "Три сигнала, два от които подадени по телефона, от една партия са подадени в ОИК-Сандански. Единият сигнал за дописване под избирателните списъци на нови лица, е отхвърлен след проверка. Вторият обаче се оказал действителен. Става въпрос за разполагане на агитационни материали на стената на секционна избирателна комисия № 18. След подаване на сигнала, членове на ОИК Сандански- Невена Страшимирова – Антиова и Симона Бабалева - Николова извършиха проверка на място в СИК №18 и се установиха,че е допуснато нарушение. Агитационни материали на кандидат за кмет от една партия, както и плакати на кандидати за общински съветници от друга парнтия са разположени на стената на секционна избирателна комисия.  Указано е на председателя на СИК №18, да отстрани незабавно агитационните материали.", "date": "2019.10.27", "title": "Три сигнала от една партия подадени в Сандански"}
{"url": "https://www.24chasa.bg/novini/article/7731496", "text": "Земетресение с магнитуд 3,1 по Рихтер бе регистрирано днес в Мраморно море в района на община Силиври, окръг Истанбул, съобщи правителствената Дирекция за управление при бедствия и извънредни ситуации (АФАД), цитирана от турската телевизия СиЕнЕн-Тюрк. Трусът е бил на дълбочина 7 километра. Земетресението е регистрирано в 13.18 ч. местно време, предаде БТА. Няма информация за ранени хора и за нанесени материални щети. Десетки хора бяха ранени при силното земетресение с магнитуд 5,8 по Рихтер, станало на 26 септември край Силиври.", "date": "2019.10.27", "title": "Земетресение бе регистрирано в Мраморно море"}
{"url": "https://www.24chasa.bg/novini/article/7731479", "text": "\"Според жалба, подадена в общинската избирателна комисия в Стара Загора, на 9 места в града има предизборни материали, включително и билбордове, които са на по-малко от 50 метра до местата, в които има избирателни секции. Това е забранено по закон. Жалбата е основателна и сме се обърнали към общината, която трябва да премахне тези агитационни материали\". Това съобщи пред журналисти председателят на комисията Теодора Крумова. Тя допълни, че са получили и жалба от едно от селата, че досегашният кмет стоял близо до изборната секция. \"Това не е нарушение, тъй като той е длъжностно лице. Още повече, че човекът не е кандидат на сегашните избори, защото в това село жителите са под 350 и в него не се провеждат избори за кмет\", обясни Крумова. Първи с гласуването в община Стара Загора днес приключи подвижната секция, която до 13,30 часа посети всичките 15 души с право на глас, които бяха заявили предварително, че искат да гласуват в тази секция, защото по здравословни причини не са в състояния да стигнат до избирателните си секции. 13 от тях са от Стара Загора и двама - от близкото село Змейово. В общината се гласува в общо 208 избирателни секции, включително и в секции в затвора, ареста, областната болница и онкодиспансера. В тях са ангажирани 1772 човека. В община Стара Загора 17 от общо 51 села избират днес своя кмет. Най-много кандидати - шестима, има в село Братя Кунчеви. Кандидатите за кмет на село Загоре са 5. Кандидатите за общински съветници са 549, те са разпределени в 16 листи. По различни причини 4 от тях бяха предварително заличени от списъците на кандидатите. А кандидатите за кмет на общината са общо 9 човека.  Към 12,30 часа избирателната активност в община Стара Загора беше 19,68 процента, което означава, че бяха гласували 27 405 човека при общо 139 249 души с право на глас според избирателните списъци. Тази активност се оказва най-ниска за цялата област Стара Загора. Към 12,30 часа по традиция най-чевръсти бяха в малката община Опан - активност 43,22 на сто. В останалите общини на област Стара Загора към 12,30 часа картината на активността бе следната: Казанлък - 24,.05 процента Чирпан - 28,46 процента Раднево - 31,06 процента Братя Даскалови - 34,85 процента Гълъбово - 34,89 процента Павел баня - 36,01 процента Мъглиж - 27,67 процента Гурково - 30,38 процента Николаево - 36,50 процента Очакванията са в последните часове на изборния ден, който продължава до 20 часа, гласоподавателите да се активизират.", "date": "2019.10.27", "title": "В Стара Загора махат предизборни материали след жалба"}
{"url": "https://www.24chasa.bg/novini/article/7731242", "text": "Жалба за агитация и заплахи, осъществени от кандидат за общински съветник в несебърските села Кошарица и Оризаре, са входирали в ОИК Бургас от Инициативния комитет, който издигна Николай Димитров за четвърти кметски мандат, съобщиха източници на \"24 часа\".  В сигнала се посочва, че около 9 ч. сутринта днес канидидат за общински съветник от ГЕРБ е обикалял и създавал смут пред избирателни секции в Кошарица, а малко по-късно същото се потворило и в село Оризаре. Очаква се становище на ОИК Бургас.", "date": "2019.10.27", "title": "Проверяват сигнал за агитация и заплахи в Кошарица и Оризаре"}
{"url": "https://www.24chasa.bg/novini/article/7731254", "text": "Двама души са убити и най-малко 14 са ранени при стрелба на студентско парти в град Грийнвил, недалече от Далас, в южния американския щат Тексас, предаде БТА. Трагедията се е разиграла малко преди полунощ снощи по време на бал на випуск на филиал на Тексаския университет „Ей енд Ем-Комърс”. Според местен полицейски шеф стрелбата започнала около 15 минути, след като полицаите вече пристигнали на мястото на партито. Те били повикани поради сигнали за незаконно паркиране и чули изстрели от задната страна на сградата, но не могли да определят дали те били дадени вътре или отвън. При последващия оглед на сградата вътре били намерени двамата убити. Други 14 души са потърсили медицинска помощ или са хоспитализирани за различни наранявания. Стрелецът се издирва и засега властите не разполагат с негово описание. Няма информация и колко сериозни са травмите на ранените. От университета казаха, че партито не е официално организирано от управата, а от самите участници. По оценка на полицаите на него имало около 750 души. От офиса на местния шериф казаха, че ще дадат повече информация по случая на пресконференция по-късно днес.", "date": "2019.10.27", "title": "Двама убити и 14 ранени при стрелба на студентско парти в САЩ (Видео)"}
{"url": "https://www.24chasa.bg/novini/article/7731251", "text": "Кипърският президент Никос Анастасиадис заяви, че е готов да подаде оставка още \"на следващия ден\", ако той или неговата правна фирма бъдат уличени в нередности, свързани с програма за предоставяне на гражданство на големи инвеститори, съобщи \"Сайпръс мейл\". Анастасиадис заяви това в интервю за в. \"Симерини\", след като бе подложен на остри критики от опозиционната партия Акел, предава БТА. \"Ако има пример, повтарям и искам да подчертая, който да покаже, че или моята бивша правна фирма, или аз самият сме предоставяли с каквато и да била цел незаконни услуги на някого, то ще подам оставка на следващия ден\", каза президентът. Въпросът изникна в дневния ред през последните седмици, след като разследване на Ройтерс разкри, че членове на семейството и близки сътрудници на дългогодишния премиер на Камбоджа Хун Сен имат авоари в чужбина на стойност десетки милиони долари и са използвали богатството си, за да си купят чуждестранно гражданство. Кипърският кабинет нареди да бъде извършено разследване на конкретния случай, а ден по-късно го разшири и със случаи на други хора, получили гражданство чрез тази схема. Правителството поясни, че тази година програмата е била променена, така че да бъде базирана на по- строги изисквания и да бъде по-прозрачна, но критиците не са съгласни. Според документи, показани в парламента на Република Кипър, юридическата фирма на президента се е занимавала с 41 от общо 4000 молби за гражданство въз основа на схемата. Осем членове на семейството на Хун Сен и негови съюзници, включително началникът на полицията на Камбоджа и министърът на финансите, са поискали и са получили кипърско гражданство през 2016 и 2017 г., според данни на Ройтерс. Кипър стартира през 2013 г. плана за предоставяне на гражданство срещу капиталовложения, който дава възможност срещу инвестиция от минимум 2 милиона евро да се купи паспорт и право на безвизово пътуване в Европейския съюз, посочва агенцията.", "date": "2019.10.27", "title": "Кипърският президент: Готов съм да подам оставка, ако ме уличат в нередности"}
{"url": "https://www.24chasa.bg/novini/article/7731257", "text": "Гласувах за великотърновци, които предлагат реални решения, за почтеността и честността. Гласувах Велико Търново да продължава да бъде градът с най-българския дух и реално почтеността ни към миналото да бъде извора на енергията към бъдещото развитие. Гласувах за развитието на Велико Търново, да стане още по-добро място за отглеждането и възпитанието на нашите деца и за запазване на семейните ценности, традициите и обичаите, защото това е нашата българщина. Това каза кандидатът за трети кметски мандат Даниел Панов, след като пусна бюлетина в СУ\"Вела Благоева\" в кв.\"Бузлуджа\". Даниел Панов пристигна минути преди 10.30 ч. пред секцията си и изчака около 15 минути на образувалата се опашка от избиратели, преди да упражни гласа си.", "date": "2019.10.27", "title": "Даниел Панов: Гласувах Велико Търново да продължава да бъде градът с най-българския дух"}
{"url": "https://www.24chasa.bg/novini/article/7731263", "text": "Командващият на въоръжената опозиционна коалиция \"Сирийски демократични сили\" (СДС) Мазлюм Абди каза днес, че кюрдите са причастни към операцията, в резултат на която, както се предполага, е бил  , предаде ТАСС, цитирана от БТА. \"Успехът на тази историческа операция е резултат от съвместната разузнавателна работа с американските партньори\", написа Абди в Туитър. Преди часове американското списание \"Нюзуик\" съобщи, че Багдади е бил убит вчера при спецоперация в сирийската провинция Идлиб. Според списанието операцията е била проведена от Обединеното командване за спецоперации на Пентагона, след като били получени заслужаващи доверие разузнавателни сведения. Представител на сухопътните сили на САЩ, информиран за резултатите от операцията, съобщил на \"Нюзуик\", че Багдади е ликвидиран. Пресслужбата на Белия дом съобщи, че днес президентът Доналд Тръмп ще направи \"много важно съобщение\" в 13 ч по Гринуич (15 ч бълг. време). Версии за ликвидирането на Багдади периодично се появяват в медиите от няколко години. Нито една от тях обаче да сега не е била официално потвърдена, отбелязва ТАСС.", "date": "2019.10.27", "title": "Сирийски опозиционен лидер: Кюрдите участваха в ликвидирането Багдади"}
{"url": "https://www.24chasa.bg/novini/article/7731267", "text": "Прокуратурата в Царево ще проверява сигнал за контролиран вот. Тя ще бъде уведомена за случая от Общинската избирателна комисия /ОИК/. Това е решението на комисията от днес, публикувано на официалната й интернет страница. Сигналът за контролиран вот е подаден до ОИК-Царево от една политическа сила, която участва в изборите днес със свои кандидати. Оплакванията на партията са били описани в четири точки. По две от тях нарушения не са открити. Сигналът е съдържал и случай на \"заснет вот\" в една от секционните избирателни комисии. Председателят й обаче своевременно е уведомил ОИК-Царево и бюлетината е обявена за недействителна.", "date": "2019.10.27", "title": "Проверяват сигнал за контролиран вот в Царево"}
{"url": "https://www.24chasa.bg/novini/article/7731273", "text": "\"Гласувах да продължим промяната във Враца, да продължим развитието\", обяви днес, след като пусна бюлетините министърът на регионалното развитие инж. Петя Аврамова. „Ние врачани можем да оценим резултатите, така че е естествено да искаме продължаване на развитието на Враца в положителна посока. Затова гласувах за хората, които показаха, че могат да го направят, за хората, на които имам доверие, че могат да продължат напред\", допълни още министър Аврамова.", "date": "2019.10.27", "title": "Петя Аврамова: Гласувах да продължим развитието във Враца"}
{"url": "https://www.24chasa.bg/novini/article/7731278", "text": "10,27% е избирателната активност в страната, съобщиха от ЦИК. Данните са към 10 ч. Правото си на глас са упражнили 649 191 души от общо 6 322 979 с право на глас. Избирателната активност е почти същата, регистрирана към 10 ч на предишните местни избори през 2015 г. Тогава гласувалите са били 10,56%. Най-активни са в Дряново, а най-слаб интерес към местните избори има във Варна - 4,7%. 29 477 са кандидатите за общински съветници в страната. От тях 67% са мъже, а 33% - жени. От регистрираните 1253-ма кандидати за кметове на общини 83% са мъже, а 17% жени. По данни на ЦИК от 463-ма кандидати за кметове на райони в София, Пловдив и Варна 71% са мъже, а 29% - жени. От общо 5040 кандидати за кметове на кметства пък 77% са мъже, а 23% - жени. Малко над 40 са вече сигналите до ЦИК. Сред тях в секции в районите \"Лозенец\" и \"Сердика\" има случаи, в които не се давали и трите бюлетини - за кмет на града и на района, и за общински съветници. Член на комисията питал предварително избирателите за какъв вид избор ще гласуват и давал бюлетини само за тези, за които било заявено предварително. Дадени са указания на избирателите да се дават и трите бюлетини.", "date": "2019.10.27", "title": "10,27% е избирателната активност в страната"}
{"url": "https://www.24chasa.bg/novini/article/7731282", "text": "Мъж е с опасност за живота, намушкан наколко пъти с нож в гърдите, съобщиха от полицията. На 27 октомври, около 02:20 часа в полицията в Червен бряг е постъпил сигнал за скандал в частен дом в село Бресте. Незабавно на адреса са изпратени полицейски служители. Установяват 24-годишен от шуменското село Троица с прободни рани в гърдите. С опасност за живота, той е настанен за лечение в плевенска болница. Изяснено е, че след спречкване на битова основа 29-годишен местен жител го е пробол с нож. След инцидента извършителят е напуснал къщата. Проведено е разследване и той е установен на друг адрес в селото. Задържан е за срок до 24 часа. Действията по разследването продължават под ръководството и контрола на окръжен прокурор.", "date": "2019.10.27", "title": "Намушкаха мъж няколко пъти с нож в гърдите, с опасност за живота е"}
{"url": "https://www.24chasa.bg/novini/article/7731291", "text": "Кандидатът за кмет на София Мая Манолова даде своя глас в изборния ден. Тя упражни правото си на вот в столичното 6-то училище. \"Имам една основна кауза в тази кампания - промяна в модела, по който се управлява София. Затова предстои да гласувам за чисто и прозрачно управление, каквото трябва да бъде и въздухът, който дишаме, за по-добър живот на всички, а не само на една малка група приближени. За София - зелена, подредена, модерна европейска столица\", каза тя.", "date": "2019.10.27", "title": "Мая Манолова: Гласувам за София - зелена, подредена, модерна европейска столица"}
{"url": "https://www.24chasa.bg/novini/article/7731294", "text": "Айвън Милат, извършил ужасяващи серийни убийства на седем европейски и австралийски туристки, разтърсили Австралия в началото на 90-те, почина в неделя в затвора в Сидни на 74 години. Така се слага край на надеждите, че той може да направи самопризнания на смъртния си одър за други все още неразкрити убийства, предаде Асошиейтед прес, цитирана от БТА.  Милат е бил работник по поддръжка и строеж на пътищата и самоук каубой, наричащ сам себе си \"Текс\". Арестуван е през 1994 година. През май тази година му откриват рак на хранопровода и стомаха в терминален стадий. Милат почина в затвора Лонг Бей, където властите го изпратиха от болницата миналата седмица, за да гарантират, че ще свърши живота си зад решетките. Милат беше осъден за убийство на три германки, две британки и две австралийски раници, след като ги вземал на автостоп. Серийните убийства излязоха на бял свят, когато разчленените трупове бяха открити в гора близо до Сидни през период от 14 месеца от 1992 до 1993 година. През 1996 година Милат бил признат за виновен за убийството на седем души и осъден на седем последователни доживотни присъди. Милат е роден на 27 декември 1944 година и е петото от 14-те деца на баща хърватин имигрант и майка, родена в Австралия.", "date": "2019.10.27", "title": "Австралийският сериен убиец Айвън Милат почина в затвора на 74 години"}
{"url": "https://www.24chasa.bg/novini/article/7731295", "text": "Военните на Турция и САЩ са обменили информация помежду си преди извършената снощи американска операция в сирийската провинция Идлиб, при която, както се предполага, е бил ликвидиран главатарят на терористичната групировка \"Ислямска държава\" Абу Бакр ал Багдади. Това съобщи турското министерство на националната отбрана, цитирано от Анадолската агенция. \"Преди операцията, извършена снощи от САЩ в Идлиб, имаше обмен на сведения и координация между военните власти\" (на Турция и САЩ), заяви турското министерство, предаде БТА. Преди часове американското списание \"Нюзуик\" съобщи, че Багдади е бил убит вчера при спецоперация в сирийската провинция Идлиб. Според списанието операцията е била проведена от Обединеното командване за спецоперации на Пентагона, след като били получени заслужаващи доверие разузнавателни сведения. Представител на сухопътните сили на САЩ, информиран за резултатите от операцията, съобщил на \"Нюзуик\", че Багдади е ликвидиран. Пресслужбата на Белия дом съобщи, че днес президентът Доналд Тръмп ще направи \"много важно съобщение\" в 13 ч по Гринуич (15 ч бълг. време). Версии за ликвидирането на Багдади периодично се появяват в медиите от няколко години. Нито една от тях обаче досега не е била официално потвърдена, отбелязва ТАСС.", "date": "2019.10.27", "title": "САЩ и Турция са се координирали помежду си преди американската операция в Сирия"}
{"url": "https://www.24chasa.bg/novini/article/7731302", "text": "Застъпник на политическа сила се изпратя пред съда в Горна Оряховица за арогантно и грубо държание срещу полицаи. Младият мъж е арестуван, съставен му е акт и още този следобед съдът ще му определи наказание по Указа за борба с дребното хулиганство. Преди обед трима мъже обикаляли с джип с ямболска регистрация в село Драганово. Били спрени за рутинна проверка, при която показали документи за пълномощници на изборите на една от основните политически сили. Единият обаче налетял на полицаите и попаднал в районното.", "date": "2019.10.27", "title": "Арестуваха пълномощник на политическа сила за грубо държане с полицай в горнооряховско село"}
{"url": "https://www.24chasa.bg/novini/article/7731303", "text": "Учени от института \"Пастьор\" в Париж разкриха механизъм, който забавя стареенето, съобщава сайтът MedicalXpress. Били изследвани свойствата на съдържащия се в кръвта протеин GDF11. В рамките на експерименти с мишки било констатирано, че той може да имитира ефекта от ограничения прием на калории, който предотвратява сърдечносъдови болести, рак и усилва неврогенезата в главния мозък, предава БТА. Предишии проучвания показаха, че кръвопреливането от млади на стари мишки подмладява кръвоносните съдове в мозъка и подобрява мозъчния кръвоток. За GDF11 вече бе установено, че е с ключово значение за неврогенезата и възстановяването на кръвоносните съдове в мозъка. Тъй като мишките, у които бил вкаран въпросният протеин, отслабнали, без да загубят апетит, учените предположили, че за двата ефекта е отговорен един и същ механизъм. Оказало се, че вкарването на GDF11 и ограниченият прием на калории повишили нивото на свързания с изгарянето на мазнини хормон адипонектин. Това потвърдило, че протеинът може да се използва като терапевтично средство срещу затлъстяване и невродегенеративни болести. Известно е, че гладуването от време на време подобрява когнитивните способности и увеличава продължителността на живота у някои видове. Ограниченият с 20-30 процента прием на калории, без да се намалява качеството на храната, понижава риска от редица заболявяния.", "date": "2019.10.27", "title": "Учени откриха механизъм, който забавя стареенето"}
{"url": "https://www.24chasa.bg/novini/article/7731289", "text": "От щаба на политическа партия, която има кандидат-кмет на Петрич, са изпратили сигнал до районното полицейско управление за купуване на гласове в едно от най-големите села в общината - Първомай. Посочени са и трите имена на подозирания за купувач, както и сумата от 100 лв. на човек, за да гласува за кандидата на определена партия.", "date": "2019.10.27", "title": "Сигнал в полицията: Дават по 100 лв. за глас в петричкото село Първомай"}
{"url": "https://www.24chasa.bg/novini/article/7731323", "text": "Апостол Апостолов, който е единствен кандидат-кмет на община Симитли, подкрепен от всички партии, и вече започва пети мандат, гласува \"за бъдещето на общината\". Преди това Апостолов и екипът му присъстваха на литургия в  църквата \"Св. Димитър\" в с. Брежани. Около 15% е избирателната активност в общината към обяд. 12 388 са имащите право на глас. 48 човека за първи път гласуват. Това са младежи, навършили пълнолетие от последните избори през май, до днес. Най-възрастният избирател е баба Илинка Янева от Горно Осеново, на 99 години.  ", "date": "2019.10.27", "title": "Единственият кандидат-кмет на Симитли Апостол Апостолов гласува"}
{"url": "https://www.24chasa.bg/novini/article/7731326", "text": "Папа Франциск призова днес да се спре \"нанасянето на рани на нашите братя и на нашата сестра земя\", изразявайки съжаление при вида на \"обезобразеното лице на Амазония\", жертва на безмилостна експлоатация. Папата, цитиран от АФП, каза това по време на литургия за приключването на Синода на епископите, посветен на Амазония. \"Грешките от миналото не бяха достатъчни, за да се спре унищожаването на другите\", заяви светият отец в проповедта си пред 184 епископи и кардинали от Амазония. На службата присъстваха и десетки мисионери и представители на амазонски народи, предава БТА. \"Видяхме това в обезобразеното лице на Амазония\", допълни папа Франциск. Той заклейми хората, които възприемат другите като същества \"втора ръка\", които \"презират техните традиции, заличават тяхната история, окупират техните територии, узурпират тяхната собственост\". Тези хора, които претендират за превъзходство, се превръщат в потисници и експлоататори, каза още папа Франциск. Тези християни ходят на литургия в неделя, но се грижат само за собствените си интереси. Нека не се мислим за превъзхождащи, нека не ставаме цинични и присмехулници, призова светият отец. Припомняйки скромния живот на индианските племена в Амазония, той подчерта, че в очите на господ, \"бедните са пазителите на вратите към небето\". Според папата синодът е дал възможност да бъдат чути гласовете на бедните и да се замислим за техният несигурен живот, заплашен от ограбващите модели на развитие.", "date": "2019.10.27", "title": "Папа Франциск призова: Да се спре нанасянето на рани на нашата сестра земя"}
{"url": "https://www.24chasa.bg/novini/article/7731335", "text": "В Добричка област са дали вота си 25.99 на сто от 162 662 граждани, които имат право на глас в местните избори, съобщават от пресцентъра на областната администрация обобщените данни към 12.30 часа. Активността продължава да е най-висока в община Крушари, където са пуснали бюлетина 35.46 на сто от гласоподавателите. Над средната за областта е избирателната активност в Тервел - 33.46 на сто, Балчик - 31.80 на сто, Каварна - 31.08 на сто, Добричката община - 30.67 на сто, Генерал Тошево - 30.31 на сто. Най-нисък е делът на хората, гласували в Добрич - 20.36 на сто, и в Шабла - 25.56 на сто, според обобщената информация от областната управа. В Добричка област за кметския пост в общините претендират 43 кандидати при 59 на местните избори през 2015 година. За общински съветници сега се състезават 879 граждани при общо 1135 преди четири години. В Сливенска област най-ниска е избирателната активност в община Сливен, където към 12.30 часа са гласували 18.24 процента или общо 18 724 души. Това съобщи говорителят на Общинската избирателна комисия /ОИК/ - Сливен Стелли Стефанова. В община Твърдица към същия час са гласували 3019 души или 27.24 процента, в община Котел са гласували 4115 души или 25.52 на сто, а в община Нова Загора 7709 или 24.43 на сто. В Общинската избирателна комисия до момента са били депозирани четири жалби, като три от тях са свързани с незаконна агитация пред изборните помещения, а четвъртата - с разпространение на обидни съобщения в дворове на хора от различни населени места в Сливенска община. Към обяд на местните избори в община Търговище са гласували 15 410 души или 29,41 процента от имащите право на глас. 27,05 на сто е активността за територията на град Търговище. Гласували са 9218 души от 34 072 избиратели с право на глас. Изборният ден в областта протича без съществени сигнали и жалби, съобщиха от Общинските избирателни комисии. В населените места в община Търговище активността е 33,8 процента. Правото си на глас са упражнили 6192 граждани от общо 18 321 с право на глас. В подвижната избирателна урна своя вот са дали 12 души от общо 48, подали заявка. В областната болница пък са гласували 7 от всички 13 пациенти, заявили желание. В община Попово към 12,30 часа са гласували 5 424 от имащите право на глас, което е 17 процента. В Община Омуртаг правото си са упражнили 31 на сто от избирателите или 6 516 души. В двете малки общини на областта Антоново и Опака избирателната активност е малко над 36 процента. В Антоновско са гласували 1892 избиратели или 36,7 на сто. В Опаченско активността е 36 на сто - до обяд до урните са отишли 2 041 избиратели. Избирателната активност в Кюстендилска област към 12.00 часа е 25,52 процента, съобщиха от Общинските избирателни комисии. Гласували са общо 30 480 избиратели. В Кюстендилска община са гласували 21, 67 процента /11 639 души/. Най-висока традиционно е активността в най-малката община - Трекляно, където вече са гласували 47,92 процента от имащите право на глас. Бюлетини там са пуснали 369 души. Активността в община Дупница е 24, 59 процента /9 980 души/, в Бобов дол - 33, 46 процента /2 458 души/, Бобошево - 36,49 процента /921 души/, Кочериново - 36, 01 на сто /1 332 души/, Невестино - 38,19 процента /695 души/, Рила - 34,33 процента / /846 души/, Сапарева баня - 34,27 процента /2 240 души/. Седем са сигналите, постъпили до Общинската избирателна комисия в Кюстендил от сутринта до момента, но те са проверени и са се оказали неоснователни, каза председателят Венцислав Механджийски. Един от сигналите е предаден на ОДМВР. Той е във връзка с подадена информация за извозване на избиратели до секции. На място обаче също се е оказал неоснователен. Активността на избирателите в област Бургас за всички 13 общини е средно 24,69 процента. Данните са събрани от ЦИК и са към 12,30 часа. Броят на гласувалите е 87 281 души. Имащите право на вот са общо 353 466 за цялата област. Към 12,30 часа най-малък е броят на гласувалите в община Бургас - 34 733 души или 19,19 процента. Най-активни са жителите на община Малко Търново. Там активността е 43,72 процента. Следва община Царево с 38,38 процента гласували и община Несебър с активност от 37,90 процента. Избирателната активност в община Русе към 12,00 часа е 17,3 процента. Тя е по-висока от тази на местните избори през 2015 година. Това съобщи председателят на Общинската избирателна комисия /ОИК/ в Русе Николай Братованов. Така от общо 141 305 избиратели с право на глас своя вот са упражнили 24 445. Братованов посочи, че на местните избори през 2015 г. активността към 12,00 часа е била около 11 процента. Той каза, че изборният ден протича спокойно. Пред някои секции се наблюдава струпване на желаещи да гласуват. Братованов обясни, че от началото на деня подадените в ОИК жалби са общо четири. По думите му те не са съществени и не влияят върху изборния процес. По данни на осемте Общински избирателни комисии активността в областта към 12,00 часа е била 20,78 на сто, съобщиха от областната управа в Русе. Най-висока е в община Ценово - 36,26 на сто, а най-ниска е в община Русе. В Две могили е 33,25 процента, в Иваново - 32,58 процента, във Ветово - 30,01 на сто, в Борово - 29,43 процента, в Сливо поле - 26,73 процента, а в Бяла - 23,30 процента. Активността на избирателите в днешния вот за местната власт в Ямбол към 12 часа е 19.74 на сто, съобщи председателят на Общинската избирателна комисия Екатерина Янева. Досега са гласували 12 586 граждани от имащите право на глас 63 770 души. Отворени за гласуване са 103 избирателни секции, от които една е подвижна. Няма сигнали за сериозни нарушения по време на изборния процес. В община Ямбол за кметския пост се надпреварват деветима кандидати, а за 37-местния Общински съвет - 255 кандидати от 18 партии, партийни коалиции и инициативни комитети. Избирателната активност в десетте общини на Великотърновска област е 24,78 процента към 12.00 часа, съобщиха от пресцентъра на областната администрация. Най-много избиратели са гласували в община Златарица - 37, 55 на сто, най-слаба е активността в областния център Велико Търново - 21,57 процента. Над 25 на сто от имащите право на глас са го упражнили в общините Свищов и Павликени. В Елена са гласували 26,05 от гласоподавателите, в Лясковец - 28, 61, а в Горна Оряховица над 23 процента. В Стражица гласувалите са 29,28 на сто, в Полски Тръмбеш - 30,86 процента, а в Сухиндол - 33, 35 на сто от избирателите. От Областната дирекция на полицията във Велико Търново съобщиха, че към този момент няма задържани лица за продаване и купуване на гласове. Избирателната активност в Ловешка област към 12.00 часа е 27,43 процента, съобщиха за БТА от областната администрация. Най-ниска продължава да е в община Ловеч - 24,33, както и в община Луковит - 24,38. Най-висока е в община Летница - 40,04 процента. В община Угърчин до урните са отишли 36,16 на сто от избирателите, в община Ябланица - 34,77. Правото си глас в община Априлци са упражнили 31,53 на сто от гласоподавателите. В община Тетевен процентът е по-нисък - 29,18 на сто. Своя вот в община Троян са дали 27,93 процента от имащите право на глас. Към 12,30 часа избирателната активност в 11-те общини в Хасковска област е средно 26,85 процента, съобщи областната администрация. На днешния вот 207 489 души от административно-териториалната единица имат право на глас в разкритите 475 секции. Най-актвини са били жителите на община Маджарово, като 39,71 процента от тях вече са минали през урните. Следващи по активност са общините Симеоновград с 38,71 процента и Минерални бани с 38,27 процента. В областния център Хасково активността е 24,25 процента, а най-ниска е тя във втората по големина община в областта - Димитровград с 19,43 процента. ОИК - Хасково провери на място сигнал за немаркиран печат в секционна комисия, който се оказа неоснователен, съобщи председателят на комисията Пламен Лечев. Няма данни за нарушения на обществения ред в региона до обяд днес, посочиха от ОД на МВР - Хасково. От общо 55245 избиратели в община Габрово до 12,30 часа са гласували 9818 души. Това съобщиха от Общинската избирателна комисия /ОИК/. Сигнали за нарушения на избирателния закон и на обществения ред няма, изборният ден преминава делово и спокойно, уточниха от комисията. Габровци гласуват в 117 секции, четири от които са приспособени за хора с увреждания. Избирателната активност към 12.30 часа във Видинска община е 20,23 процента, съобщи председателят на Общинската избирателна комисия Павел Петков. От 56 760 избиратели правото си на глас са упражнили 11 483-ма. Избирателната активност е почти еднаква в процентно изражение, както първия тур на местните избори през 2015 година, уточни Петков. До момента в Общинската избирателна комисия има постъпила една жалба, за начина на изписване на думата образец върху бюлетини, поставени на информационните табла пред някои секции в общината. Жалбата е отхвърлена от Общинската избирателна комисия. В община Брегово избирателната активност към 12.30 часа е достигнала 38 процента, като досега са гласували 1677 избиратели. Постъпили са шест жалби, пет от тях са отхвърлени, съобщи Цеца Ненкова, председател на ОИК Брегово. Избирателната активност към 12.30 часа в община Разград е над 24 процента, съобщи председателят на Общинската избирателна комисия Ралица Костова. До обяд своя вот за кмет и общински съветници са упражнили 10 806 избиратели. По думите на Костова изборният ден в общината протича спокойно, без сериозни нарушения. Досега в комисията са постъпили една жалба и два сигнала за нарушения на изборния процес. В общините Кубрат и Завет са гласували близо 34 на сто от избирателите. В Исперих пред урните са отишли над 33 процента от имащите право на вот. В община Самуил са гласували 35 процента, в Цар Калоян - 32 процента и в Лозница над 34 на сто от избирателите с право на глас, съобщиха от областната администрация. В Пернишка област до 12,30ч. са упражнили вота си 28 392 души, което е 25,98 на сто от избирателите. Най-висока остава активността в община Земен, където до урните са отишли 1 004 души, или 44,5 на сто от гласоподавателите и в община Ковачевци - 44,07 на сто. В община Трън бюлетини са пуснали 32,75 на сто от имащите това право, в Брезник - 30,77 на сто и в Радомир - 25,97 на сто. Най-ниска е активността в община Перник - 19 716 души, или 24,4 процента. Въпреки това пред някои секции в най-големия пернишки квартал \"Изток\" вече има опашки от чакащи гласоподаватели. Няма данни за нарушения на изборния процес. Над една трета от избирателите в област Смолян вече са упражнили правото си на вот, според данни на Областната администрация за избирателната активност към 12.30 часа. Процентът на гласувалите е 33.48 средно за областта. Най-висока е изборната активност в общините Борино и Рудозем, в които пред урните са застанали над 39 на сто от гласоподавателите. В община Смолян, в която живеят над една трета от избирателите в областта, процентът на гласувалите е най-нисък - 27.5. В община Дряново избирателната активност към 12,30 часа е сред най-високите в страната. В село Янтра са гласували 73,33 на сто от избирателите, в село Славейково - 54,35 на сто, над 40 на сто е активността в селата Гостилица, Скалско, Длъгня и Царева ливада, информираха от Общинската избирателна комисия. Общо в Дряновско са гласували 2273 избиратели или 28,67 на сто. Изборният ден в 9-хилядната балканска община преминава без сериозни нарушения на обществения ред и на избирателния закон. В община Плевен вече са гласували 26 220 избиратели, което е 22.7 на сто от имащите право на вот. Това съобщи за БТА председателят на ОИК Ярослав Димитров. На въпрос Димитров поясни, че към този момент вече са иззети от секционните избирателни комисии /СИК/ сгрешените бланки-чернови за отразяване преброяването на преференциите. В секциите са предоставени нови бланки-чернови. Новите ще се ползват от СИК след приключване на изборния ден, подчерта Димитров. По думите му Общинската избирателна комисия е забранила да се ползват сгрешени бланки. Избирателната активност в община Пазарджик към 12.30 часа е надхвърлила 21 процента, съобщиха от ОИК. Имащите право на глас в изборите за местни органи на властта в общината са 100 446. В комисията са постъпили три жалби за нарушения, като две от тях са отхвърлени като неоснователни, а по третата са издадени указания към съответните секционни комисии. Между 17 и 47 процента е избирателната активност в общините в област Благоевград. Към 12.30 часа най-висока е в община Гърмен, където 47 процента от имащите право на глас вече са отишли от избирателните урни. Следващата община по избирателна активност е Банско, в която 46.97 процента са упражнили правото си на глас. Сред общините, в които избирателната активност е висока, са Струмяни с 40.77 на сто гласували, следвана от община Кресна, в която също малко над 40 процента вече са дали своя глас. Избирателната активност в общините Хаджидимово, Сатовча и Белица е съответно 39 процента, 36 процента и 34.48. Най-ниска е избирателната активност в община Петрич, където до 12.30 часа гласа си са дали 17 на сто от гласоподавателите. В областния център Благоевград избирателната активност към 12.30 часа е 20 на сто. Към 12.30 ч. избирателната активност в област Стара Загора е 24.27 на сто, информират от пресцентъра на областната администрация. Най-висока е активността в най-малката община Опан. Там правото си на глас към този час са упражнили 43.22 на сто от имащите право на участие в местните избори. На второ място по активност е община Николаево - 36,50 на сто, на трето - Павел баня - 36,01 на сто, и на четвърто - Гълъбово - 34,89 на сто и Братя Даскалови - 34.85 на сто от избирателите. В подбалканските общини Гурково и Мъглиж отчитат активност 30,38 на сто и 27,67 на сто от имащите право на глас. И в миньорския град Раднево са участвали във вота 31,06 на сто от избирателите. Най-ниска остава избирателната активност в най-големите градове. В Чирпан до урните вече са били 28,46 на сто от имащите право на глас, в Казанлък - 24,05 на сто. Най-малка е активността в областния град - 19,68 на сто. Жителите на Старозагорска област гласуват днес в 488 секции. Броят на избирателите с право на глас е 285 734. В община Шумен към 12.30 часа са гласували 16 624 души, или 20,51 процента от избирателите, съобщиха от Общинската избирателна комисия /ОИК/. В общината право на вот имат около 81 000 души. Те могат да гласуват в 127 избирателни секции. Разкрити са и две подвижни. Кандидатите за кмет на най-голямата от десетте общини в областта - Шумен, са 13. В листите за общински съветници фигурират 386 души. Към 12,30 часа избирателната активност в община Кърджали е 25,15 процента, обяви председателят на Общинската избирателна комисия Александър Ставрев. Той уточни, че броят на гласувалите е 16 132 от 64 146 по списъци. От началото на изборния ден в ОИК има подадени и 4 жалби, които се проверяват, допълни той. Според електронният публичен регистър на жалбите и сигналите, подадени в Общинската избирателна комисия, в една от жалбите става въпрос за секции, в които длъжностни лица не са назначени по съответния законов ред. Друга гласи, че в изборна секция в с.Резбарци кандидат за кмет и секретарката на кметството водят политическа агитация и оказват натиск на избирателите. До 12,30 часа в област Монтана са гласували 35 933 души, което представлява 28,84 на сто от избирателите в региона, съобщиха от Областната управа в града. Най-висока активност е отчетена в най-малката община на областта - Георги Дамяново, където до 12,30 часа правото си на вот са упражнили 53,12 на сто от избирателите. В община Чипровци до този час са гласували 42,9 на сто, в община Якимово - 39,14 на сто, в община Брусарци - 38,57 на сто и т.н. В община Монтана активността до 12,30 часа е 24,75 на сто, а най-ниска активност в региона е отбелязана в община Лом - 23,11 на сто. В крайдунавския град и общината правото си на вот са упражнили 5707 души. Активността към 12.30 часа на местните избори в община Варна е 14.68 процента, съобщиха от Общинската избирателна комисия /ОИК/. Правото си на глас са упражнили 41 747 души от имащите право на глас 283 442 избиратели. Председателят на ОИК Велин Жеков посочи, че в комисията са постъпили няколко жалби, като два от сигналите са препратени от ЦИК. Не са установени нарушения. Избирателната активност в област Враца към 12,30 часа е 31,68 като от имащите право на глас общо 159 868 са гласували 50 642 избиратели, съобщиха от областната администрация. Най-активни са избирателите в общините Криводол - 42,34 на сто и Роман - 40,93 на сто гласували. Следват община Борован с 38,42 на сто гласували, община Хайредин с 36,74 на сто. В общините Мездра и Бяла Слатина своя вот вече са упражнили малко над 35 на сто. В община Оряхово е най-ниска избирателната активност - 27, 94 на сто. Малко на 28 на сто са гласувалите в общините Враца и Козлодуй. В община Мизия активността на избирателите към 12,30 е 31,51 на сто, се посочва в съобщението на областната администрация.", "date": "2019.10.27", "title": "Вижте каква е избирателната активност в областните центрове към 12 часа (Обновява се)"}
{"url": "https://www.24chasa.bg/novini/article/7731345", "text": "„От нашия глас зависи дали ще живеем в град, който решава нашите проблеми, или в град, който ни ги създава.“ Това заяви вицепрезидентът Илияна Йотова, след като упражни правото си на глас на местните избори в София, съобщиха от прессекретариата на държавния глава. Вицепрезидентът гласува за това младите семейства да са спокойни, защото има детски градини за всички деца, а не да се избират по жребий. „Гласувах за град, в който младите хора да имат бъдеще и кариера. За град, удобен за нашите родители, за да живеят достойно старините си“, посочи Илияна Йотова. Вицепрезидентът изтъкна, че древна и велика държава като България заслужава достойна европейска столица, която да се нарежда дори сред най-развитите градове в целия свят.", "date": "2019.10.27", "title": "Йотова: От нас зависи дали ще живеем в град, който ни решава проблемите, а не ни ги създава"}
{"url": "https://www.24chasa.bg/novini/article/7731346", "text": "Лидерът на терористичната групировка \"Ислямска държава\" Абу Бакр ал Багдади е пристигнал на мястото в Сирия, където според сведения е бил убит рано днес при операция на САЩ, около 48 часа по-рано, каза турски представител, цитиран от Ройтерс. Турската армия е знаела предварително за операцията на САЩ в сирийската провинция Идлиб, посочи още източникът, като добави, че Турция ще продължи да координира действията си на терен със \"съответните страни\", предава БТА. Американски представител, който говори при условие за анонимност, заяви по-рано пред Ройтерс, че Багдади е бил мишена на среднощната акция, но не можа да потвърди дали операцията е била успешна.", "date": "2019.10.27", "title": "Багдади е пристигнал в района на американската операция 48 часа по-рано"}
{"url": "https://www.24chasa.bg/novini/article/7731354", "text": "Министърът на земеделието, храните и горите Десислава Танева упражни правото си на вот в I училище \"Хаджи Мина Пашов\" в Сливен, съобщиха от пресцентъра на партията в Сливен. \"Днес гласувах за най-можещия, най-интелигентния и най-работещ кандидат за кмет на Сливен\", е казала министър Танева. \"Гласувах, за да продължи развитието на родния Сливен и работата в полза на местната общност. Важно е Сливен да има можещ, знаещ, интелигентен и компетентен кмет, който да продължи във вярната посока, за по-доброто бъдеще на децата ни и на хората тук. Човек, който не поема празни обещания, а реално изпълними ангажименти, отговорност и работа\", е посочила тя. Според Десислава Танева най-важното е хората да гласуват, като по този начин изразят своята позиция и грижата за съдбата на Сливен. Тя е призовала всеки, който иска общината да върви по пътя на развитието, да отиде до избирателните секции.", "date": "2019.10.27", "title": "Танева: Важно е Сливен да има можещ, знаещ, интелигентен и компетентен кмет"}
{"url": "https://www.24chasa.bg/novini/article/7731368", "text": "Премиерът Бойко Борисов гласува на местните избори. Той упражни правото си на глас в Банкя малко след 13 часа. \"Гласувах за тези, които ще продължават да правят от \"Младост\" до \"Тракия\", които ще продължат да правят южната дъга, така както направихме северната дъга. За тези, които се справиха с кризата с боклука. Тези, които направиха метрото. Тези, които направиха парковете и булевардите приветливи. Хората сами решават съдбата си. Какво по-хубаво от това да идеш и да си дадеш гласа за тези, на които вярваш.\", заяви след своя вот Борисов.                                                                                                                                                                                                                                                                                                                                                                                                                                                                                                                                                                                                                                                                ", "date": "2019.10.27", "title": "Борисов гласува на местните избори (Видео, снимки)"}
{"url": "https://www.24chasa.bg/novini/article/7731362", "text": "33 927 от общо 101 345 избиратели са гласували в Смолянска област до 12.30 часа, съобщиха от областна администрация. В Смолян до този час са гласували 9349 души или 27.50% от общо 33 994 избиратели. Най-висока е избирателната активност в община Борино - 39.75%, следва община Рудозем с 39.41 %.                                                                                                                                                                                                                                                                                                                                ", "date": "2019.10.27", "title": "33.48% е избирателната активност в Смолянска област  до 12.30 часа"}
{"url": "https://www.24chasa.bg/novini/article/7731391", "text": "Вицепремиерът и министър на отбраната Красимир Каракачанов упражни правото си на глас в 12:20 часа в СУ „Димчо Дебелянов“ на ул. „Пиротска“ 78, предаде „Гласувах за един добър кандидат за кмет на София, един енергичен млад човек, знаете кой е, няма да го казвам в днешния ден, но гласувах най-вече за това да се разбере, че София не е само център и жълтите павета. В София живеят близо 2 млн. граждани, по-голямата част от тях живеят крайните квартали, в бетонните комплекси и селата. Там трябва да се обърне много повече внимание, отколкото досега\", каза председателят на ВМРО Красимир Каракачанов . Той каза още, че е гласувал за \"повече ред и сигурност, гласувах за разбиването на гетата и интеграцията на жителите в гетата и най-вече гласувах защото това е изконно право на всеки български гражданин. Тази част от българските граждани, които са с мотива \"никой не ми харесва\" и не излизат да гласуват на практика подпомагат статуквото, купения вот, вота от гетата, корпоративния вот да предопределя бъдещето ни в следващите 4 години\", добави още министърът на отбраната. Каракачанов коментира избиратлната активност. \"Към момента, в секцията, в която аз гласувах, избирателната активност е добра. Хубаво е, че хората упражняват правото си на глас, въпреки хубавото време, предполагам, че през целия ден ще е така. Хубаво е, когато повече граждани гласуват. По този начин изразяват отношение към проблемите около тях и търсят начин за тяхното решение, което е най-важното.\" „Крайно време е да спрем да чакаме някой друг да ни рещава проблемите, някой отвън или някой бащица отвътре, крайно време е да разберем, че нашите проблеми са в нашите ръце като българи, като граждани. И ако ние не гласуваме други хора срещу 30 лв, срещу определен етнически или религиозен натиск предопределят нашето бъдеще\", заяви още той. Председателят на ВМРО коментира получения сигнал от пловдивското село Войводиново, че ромите са организирано транспортирани до избирателните секции, за да гласуват за партията, на която Каракачанов е лидер. \"Много интересно при положение, че ние във Войводиново нямаме кандидат за кмет, за кой гласуват там. Така че не знам за кой гласуват и дали този цигански лидер не изпълнява някаква поръчка. За кой да гласуват там като ние нямаме кандидат за кмет\". Той изрази надежда, че организацията при обработката на протоколите ще е по-добра тази година.", "date": "2019.10.27", "title": "Каракачанов: Гласувах, защото нашите проблеми са в нашите ръце"}
{"url": "https://www.24chasa.bg/novini/article/7731401", "text": "Президентът Румен Радев говори неистина като твърди, че му прехвърлям отговорността за избора на Иван Гешев за главен прокурор. Този коментар направи премиерът Бойко Борисов, след като гласува в 78-о училище Банкя. От 24-ма членове на ВСС парламентарната квота е единадесет или илевън, ако така ще ме разбере по-добре. От тях само трима са кандидатури на ГЕРБ, а петима са на БСП и ДПС, партиите, които подкрепиха Радев, каза още Борисов. Според премиера държавният глава нарушава изборния кодекс и извършва пряка агитация като в изборни ден е говорил по негов адрес. ГЕРБ ще предложи нова промяна в процедурите за избор на главен прокурор. Ще бъде махната възможността министърът на правосъдието да издига свой кандидат за поста, каза още Борисов. За него тя била лицемерна и ГЕРБ нямало никога да издигнат свой човек за главен прокурор. Гласувах за тези, които правят околовръстното шосе от Младост до Тракия, които направиха Южната дъга, Западната, които решиха кризата с боклука и правят паркове и булеварди, каза още Борисов.", "date": "2019.10.27", "title": "Борисов: Радев говори неистини и агитира в изборния ден (Видео)"}
{"url": "https://www.24chasa.bg/novini/article/7731404", "text": "Негово светейшество българският патриарх и Софийски митрополит Неофит упражни правото си на глас в днешните избори за кметове и общински съветници. Това съобщиха от Българската патриаршия. Патриарх Неофит е гласувал в първа секционна избирателна комисия в Шесто основно училище \"Граф Игнатиев\" в София. Предстоятелят на Българската православна църква - Българска патриаршия е гласувал малко след Божествената литургия по повод на Седмата неделя след неделята подир Въздвижение. Патриархът е благопожелал успешен ден на трудещите се в секционната комисия, посочват от БПЦ.", "date": "2019.10.27", "title": "Българският патриарх Неофит упражни правото си на глас в местните избори"}
{"url": "https://www.24chasa.bg/novini/article/7731412", "text": "„Дойдох да гласувам рано сутринта, защото искам да дам пример и да призовава моите съграждани също да упражнят демократичното си правото на глас. Всеки глас има значение. Изборът ни определя развитието на Варна в следващите 4 години. Сигурен съм, че всеки, който обича Варна, ще направи правилния избор днес. Вярвам в мъдростта на варненци. Нека да гласуваме така, че да не върнем времето назад!”. Това коментира министърът на младежта и спорта Красен Кралев, който гласува на местните избори във Варна в Професионалната гимназия по туризъм „Проф. д-р Асен Златаров”. \"През последните години във Варна бяха извършени много инвестиции, чиято стойност надминава 1 милиард и които промениха изцяло облика на града. Знам, че на мнозинството от варненци това им харесва и аз ще се съобразя с тяхното мнение. Подкрепих кандидата, за когото знам, че работи за нашия град\", допълни министър Кралев.", "date": "2019.10.27", "title": "Кралев: Нека да гласуваме така, че да не върнем времето назад!"}
{"url": "https://www.24chasa.bg/novini/article/7731407", "text": "27,43 процента е избирателната активност в Ловешка област към 12 часа, съобщиха от областната администрация. Оказва се, че най-будни са в община Летница, където гласувалите са 40,04 процента. Най-незаинтересовани са в община Ловеч - 24,33, конкурират ги в община Луковит - 24,38. В община Угърчин правото си глас са упражнили 36,16 на сто от избирателите, в община Ябланица - 34,77. В община Априлци гласоподавателите са 31,53 на сто, а в община Тетевен процентът е 29,18 на сто. В община Троян пък до урните са отишли 27,93 процента.", "date": "2019.10.27", "title": "Избирателите в Ловешко почнаха да се събуждат"}
{"url": "https://www.24chasa.bg/novini/article/7731505", "text": "ЦИК глоби \"24 часа\" заради това, че публикува данни на сайта си от екзитполове в изборния ден. Сигналът до ЦИК е подаден от Никола Вапцаров, който е председател на инициативен комитет, издигнал един от 20-те кандидати за кмет на София. ЦИК установява нарушение на забраната за публикуване на данни от социологически проучвания в изборния ден от \"24 часа\". Комисията постановява от сайта да бъдат премахнати данните от социологическите проучвания и да се преустанови публикуването на такива данни до края на изборния ден \"24 часа\" изпълнява разпореждането на ЦИК, въпреки че сме убедени, че несобщаването на резултатите от екзитполовете облагодетелства купувачите на гласове.", "date": "2019.10.27", "title": "ЦИК забрани на \"24 часа\" да публикува резултати по сигнал на Никола Вапцаров"}
{"url": "https://www.24chasa.bg/novini/article/7731514", "text": "Пикник е причината за голям пожар в подножието на Бузлуджа. Няколко семейства излезли сред природата в изборния ден и запалили огън, но той обхванал сухи треви и се разраснал, предаде  . Първоначално огънят е тръгнал от сухи треви и ниска растителност, след което се прехвърлил по билото на местността Хайдушка поляна, където има смесена гора. Има опасност пламъците да обхванат борова гора. Местността е труднодостъпна, а пожарникари и горски се опитват да спрат огъня на ръка.", "date": "2019.10.27", "title": "Туристи предизвикаха пожар в подножието на Бузлуджа"}
{"url": "https://www.24chasa.bg/novini/article/7731519", "text": "Британската полиция съобщи днес, че е освободила под гаранция трима от арестуваните във връзка със смъртта на 39 души, скрити в превозен контейнер, натоварен на камион и намерен недалеч от Лондон в сряда, предаде Асошиейтед прес. Освободените са 38-годишен мъж, 38-годишна жена, и двамата от град Уорингтън в Северна Англия, както и 45-годишен мъж от Северна Ирландия. Те били пуснати след разпит по подозрение в непредумишлено убийство и заговор за трафик на хора, предаде БТА. В ареста остава шофьорът на камиона, 25-годишният Морис Робинсън от Северна Ирландия. Вчера полицията в графство Есекс повдигна срещу него обвинения в непредумишлено убийство на 39 човека, заговор за трафик на хора, заговор за подпомагане на незаконна имиграция и пране на пари. Той ще се яви пред съда утре.", "date": "2019.10.27", "title": "Пуснаха под гаранция трима от задържаните за 39-те трупа, открити в камиона в Есекс"}
{"url": "https://www.24chasa.bg/novini/article/7731531", "text": "Строителството на газопровода „Турски поток” ще приключи в срок, заяви министърът на енергетиката на Русия Александр Новак за телевизия „Россия-1”. Проектът „Турски поток” предвижда изграждането на газопровод, съставен от две трасета с мощност по 15,75 милиарда кубически метра всяко. Първото трасе е предназначено за доставката на руски газ за турските потребители, а второто – за доставка на газ в държавите от Южна и Югоизточна Европа. Пускането на газопровода в експлоатация е планирано за 2019 г. В петък изпълнителният директор на „Нафтогаз Украйна” Юрий Витренко съобщи, че окръжният съд на Амстердам е взел 100% от акциите на компания South Stream Transport B.V., която изгражда морската част от газопровода „Турски поток”. Това е направено във връзка с разследването на делото за мошеничество от страна на „Газпром”, обвинена, че е предала акциите на компания „Трансгаз Краснодар” един ден преди съдебните изпълнители да замразят активите на „Газпром” в Холандия по искане на „Нафтогаз”, пише икономическият портал „Прайм”. По-късно през деня компания South Stream Transport потвърди за запорирането на акциите си в Холандия, но подчерта, че това обстоятелство няма да се отрази на осъществяването на проекта. Съобщено беше също, че „тече подготовка за първите доставки на газ през „Турски поток”, планирани за края на 2019 г. В рамките на спора си с „Газпром” по отношение на договора за доставка и транзит на газ украинската компания „Нафтогаз” се опитва да получи предварително средствата в размер на 2, 56 милиарда долара, които съдът в Стокхолм е определил да й бъдат изплатени. Подобни опити бяха предприети в Швейцария, Великобритания, Холандия и Люксембург. ", "date": "2019.10.27", "title": "Москва: Изграждането на Турски поток ще приключи в срок"}
{"url": "https://www.24chasa.bg/novini/article/7731529", "text": "Избирателната активност към 13.00 ч. на местните избори за цялата страна е 23, 54 на сто, или 1 488 509 избиратели, съобщиха от Централната избирателна комисия /ЦИК/. Сравнено с избирателната активност на местните избори през 2015 г. към този час тя е била малко по-висока - 25, 71 на сто. Към момента в ЦИК са постъпили общо 106 жалби и сигнали, като 63 са свързани с организацията на изборния процес, а 18 за нарушаване на избирателните права. По отношение на предизборна агитация е установено, че на определени сайтове има качена предизборна агитация за кандидати. В момента ЦИК заседава по тези случаи. Към момента в ЦИК са постъпили и нови 4 искания от страна на главния прокурор Сотир Цацаров за снемане на имунитета на кандидати за кметове на кметства и община и на общински съветници, каза Александър Андреев. Той уточни, че ЦИК вече е снела тези имунитети. В един от случаите става въпрос за предлагане на имотна облага, уточни Андреев. ЦИК е установила нарушение на ИК чл. 205 , ал.5, за нарушаване на закона чрез оповестяване на междинни резултати от т. нар. екзитпол и дала указание от сайта на вестник \"24 часа\" и на агенция ПИК незабавно да бъдат премахнати тези публикации, информира говорителят Таня Цанева.", "date": "2019.10.27", "title": "23,54% е избирателната активност за цялата страна към 13:00 ч."}
{"url": "https://www.24chasa.bg/novini/article/7731555", "text": "Французинът Алекси Пентюро седна твърдо в овакантения от Марсел Хиршер трон в алпийските ски. Той спечели първия старт от сезона с изключителната преднина от 54 стотни пред сънародника си Матьо Февре, бившето гадже на Микаела Шифрин. Интересното е, че и тя остана втора при жените след новозеландката Алис Робинсън. Третото място на 63 стотни взе словенецът Жан Кранец. Другият фаворит за трона на Хиршер Хенрик Кристоферсен нямаше ден и остана чак на 18-о място. Най-успелият скиор в Зьолден Тед Лигети се върна в играта, като зае петото място след сънародника си Томи Форд. Стартът бе под номер 300 в кариерата на големия италианец Мануел Мьолг, който получи специални поздравления от всички участници.", "date": "2019.10.27", "title": "Пентюро седна на трона на Марсел Хиршер в ските"}
{"url": "https://www.24chasa.bg/novini/article/7731550", "text": "Софи Уилмес се готви да стане първата жена премиер на Белгия, съобщиха местни вестници, цитирани от Ройтерс. Според публикациите се очаква тя да замени другия месец на поста сегашния премиер Шарл Мишел, който бе избран за председател на Европейския съвет, предаде БТА. Уилмес сега е министър на бюджета в служебното правителство, оглавявано от Мишел. Тя също ще бъде начело на служебно правителство, докато политическите партии в Белгия не се споразумеят за управляваща коалиция. През май в страната бяха произведени парламентарни избори, но оттогава все още не може да се стигне до разбирателство по въпроса. След изборите през 2010 г. Белгия се управляваше от служебно правителство в продължение на повече от година и половина, с което беше поставен рекорд в това отношение за страна, която не е във война, припомня Ройтерс. Белгия, която членува в ЕС и еврозоната, е разделена почти поравно на нидерландскоезична и френскоезична част. Има и немскоезична част, която обаче е по-малка от другите две. Национални партии няма, защото гласоподавателите избират представителите си въз основа на това от коя страна на езиковата разделителна линия се намират, отбелязва Ройтерс.", "date": "2019.10.27", "title": "Белгия за пръв път може да има жена премиер"}
{"url": "https://www.24chasa.bg/novini/article/7731523", "text": "Хеликоптер се включи в гасенето на пожара в Рила, над симитлийското с. Долно Осеново. Около 200 дка вече са обхванати, като основно горят сухи треви. от пожара над село Долно Осеново, Община Симитли. Хеликоптерът ще облита и гаси от към билото на Рила планина. Близо 80 пожарникари и горски служители участват в потушаването на пламъците. Обстановката е усложнена, защото районът е високопланински, труднодостъпен и не може да се направи полоса. В ниската част работят хората, а във високата част - летателната техника.", "date": "2019.10.27", "title": "Хеликоптер вече гаси пожара над Долно Осеново"}
{"url": "https://www.24chasa.bg/novini/article/7731489", "text": "Поредна сензационна находка - мраморна статуя на Великата богиня майка Кибела, откриха археолозите Биляна Здравчева и Мая Мартинова в центъра на Пловдив. Находката е от ІІ в. след Христа и е част от гръко-римския пантеон на Филипопол.  Кибела е източно божество, към което древните са изпитвали огромна почит. Тя е символ на възраждащата се природа и на нейното плодородие. Покровителка е на планините, горите и зверовете. Траките също са я почитали като свое божество. \"Както почиствахме изгорял пласт от късната античност, от пръстта се показа находката. По нея има следи от изгоряло, главата й е отчупена. Самата статуя е фланкирана от два лъва, лицето на единия също е обрушено\", разказа пред \"24 часа\" Здравчева. По думите на колежката й Мартинова находката излязла в събота. Според нея скулптурата вероятно е била захвърлена през раннохристиянския период, когато езическите символи са били подложени на унищожение.  \"Тази стауетка допълва поредицата от постаменти и релефи, които бяха открити в най-представителната страна на Римския форум на Филипопол\", коментира археоложката Здравчева. Според нея от северната страна на древната агора е кипял обществен живот, стичали са се гражданите, извършвали са се религиозни ритуали, произнасяли са се речи. Статуята на Кибела е поредната находка след новооткритото императорско писмо, което съобщава, че Филипопол е бил глобен от император Септимий Север за това, че градът е подкрепил неговия конкурент Песцений Нигер в битката за трона.", "date": "2019.10.27", "title": "Сензация: Откриха мраморна статуя на Кибела в центъра на Пловдив"}
{"url": "https://www.24chasa.bg/novini/article/7731548", "text": "Първа белодробна трансплантация са извършили специалистите от университетската болница \"Лозенец\" през изминалата нощ. Тя е направена от началника на болницата проф. Любомир Спасов, заедно с екип от немски специалисти, потвърдиха за \"24 часа\" от агенция \"Медицински надзор\", които отговарят за трансплантационната дейност у нас. Самата трансплантация е успешна и пациентът, чието име се пази в тайна, в момента е в реанимация, но първите 10 до 15 дни след операцията се водят критични, тъй като грижите за трансплантирания тогава са решаващи и изискват много добре подготвен екип. По информация на \"24 часа\" реципиентът е 69-годишен мъж.  Донорът е 40-годишна жена от Варна, изпаднала в мозъчна смърт след тежък инсулт. Тя е била транспортирана до София, където е извършена експлантацията на органите, научи \"24 часа\". Черният й дроб е присаден успешно във ВМА, бъбреците са присадени на други двама нуждаещи се отново в болница \"Лозенец\", а поради липса на съвместимост сърцето е изпратено за Хърватия.", "date": "2019.10.27", "title": "За първи път трансплантираха бял дроб у нас, реципиентът е 70-годишен мъж"}
{"url": "https://www.24chasa.bg/novini/article/7731561", "text": "В Хасковска област са подадени 40 сигнала за търговия с гласове. Няма регистрирани сигнали само в община Ивайловград от 11-те общини в региона, предава  . Схемата за покупко-продажба на гласове се разследва, но няма арестувани, съобщи директорът на областната дирекция но полицията в Хасково Ангел Цанков. Активността в Хасково е 10,35 процента като към десет часа са гласували 8 175 души от имащите право да упражнят вот 78 986 гласоподаватели. С близо четири процента е по-ниска избирателна активност, регистрирана в областния град към 12.30 ч. в сравнение с местните избори от 2015 година. Изборният ден протича спокойно в цялата област, където са регистрирани 207 489 души по избирателни списъци.", "date": "2019.10.27", "title": "40 сигнала за търговия с гласове в Хасковска област"}
{"url": "https://www.24chasa.bg/novini/article/7731589", "text": "Служители на Федералната служба за сигурност на Русия задържаха 18-годишен младеж, планирал масов разстрел в университет в Подмосковието, предаде  . Студентът Борис Б. се готвел да влезе с оръжие в учебното заведение на 29 октомври. Планирал нападението цяла година, пише руското издание Lenta.ru. За свой пример в зловещото начинание младежът избрал стрелецът от Керч – Владислав Росляков, който на 17 октомври 2018 г. уби 20 души в политехнически техникум. Приятел на заловения Борис Б. разказал, че студентът често бил обект на подигравки и дори насилие от страна на състуденти. Младежът планирал да убива не всички подред, а само осем души, които го тормозели. Често бил забелязван да гледа видеа с убийства на „Ислямска държава”. Заради това получил прякора „терорист”. В дома на задържания полицаите открили пистолет „Макаров”, травматично оръжие и взривно вещество. Младежът е арестуван за два месеца.", "date": "2019.10.27", "title": "Задържаха студент в Русия, планирал масов разстрел в университета си"}
{"url": "https://www.24chasa.bg/novini/article/7731758", "text": "Калифорнийската компания \"Пасифик Газ енд Електрик\" (Pacific Gas & Electric) съобщи вчера, че ще изключи електрозахранването на около 940 000 потребители в цялата северна част на щата, тъй като бурни ветрове застрашават да прекъснат далекопроводи и да подпалят нови пожари, предаде  . Според прогнозите ветровете може би ще са най-силните от десетилетия в Калифорния, заяви компанията, която планира да спре тока в 36 окръга от 14,00 ч. в събота (22,00 ч. по Гринуич) до утре по обед. Губернаторът Гавин Нюсъм съобщи, че щатът отпуска 75 милиона долара за районите, засегнати от спирането на тока, като нарече действията на компанията \"недопустими\". Най-големият горски пожар сега бушува в окръг Сонома, където 50 000 жители вчера получиха заповед задължително да се евакуират.", "date": "2019.10.27", "title": "Над 900 000 калифорнийци остават без ток заради риска от пожари (Снимки)"}
{"url": "https://www.24chasa.bg/novini/article/7731763", "text": "Избирателната активност в община Габрово към 12:30 часа е 17,7%. Приблизително същата е била и на местния вот преди 4 години. Нарушения на обществения ред и на избирателния закон не са регистрирани до този час. Изборният ден преминава спокойно, уточниха от Избирателната комисия, цитирани от  . Кандидатите за кмет на областния град за шестима. Политическите формации, които се състезават с листи – 14. Близо 200 за кандидатите за общински съветници в 33-членния местен парламент. Габровците с право на глас 55 245 души, а в цялата област 104 154 души. От всички общини в областта към 12:30 ч. най-висока е била активността в Дряново - 28,67%. ОИК - Севлиево проверява сигнали за непозволена предизборна агитация. В Трявна също са подадени сигнали за агитация, за събиране на групи хора в заведение, които са приканвани да гласуват за определен кандидат за кмет, а също и за общински съветник. Други посредници пък обикаляли по домовете, за да агитират в полза на един от кандидатите. Жителите на Трявна - 10 044 души - избират между 10 кандидати за кмет. В Габровска област се намира и село Кметовци. Там е кметството на 14 населени места в района. Жителите с право на глас в кметското наместничество в Кметовци са 140. Те гласуват за кмет на Габрово и за Общински съвет, но не избират \"първия човек на село\". Легендата за името на Кметовци можете да чуете от прикачения звуков файл.", "date": "2019.10.27", "title": "Сигнали за непозволена предизборна агитация в Севлиево и Трявна"}
{"url": "https://www.24chasa.bg/novini/article/7731771", "text": "Прокуратурата в Монтана работи по два сигнала за купуване на гласове в села на региона, съобщи окръжният прокурор Нина Борисова, цитирана от БТА. Сигналите са за случаи в села от общините Монтана и Берковица. По случаите се разпитват свидетели. Преди изборния ден в региона бяха образувани 26 преписки по сигнали за търговия с гласове, като повечето от тях са вече прекратени поради липса на доказателства, уточниха от Окръжната прокуратура в Монтана.", "date": "2019.10.27", "title": "Два сигнала за купуване на гласове в Монтанско"}
{"url": "https://www.24chasa.bg/novini/article/7731787", "text": "Поредното изявление за ликвидиране на лидера на терористичната групировка \"Ислямска държава\" (ИД) Абу Бакр ал Багдади няма да окаже влияние върху обстановката в Сирия. Това заяви днес говорителят на руското министерство на отбраната Игор Конашенков, цитиран от ТАСС. От момента на окончателния разгром на ИД от армията на сирийското правителство с подкрепата на руските военновъздушнни сили в началото на 2018 г. поредната \"смърт\" на Багдади няма абсолютно никакво оперативно значение за обстановката в Сирия или за действията на останалите терористи в Идлиб, каза Конашенков пред журналисти, предаде БТА. По думите му руското министерство на отбраната не разполага с достоверна информация за ликвидирането на Багдади и се съмнява в реалността на тази операция. Според говорителя увеличаването на броя на хората, които заявяват, че са участвали в ликвидирането на лидера на ИД и разпространяват противоречиви подробности за операцията, буди съмнения в истинността и успеха й. Руското министерство на отбраната през последните дни не е засякло удари от американските ВВС или водената от САЩ коалиция в зоната на деескалация Идлиб, заяви Конашенков. Той допълни, че руските власти не разполагат и с информация за оказване на съдействие за прелитане на американски самолети в зоната при въпросната операция.", "date": "2019.10.27", "title": "Руското министерство на отбраната: Съмняваме се в \"поредната смърт\" на Багдади"}
{"url": "https://www.24chasa.bg/novini/article/7731797", "text": "Борбата срещу терористичната групировка \"Ислямска държава\" (ДАЕШ) е \"крайъгълен камък\" за турската антитерористична операция в Сирия, заяви днес ръководителят на Дирекцията по комуникации в турското президентство Фахреттин Алтун, цитиран от Анадолската агенция. Ще продължим да преследваме и да изправяме пред съда всички терористи от ДАЕШ, включително онези, които бяха освободени от затворите през последните седмици от терористичната организация ПКК/СЗН, посочи Алтун в Туитър, предаде БТА. Време е да елиминираме всички останали лидери на терористични организации, заяви още той. Турция е готова да си сътрудничи с други държави, за да може да бъдат екстрадирани чуждестранните бойци, които са членове на ДАЕШ, добави Алтун.", "date": "2019.10.27", "title": "Турция: Ще продължим да преследваме терористите от \"Ислямска държава\" в Сирия"}
{"url": "https://www.24chasa.bg/novini/article/7731805", "text": "Целта на операцията на американски специални части в Северозападна Сирия снощи е била лидерът на групировката \"Ислямска държава\" (ИД) Абу Бакр ал Багдади да бъде заловен жив, заяви днес министърът на отбраната на САЩ Марк Еспър, цитиран от Ройтерс. \"Опитахме се да извикаме (Багдади) и да го призовем да се предаде. Той отказа и слезе в подземен район и докато се опитвахме да го накараме да излезе, ние смятаме, че той детонира колан с експлозиви и се самоуби\", разказа шефът на Пентагона пред телевизия Си Ен Ен. Еспър уточни, че двама американски военнослужещи са получили леки наранявания по време на мисията, но вече са се върнали в строя, предаде БТА. Президентът на САЩ Доналд Тръмп е разрешил операцията в края на миналата седмица. Тръмп \"избра варианта, който смятахме, че ще ни даде най-голяма вероятност за успех\", каза шефът на Пентагона. Представител на правителството на САЩ, пожелал анонимност, заяви пред Ройтерс, че операцията е била проведена от военновъздушна база в Западен Ирак. Той подчерта важната роля на иракските власти в мисията. \"Представители на иракското разузнаване и сили за сигурност допринесоха за успеха на операцията\", заяви цитираният източник.", "date": "2019.10.27", "title": "Шефът на Пентагона: Багдади трябваше да бъде заловен жив, призовахме го да се предаде"}
{"url": "https://www.24chasa.bg/novini/article/7731829", "text": "Избирателната активност в София към 17.00 часа е 35,35 на сто, съобщиха за БТА от Общинска избирателна комисия-Столична. Гласувалите към този час са 376 375 души. Избирателната активност във Варна към 17.30 часа е 30,41 на сто, съобщи председателят на ОИК в крайморския град Велин Жеков. До урните са отишли общо 86 700 души. В региона най-висока е активността в община Дългопол, допълни областният управител Стоян Пасев. По думите му към 17.30 часа там са гласували 65 на сто от избирателите. Над 60 процента е активността и в Аврен, Ветрино и Суворово. Под 50 на сто от избирателите са гласували в Белослав и Провадия. Във Великотърновска област към 17.00 часа активността е 43,82 процента, съобщиха от пресцентъра на областната администрация. Във Велико Търново активността е 39,44 процента, което означава, че от 70 858 души с право на глас своя вот са дали 27 946 души, уточни за БТА председателят на ОИК Десислава Йонкова. По думите й активността на избирателите в общината, спрямо изборите за местна власт през 2015 г., се е увеличила с близо два процента. В ОИК-Велико Търново са постъпили пет жалби до момента, всичките те са оставени без уважение от членовете на комисията. В Горна Оряховица изборната активност е 40,56 на сто, в Свищов - 46,36 на сто. Най-висока през целия ден е активността в община Златарица - 61,80 процента. В Полски Тръмбеш 51 процента от избирателите са отишли до изборните урни, броят на гласувалите в Павликени е 43,63 на сто, в Лясковец - 49,53. В община Елена за местния вот своя глас са дали 46,8 процента, а в Стражица - 52 на сто. В общината с най-малко избиратели - Сухиндол, са гласували 52,37 процента от имащите право на глас. Общо 85 990 от над 159 хиляди избиратели в област Враца, или 53,79 на сто, са гласували към 17.30 часа, съобщиха от областната администрация. Запазва се високата избирателната активност в общините Криводол и Роман, където съответно са гласували 69,93 и 70,77 на сто от имащите право на глас; следва ги община Борован с 68,86 на сто. Около 60 на сто са упражнилите право на вот в общините Мездра, Мизия, Хайредин и Бяла Слатина. Повече от 53 на сто са гласувалите избиратели и в община Козлодуй. Под 50 на сто е избирателната активност в общините Враца и Оряхово. Изборният ден в областта продължава спокойно, без сериозни нарушения, по данни на 10-те общински избирателни комисии. В Добрич са гласували 28 490 избиратели или 35.81 на сто от имащите право на вот, съобщиха от общината обобщените данни към 17.30 часа. В областния град гласоподавателите днес упражняват изборното си право в 129 секционни избирателни комисии, сред които има и в болницата и в Дома за стари хора. В подвижната урна са пуснали бюлетина в домовете си 14 гласоподаватели, за които е било трудно да стигнат до местата за гласуване, посочиха от общината. Гласоподавателите в областния град избират кмет измежду деветима кандидати на партии и коалиции. Претендентите за общински съветници са 278 от 15 листи. В Добричка област до 17.30 часа са гласували 43.92 на сто от имащите право на вот 162 662 граждани, съобщиха от областната управа. През целия ден изборната активност е най-висока в община Крушари, където вече са пуснали бюлетина 57.01 на сто от гласоподавателите. В община Тервел са упражнили вота си 55.55 на сто, в Балчик - 53.82 на сто, в Добричката община - 52.32 на сто от избирателите. В Генерал Тошево до урните са отишли 48.92 на сто, в Каварна - 47.04 на сто от имащите право на глас. Под средната за областта е избирателната активност в община Шабла - 43.29 на сто, и в Добрич - 35.82 на сто, посочват от областната управа. В община Габрово до 17.30 часа са гласували 17 110 избиратели, или 30,97 на сто от общо 55 245 души с право на глас. Това съобщиха от Общинската избирателна комисия. Изборният ден в областния град преминава делово и спокойно, без нарушения на обществения ред и на избирателния закон. Традиционно най-ниска е избирателната активност в Габрово, в сравнение с останалите три общини - Дряново /49,45 на сто/, Севлиево /42,92 на сто/ и Трявна /42,41 на сто/. От общинските избирателни комисии съобщиха, че не са регистрирани сериозни нарушения. Най-ниска е избирателната активност в Ловеч - 41 процента, сред осемте общини в областта, сочат данните, предоставени на БТА от Общинските избирателни комисии /ОИК/. До урните в общината са отишли 17 348 гласоподаватели от 42 600 имащи право на глас. Най-висок е процентът в община Ябланица, където 65 на сто от избирателите са упражнили своя вот. В общините Угърчин и Тетевен избирателната активност е съответно - 59,66 и 59,14 процента. Малко повече - 60 на сто, е в община Априлци. В община Летница до урните са отишли 55 процента от гласоподавателите. С близък процент са общините Луковит и Троян - 46,75 и 46 на сто. Според председателите на ОИК в областта изборният ден протича спокойно, без сигнали и жалби. Единствено в ОИК - Ловеч е постъпила жалба от гражданин, че в център на село Владиня две лица са се представили за служители на НСО и са заплашили друг човек, че ще го задържат за 24 часа, а след това и за повече. Жалбата е препратена на районното управление на МВР. До 17.30 часа в община Монтана са гласували 43,6 на сто от избирателите, съобщиха от Общинската избирателна комисия. В област Монтана до този час най-висока избирателна активност е регистрирана в най-малката община - Георги Дамяново - 73 на сто. След нея с по 65 на сто избирателна активност се нареждат общините Бойчиновци, Брусарци и Якимово. Право на глас в област Монтана имат около 124 000 избиратели. Към 17,30 часа в Пловдив са гласували 33,50 на сто /96 084 души/ от имащите право на глас 286 845, съобщиха от Общинската избирателна комисия /ОИК/ - Пловдив. Най-активни са били жителите на район \"Централен\", от които до урните са отишли 37,58 процента от избирателите или 23 013 души. Най-слаба активност е отчетена в район \"Източен\", където конституционните си права са упражнили 12 938 избиратели /29,24 процента/. Останалите четири района са в между 32,04 на сто и 34,16 процента. Избирателната активност в осемнадесетте общини на Пловдивска област е 40.45% процента или 230 864 гласували към 17:30 часа, съобщиха от пресцентъра на областната администрация. Най-много избиратели са гласували в община Лъки 65,21 на сто /1 612 гласували/, най-слаба е активността в областния център Пловдив 33,50 процента или 96 084 гласоподаватели са упражнили правото си на вот. Сравнително висока е избирателната активност в Куклен 59,24 процента и Брезово 56,73 %. Повече от половината гласоподаватели са гласували в общините Съединение, Хисаря и Сопот, съответно 53,25; 50,13 и 51,49 на сто. Останалите общини на Пловдивска област са в диапазона между 48,24 и 39,15 процента избирателна активност. В Пернишка област до 17,30 ч. са гласували 51 978 души, което е 47,57 на сто от избирателите. Най-висока е активността в най-малката община - Ковачевци, където до урните са отишли над 70 процента от гласоподавателите, следвана от община Земен - 68,24 на сто, Трън - 54,55 процента, Брезник - 51,61 на сто и Радомир - 45,71 на сто. Най-ниска е активността в областния център Перник - 46,41 процента. В ОИК-Перник е постъпил сигнал, че в две секционни комисии в кв. \"Изток\" питат предварително избирателите за кой вид избор ще гласуват и след това им подават съответната бюлетина. Комисия, сформирана от ОИК е извършила проверка и е дала указание на секционните комисии да се дават бюлетини за трите вида избори - за кмет на община, кмет на кметство и за общински съветници. След проверката и дадените указания е преустановено нарушението на методическите указания на ЦИК, уточнява ОИК. Общо 51,48 процента от избирателите в област Разград са упражнили правото си на вот към 17.30 часа, съобщиха от областната администрация. Активността е най-висока в община Самуил, където пред урните са отишли близо 62 на сто от избирателите. Избирателната активност в община Лозница е 60,48 на сто. Гласувалите в община Кубрат за кметове и общински съветници са 8738 или 56,23 на сто от избирателите. В община Исперих правото си на вот са упражнили 58,41 на сто от имащите право на вот 19 411 граждани. В община Разград до урните са отишли 18 833 души или 41,98 процента от избирателите. В Завет правото си на глас са упражнили 59,30 процента от избирателите и в Цар Калоян за кметове и общински съветници са гласували 53,80 на сто от гласоподавателите. Избирателната активност в община Русе към 17.00 часа е 33,20 процента, като е по-висока от тази на изборите през 2015 година. Това съобщи председателят на Общинската избирателна комисия /ОИК/ в Русе Николай Братованов. Така от общо 141 305 избиратели с право на глас своя вот са упражнили 46 913. Братованов посочи, че на местните избори през 2015 г. активността към 17.00 часа е била 25,33 процента. Той каза, че изборният ден протича спокойно и без сериозни нарушения. Братованов обясни, че от началото на деня подадените в ОИК жалби са общо пет. По думите му те не са съществени и не влияят върху изборния процес. По данни на осемте общински избирателни комисии активността в областта към 17.00 часа е била 38,42 на сто, съобщиха от областната управа в Русе. Най-висока е в община Ценово - 64,44 на сто, а най-ниска е в община Русе. В Две могили е 55,09 процента, в Иваново - 53,31 процента, в Борово - 51,91 процента, във Ветово - 51,17 на сто, в Сливо поле - 50,22 на сто, а в Бяла е 42,60 процента. Избирателната активност в Кюстендилска област към 17,30 часа е 43,60 процента, съобщиха от областната администрация в Кюстендил. По данни на Общинската избирателна комисия /ОИК/ в Кюстендилска община са гласували 18 695 избиратели, или 34,81 процента от имащите право на глас. Най-висока ективност е отчетена в община Трекляно - 81,69 на сто. В останалите общини от областта активността е следната: Бобов дол - 52,95 процента, Бобошево - 67,27 на сто, Дупница - 44,84 процента, Невестино - 63,43 процента, Рила - 53,04, Сапарева баня - 62,72 и Кочериново - 64,88. За две от секците в община Кочериново - тези в селата Крумово и Фролош - в ОИК в Кочериново е постъпило искане за доставяне на допълнителни бюлетини, защото били на привършване. Според председателя на комисията Атанаска Богоева, бюлетините първоначално не били разпределени правилно, но вече са доставени допълнителни количества и всички желаещи могат да гласуват. Избирателната активност в общините Баните и Борино надхвърли 69 процента по данни на Областната администрация в Смолян към 17.30 часа. В тези две общини е най-високият процент на гласували за област Смолян. Средната избирателна активност в областта е 57.79 на сто. Над 60 процента са гласувалите в общините Доспат, Мадан, Неделино, Рудозем. В най-голямата община в областта - Смолян, се отчита най-ниската избирателна активност през целия изборен ден. Пред урните в община Смолян са застанали 48.8 на сто от гласоподавателите, според обобщени данни към 17.30 часа В област Сливен избирателната активност е 39.97 на сто към 17.45 часа, което означава, че своя вот са упражнили 64 504 души. Това съобщиха от областната администрация. Най-висока е активността в община Твърдица, където до този час са гласували 5333 души, или 48.12 процента от гласоподавателите. В община Котел избирателната активност е 44.70 процента, гласувалите са 7206 души. В Нова Загора активността е 44.09 на сто, гласувалите са 13 915. В община Сливен са гласували 38 050 души, което представлява 37.07 избирателна активност. В Общинската избирателна комисия до момента са били депозирани шест жалби, съобщи говорителят на ОИК Стелли Стефанова. Те са свързани с незаконна агитация пред изборните помещения и с разпространение на обидни съобщения в дворове на хора от различни населени места в Сливенската община. Изборният процес протича спокойно, посочи тя. В Силистренско към 17.30 часа са гласували 52 781 души - 49.43 на сто от имащите право на глас, показва справка от областната администрация. В областта под 50 на сто са гласувалите само в Силистренската община - 40.72 на сто. Във всяка от останалите пет общини до избирателните секции са отишли над половината от избирателите. Най-висока е избирателната активност в Дуловската община - 67.29 на сто. Към 17.30 ч. избирателната активност в област Стара Загора е 43 на сто, информират от пресцентъра на областната администрация. Най-висока е активността в най-малката община - Опан. Там правото си на глас към този час са упражнили близо 70 на сто от имащите право на участие в местните избори. На второ място по активност е община Павел баня - 63,18 на сто, на трето - Николаево- 59,15 на сто, и на четвърто -Гурково- 58, 62 на сто. Повече от поливаната от имащите право на глас вече са участвали във вота в общините Гълъбово, Братя Даскалови, Раднево, Мъглиж и Чирпан. В Казанлък до урните вече са били 42,78 но сто от избирателите. Най-малка е активността в областния град - 36,69 на сто. Жителите на Старозагорска област гласуват днес в 488 секции. Броят на избирателите с право на глас е 285 734. В четири общини в област Търговище - Търговище, Антоново, Опака и Омуртаг, избирателната активност премина 50 процента. Изборният ден протича спокойно, няма регистрирани съществени сигнали и жалби, съобщиха за БТА от общинските избирателни комисии. В Търговище към 17.30 часа активността е 51 процента, или 26 970 от имащите право на глас. В Антоновско са гласували 57,31 процента, или 2954 души. В Община Опака правото си на глас са упражнили 59 на сто от избирателите, или 3339 души. В Омуртаг са гласували 11 003 души. Те са 53 процента от имащите право на глас жители на общината. В Поповско до урните са отишли 42 процента от имащите право на глас. Това са 10 549 избиратели, каза председателят на ОИК Иван Цонев. Активността на ямболските избиратели към 17.30 часа на днешния вот е 38.78 на сто, съобщи председателят на Общинската избирателна комисия Екатерина Янева. Досега са гласували 24 729 от имащите право на глас 63 770 души. Отворени за гласуване са 103 избирателни секции, от които една е подвижна. Десет са общо постъпилите сигнали от партии за различни форми на агитация в изборния ден. Те са проверени на място от представители на ОИК и нарушенията са отстранени. В община Ямбол за кметския пост се надпреварват деветима кандидати, а за 37 места в Общинския съвет - 255 кандидати от 18 партии, партийни коалиции и инициативни комитети. В Ямболска област към 17.30 часа своя вот са упражнили 45.62 на сто от 110 023 граждани, които имат право на глас в местните избори, съобщиха от пресцентъра на областната администрация. Най-висока през целия ден остава избирателната активност в община Болярово, където пред урните са застанали 68.22 на сто от гласоподавателите. Над средната за областта е избирателната активност в общините Тунджа - 58.94 на сто, Стралджа - 56.67 на сто, и Елхово - 46.6 на сто. Най-малко са гласувалите в Ямбол - 38.78 на сто, според обобщената информация от областната управа. За кметове на петте общини в Ямболска област се състезават помежду си 23-ма кандидати, издигнати от партии, партийни коалиции и инициативни комитети. До 48,24 процента стигна средната избирателна активност в област Хасково към 17,30 часа, съобщиха от областната администрация. В абсолютни числа това означава, че през 475-те секции в 11-те общини в областта са преминали малко над 100 000 избиратели. Рекордьор по активност е община Маджарово, където вот са дали 69,17 на сто от имащите право на глас. Следват Минерални бани с 65,12 на сто и Симеоновград с 62,65 на сто от гласоподавателите. В областния център Хасково извадката сочи 44,63 процента активност. Най-пасивни са били избирателите в Димитровград с 40,24 процента активност. В ОИК - Хасково до 18 часа са постъпили три сигнала за предполагаеми закононарушения, съобщиха от там. И трите обаче са били счетени за неоснователни след разглеждането им. Комисията е реагирала и на сигнали за свършващи изборни книжа в селата Клокотница, Гарваново и Елена, където извънредно са били доставени допълнителни бройки бюлетини без изборният процес да бъде прекъсван. В община Шумен към 17.30 часа са гласували 30 078 души, или 37.11 процента от избирателите, съобщиха от общинската избирателна комисия /ОИК/. В общината право на вот имат около 81 000 души. Те могат да гласуват в 127 избирателни секции. Разкрити са и две подвижни. Кандидатите за кмет на най-голямата от десетте общини в областта - Шумен, са 13. В листите за общински съветници фигурират близо 400 души.", "date": "2019.10.27", "title": "Вижте каква е избирателната активност в областните центрове към 17 часа (Обновява се)"}
{"url": "https://www.24chasa.bg/novini/article/7731872", "text": "Иранският министър на информацията Мохамад Джавад Азари Джахруми омаловажи съобщението на Съединените щати, че са ликвидирали в Сирия лидера на групировката \"Ислямска държава\" Абу Бакр ал Багдади, предаде Ройтерс, цитирана от БТА. \"Не е голяма работа. Вие просто убихте ваше създание\", написа в Туитър иранският министър, имайки предвид американското съобщение. Говорителят на иранското правителство Али Рабией заяви, че смъртта на Багдади \"няма да сложи край на Даеш (\"Ислямска държава\") и нейната идеология. . . която бе създадена и процъфтяваше с помощта на регионални петродолари. Коментарът на Рабией, публикуван също в Туитър, явно визираше Саудитска Арабия - съперника на Иран в Близкия изток.", "date": "2019.10.27", "title": "Ирански министър: САЩ убиха свое създание (Обновена)"}
{"url": "https://www.24chasa.bg/novini/article/7731876", "text": "Отряди на сирийската армия днес наближиха границата с Турция в района на град Рас ал Айн (Североизточна Сирия), предаде ТАСС, като се позовава на сирийската агенция САНА. По данни на агенцията след установяването на контрол над десетки села и други населени места в граничната зона сирийската армия е навлязла в населените пунктове Ал Кисра и Тал Зияб, разположени близо до Рас ал Айн. По-рано днес Сирийските демократични сили (СДС) обявиха, че са се съгласили да се изтеглят от сирийско-турската граница в съответствие с постигнатото тази седмица споразумение между Турция и Русия в Сочи.", "date": "2019.10.27", "title": "Отряди на сирийската армия наближиха границата с Турция"}
{"url": "https://www.24chasa.bg/novini/article/7731887", "text": "По данни към 17 часа днес, главният прокурор Сотир Цацаров е поискал от ЦИК даване на разрешение за привличане като обвиняеми и задържане на шест лица /кандидати за кметове и общински съветници/ по разследване на Специализираната прокуратура. С определение на Спецсъда са задържани под стража четирима обвиняеми, съобщиха от пресцентъра на държавното обвинение. Изпратено е искане и за привличане на осем лица /кандидати за общински съветници/ като обвиняеми по разследвания на Софийска градска прокуратура /СГП/. По информация на прокуратурата към 18 часа от вчера /26 октомври/, исканията до ЦИК по разследвания на СГП бяха единствено за трима кандидати за общински съветници. ЦИК е дала разрешения за привличането им като обвиняеми на седем души по разследванията на Софийска градска прокуратура. За едно от лицата се очаква решението на избирателната комисия. Образувани са 65 разследвания в прокуратурата /с осем повече от вчера/ с предмет - престъпления против политическите права на гражданите и престъпления, свързани с изборите, като 10 от тях са бързи производства, а по 55 се провежда разследване по общия ред. Три досъдебни производства са прекратени. Общо 46 разследвания са за престъпления против политическите права на гражданите, а 19 броя са с предмет престъпления, свързани с изборите. С повдигнати обвинения са десет човека. В Прокуратурата са образувани 901 прокурорски преписки, от които по 545 бр. е постановен отказ да се образува досъдебно производство. Прокуратурите в страната са изпратили по компетентност на други органи 39 бр. преписки, а по останалите 317 бр. преписки се извършва проверка по реда на Закона за съдебната власт", "date": "2019.10.27", "title": "Цацаров поискал от ЦИК задържането на 6-има кандидати за кметове и общински съветници"}
{"url": "https://www.24chasa.bg/novini/article/7731888", "text": "Днес, към 16.00 часа от щаба на независимия кандидат за кмет на София Мая Манолова са подадени 29 жалби към Общинската избирателна комисия за нарушения в изборния ден. Сред най-фрапантните случаи е 26-та секция в 22 СОУ, която оперира с печата на 25-та секция, т. е. бюлетините, пуснати там, ще бъдат недействителни, съобщават от щаба на Мая Манолова. Дискриминация е проявена към трима души – законно упълномощени представители на ИК на Манолова, които не са допуснати да се регистрират в секция 1, 2 и 3 в 137 СОУ в ж. к. „Люлин“. Трети случай – още по-абсурден, е от кв. „Дружба“, където е отказана регистрация на представител на ИК на Мая Манолова от председател на секционна избирателна комисия, с аргумента, „че е всеизвестен фактът, че Никола Вапцаров е мъртъв“. Припомняме, че председателят на Инициативния комитет на гражданския кандидат за кмет Мая Манолова е Никола Вапцаров – праплеменник на големия поет. Другият сигнал е от 5-та секция в Първа математическа гимназия в „Красно село“, където гражданин е получил предварително попълнена бюлетина за друг кандидат.", "date": "2019.10.27", "title": "Не регистрирали Никола Вапцаров в СИК, защото \"отдавна е мъртъв\""}
{"url": "https://www.24chasa.bg/novini/article/7732057", "text": "Единствено съжалявам, че не започнах тази кампания по-рано. Започнахме я 3 месеца преди изборите, хората заслужават да се запознаят с кандидатите и техните програми. Благодарен съм на всички, които подкрепиха моята кандидатура, това е битка, която от \"Спаси София\" водим вече 10 години. Това е резултат на много работа, хъс и енергия. По време на кампанията не атакувахме никой персонално. Това заяви пред БНТ кандидатът за кмет на София Борис Бонев. \"Изключително щастлив съм, че в нас много хора припознаха истинска промяна\", отбеляза още той. \"Доволни сме от резултатите, нашата цел беше достигане до балотаж, но съм щастлив, че по предварителни данни ще имаме един или двама представители в Общинския съвет. Пресата се затяга, ще бъда гласът на гражданите отвътре\", заяви Бонев.", "date": "2019.10.27", "title": "Борис Бонев: Единствено съжалявам, че не започнах кампанията по-рано"}
{"url": "https://www.24chasa.bg/novini/article/7732120", "text": "С 35,4 процента от гласовете досегашният кмет на София Йорданка Фандъкова (ГЕРБ) води след първия кръг на местните избори в столицата, показват първите прогнозни данни от екзитпола на агенциите „Маркет линкс” и „Алфа рисърч”, обявени по Би Ти Ви.  С 26,2 процента втора е Мая Манолова (подкрепена от БСП). Двете отиват на балотаж. На трето място в София е арх. Борислав Игнатов („Демократична България”) с 15,8 на сто, а след него се нарежда независимият Борис Бонев – 10,4 пункта. Далеч назад с под 5% остава представителят на ВМРО Ангел Джамбазки. В Пловдив балотажът ще е оспорвана битка между Здравко Димитров (ГЕРБ, 33,5%) и Дани Каназирева („Съюз за Пловдив”, 20,8%). Кандидатът на националистите Славчо Атанасов остава извън битката с 15%.        Във Варна Иван Портних (ГЕРБ) е на крачка от победа на първи тур с 49,5%. Анелия Клисарова от БСП е с 16,1%, а съвсем близо – с 15,9% е Костадин Костадинов от „Възраждане”.           В Благоевград кметът Атанас Камбитов (ГЕРБ) ще се бори с независимия Румен Томов, след като първият взе 31%, а вторият – 22,3%.       В два големи града ГЕРБ изостават на първи тур – в Плевен Георг Спартански има около 15% преднина пред представителя на управляващите Мирослав Петров – 43,4% срещу 29,2%, а в Русе социалистът Пенчо Милков има над 6% аванс пред Диана Иванова (32,5% срещу 26,1%).   В Пазарджик ГЕРБ остават извън битката за кметския пост - там издигнатият от местна коалиция Тодор Попов ще се изправи срещу социалиста Благо Солов. Двама от изявените кметове на ГЕРБ печелят с лекота на първи тур – Даниел Панов във Велико Търново и Димитър Николов в Бургас са с по над 60 на сто подкрепа. Хасково ще има нов кмет, след като Добри Беливанов остана извън челната двойка. Там са Станислав Дечев (ГЕРБ) и Коста Стоев (БСП).", "date": "2019.10.27", "title": "\"Алфа Рисърч\" и \"Маркет линкс\": Фандъкова 35,4%, Манолова 26,2% (Обновена)"}
{"url": "https://www.24chasa.bg/novini/article/7732031", "text": "\"Всичко е една голяма бомба, за да ме дискредитират, и то точно в изборния ден. Не знам за какво става въпрос\". Такова писмено послание изпрати до медиите днес след обяд кандидатът за кмет на Стара Загора Янко Янков от \"Алтернативата на гражданите\", след като стана ясно, че ЦИК е свалила имунитета му по искате на главния прокурор Сотир Цацаров. От решението на ЦИК се разбира, че Янков ще бъде привлечен като обвиняем по досъдебно производство по преписка на Софийска градска прокуратура, без да се посочва в какво точно ще бъде това обвинение. От последвалото писмено изявлението на Янков Янков става ясно, че е за купуване на гласове. Той не е заличен от изборните материали и продължи докрай участието си в изборите. Тъй като след това телефонът му бе изключен, се породиха спекулации, че той е повикан за справка в полицията. По този повод Янков пише: \"Не съм арестуван. Обикалям селата да следя изборния процес. Това е чисто скалъпена история... Никакви гласове не съм купувал. Не съм давал пари на никого да купува гласове. Не съм плащал на никого да гласува за мен\".", "date": "2019.10.27", "title": "Кандидат за кмет на Стара Загора остана без имунитет"}
{"url": "https://www.24chasa.bg/novini/article/7732134", "text": "Според агенция \"Галъп\" във Бургас и Велико Търново няма да има балотаж. Настоящият кмет на Бургас Димитър Николов от ГЕРБ печели изборите на първи тур с 64,5%, кандидатът на БСП Николай Тишев е получил 10,5% подкрепа.  Даниел Панов от ГЕРБ печели 57,4% от гласовете във Велико Търново според първите прогнозни резултати. Весела Лечева от БСП и други партии има 26,8%, следвана от Милен Михов от ВМРО - със 7%, Калоян Янков от ДБ - 6,9% и други - 1,9%.", "date": "2019.10.27", "title": "\"Галъп\": Димитър Николов печели в Бургас с 64,5%, Даниел Панов във Велико Търново с 57,4%"}
{"url": "https://www.24chasa.bg/novini/article/7732168", "text": "\"Има ориентировъчни данни - ускоряваме развитието на Бургас. От многото срещи по време на кампанията чух доста предложения и критики - за нови проекти, от утре започваме да готвим Бюджет 2020. Ще работя в диалог и партниране с всички политически групи, ще се вслушам във всички добри предложения. Това каза в първи коментар Жителите не ме приемаха като кандидат за кмет, много от хората днес ми се обадиха, че нямало смисъл да гласуват, защото съм категоричен кмет. Ромските махали се оказаха с най-ниска избирателна активност, коментира още Димитър Николов.", "date": "2019.10.27", "title": "Димитър Николов: Ускоряваме развитието на Бургас"}
{"url": "https://www.24chasa.bg/novini/article/7732184", "text": "В Пловдив води с над 34% кандидатът на ГЕРБ Здравко Димитров. Втора с два пъти по-нисък резултат е Дани Каназирева от Съюз за Пловдив, а Славчо Атанасов от НФСБ и ВМРО остава трети . Това показват данните от последнтия екзитпол на изследователски център \"Тренд\". Ето точните резултати  Здравко Димитров - ГЕРБ - 34,5 Славчо Атанасов - НФСБ, ВМРО - 14 Николай Радев - БСП - 7,4 Дани Каназирева - Съюз за Пловдив - 17,4 Атанас Костов - ДБ - 6,6  Други (общо) - 17,6 При общинските листи резултатите са: ГЕРБ - 30,7 БСП - 7,8 Коалиция НФСБ, ВМРО - 9,6 Съюз за Пловдив - 15,6 Кауза Пловдив -7,8 ДБ - 7,2  други (общо) - 19,6", "date": "2019.10.27", "title": "\"Тренд\": В Пловдив Здравко Димитров на балотаж с Дани Каназирева"}
{"url": "https://www.24chasa.bg/novini/article/7732170", "text": "Надяваме се, че следващата седмица повече хора ще се втурнат към урните. Днес избирателната активност бе ниска в София. Доволни сме от резултатите, не бива да забравяме, че ГЕРБ са във властта от 14 години. Това заяви пред БНТ Никола Вапцаров -  упълномощен представител на ИК на Мая Манолова.", "date": "2019.10.27", "title": "Вапцаров за Манолова: Другата неделя повече хора може да се втурнат към урните"}
{"url": "https://www.24chasa.bg/novini/article/7732187", "text": "Битката за кметския пост в Пловдив ще се реши на балотаж, сочат данни от екзитпола на агенция \"Алфа Рисърч\". На първи тур води кандидатът на ГЕРБ Здравко Димитров с 33,5%. Второто място е за Дани Каназирева, която събира подкрепата на 20,8% от избирателите и така измества бившия кмет на града Славчо Атанасов , който получава 15% от гласовете. Четвърти с 10,9% е Николай Радев от БСП  води Иван Портних с 49,5%, след него е Анелия Клисарова с 16,1%.", "date": "2019.10.27", "title": "\"Алфа Рисърч\": Здравко Димитров води в Пловдив с 33,5%, Иван Портних във Варна - с 49,5%"}
{"url": "https://www.24chasa.bg/novini/article/7732196", "text": "Ожесточена се оказа предизборната борба във Велико Търново. По първоначални прогнозни резултати победител е досегашният кмет, издигнат от ГЕРБ Даниел Панов, съобщи Би Ти Ви. Той не се появи да коментира първите резултати. Весела Лечева, издигната от местна коалиция на БСП, поздрави съгражданите си, които са упражнили правото си на вот. По думите й тази кампания е показала, че сред гражданите има огромна натрупана апатия, понякога и до безразличие, това трябва да тревожи силно политиците, „Защото сме в дълг към това общество. Фактът, че те не виждат възможност да се справят с проблемите, които всеки ден ги обсаждат, показва, че не сме на тяхната висота”. Тя допълни, че по време на кампанията е била сигнализирана с много бройни жалби от всички квартали. Лечева посочи като успех за себе си, че е вдигнала „високо летвата на дебата за Търново – да спрем да говорим за метрите, паветата, плочките и тротоарите, защото през всички тези разговори и рязане на лентички и този ПР който ни обгражда по време на кампания, други държави ни задминаха с много години напред”", "date": "2019.10.27", "title": "Лечева: Сред избирателите има натрупана апатия, дори безразличие"}
