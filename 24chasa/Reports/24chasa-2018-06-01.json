{"url": "https://www.24chasa.bg/novini/article/6893622", "text": "Против съм всякакви бомбастични изказвания. Въпросът е да има ефект и резултат”. Този призив отправи вицепремиерът Томислав Дончев вчера. “Това, което имаме в момента, е възстановен диалог”, отговори той на въпрос в парламентарните кулоари дали посещението на премиера Бойко Борисов в Москва е отворило нова страница в историята на българо-руските отношения. Има много работа да се върши по “Турски поток”. Позицията на руската страна е, че това е предпочитано трасе, коментира още Дончев резултатите от срещата в Кремъл. Следват разговори между министрите на енергетиката, а основните ще са във формат газовите дружества - “Газпром” и “Булгартранс газ”, обясни той. Решенията за енергетиката обаче не се вземат от управителите на газовите дружества, иженерите или търговците, а от политическите ръководители. Това е факт и този импулс трябва да бъде доведен докрай, обобщи вицепремиерът. Това, че България е възстановила диалога с Русия, никак не е малко предвид тежката ситуация, в която се намират и Европа, и светът, каза още Дончев и призова за повече диалог между хора, институции и държави. Много от въпросите предстои да се изчистят с Брюксел. Никой няма да преговаря зад гърба на Брюксел, категоричен бе и финансовият министър Владислав Горанов във вчерашните си коментари. “Никой не иска който и да било - България, Русия или друга, да тръгва да строи нещо, което впоследствие да се окаже в конфликт или че са дадени пари на вятъра”, допълни междувременно Дончев. В Москва не е имало молене или извинение, категоричен бе още Горанов. България не се е молила за газопровод през нейна територия, а просто е имало съвпадение на интересите ѝ с тези на Русия, заяви той пред bTV. “Ако приемем, че сме нарушили интересите на Русия, защото защитавахме общоевропейски цели, това не е повод за извинение”, каза още Горанов за спрените проекти “Южен поток” и АЕЦ “Белене”. И напомни, че в тях е имало частично несъответствие с правилата на Европейската комисия. Могат след изчистването им да бъдат реализирани, ако в бъдеще съответстват на икономическия ни интерес. Новият проект за газопровод през България няма да стане, ако не отговаря на правилата на ЕК, отсече финансовият министър. “Беше важно да гарантираме запазване на статута на страната на играч в транзита на газ и че ако през Украйна спре да идва газ, ще има доставка на гориво от друго място”, поясни министърът. Прагматичните отношения с Русия обаче не значат загърбване на ЕС.", "date": "2018.06.01", "title": "Томислав Дончев: Без бомбастични изказвания за срещата с Путин - просто диалогът с Русия се възстанови (Обзор)"}
{"url": "https://www.24chasa.bg/novini/article/6893578", "text": "\"Галиче е едно малко село, но е ярък символ на мутренското управление на държавата. Дойдох при вас и след изборите , за да ви дам гаранции, че няма да допуснем Ценко Чоков от затвора или приближените му от ГЕРБ да ви заплашват и малтретират. При най-малкия знак за това, моля, веднага се обадете\". Това каза лидерът на БСП Корнелия Нинова в Галиче, цитирана от пресцентъра на червената партия. \"Поздравявам всички, които имаха смелостта да се опълчат на мутрите. Благодаря на нашите членове и активисти, на кандидата ни за кмет, които поведоха тази битка. Изборите тук бяха подменени и фалшифицирани.Пуснали сме сигнали до главния прокурор, обжалваме ги в съда, информирахме европейските институции и неправителствени организации. Защото тук не става въпрос само за Галиче, нито за БСП или ГЕРБ, тук става дума за свободата. Свобода да имаш различно мнение и да го изразяваш спокойно. Вие не сте роби на никого. Вие сте свободни хора\", добави тя. ", "date": "2018.06.01", "title": "Нинова в Галиче: Поздравявам всички, които смело се опълчиха на мутрите"}
{"url": "https://www.24chasa.bg/novini/article/6893642", "text": "Германия поиска украинските власти да дадат повече подробности защо са инсценирали убийството на руския журналист Аркадий Бабченко. Според Киев това е било нужно, за да бъде осуетено истинско посегателство над живота му, предаде ДПА, цитирана от БТА. \"Това са много сериозни обвинения. Затова ще бъде добре украинските власти да ги подкрепят с достоверни доказателства\", каза германски правителствен говорител. Украинските власти не са разкрили точно защо са инсценирали смъртта на Бабченко, който е критик на Кремъл, освен че това им е помогнало да приключат случая. Украински гражданин беше арестуван по подозрение, че е бил нает от Русия да уреди десетки поръчкови убийства. За заподозрения се твърди, че е платил на предполагаемия убиец първия транш от парите за убийството на Бабченко. Опитът за убийство на журналист е и посегателство срещу свободата на словото, заяви германският правителствен говорител. \"Понеже обвиненията са тежки, може да се очаква, разбира се, сега те да бъдат подкрепени с доказателства.\" Говорителят добави, че много хора в германското правителство са били изненадани от начина, по който е станало всичко. Съветът на Европа и Организацията за сигурност и сътрудничество в Европа трябва да използват всичките си правомощия, за да \"повлияят на украинските власти в името на това медийният климат в страната да бъде нормализиран\", посочва той. Украинските власти заявиха, че Бабченко е бил застрелян във вторник в дома си в Киев и че Русия е виновна за престъплението. На следващия ден той се появи жив и здрав на пресконференция. Международни журналистически организации осъдиха манипулацията. \"Репортери без граници\" изрази най-дълбоко възмущение. \"Винаги е много опасно дадено правителство да си играе с фактите, особено да използва журналисти за измислените си истории\", добави организацията. На подобни критици Бабченко написа във Фейсбук, че им пожелава да се сблъскат със същата ситуация, да \"си спазят високоморалните принципи и да умрат с гордост и високо вдигната глава\". Заподозреният Борис Херман е обвинен, че е направил плащането за убийството на Бабченко, предаде Интерфакс. Той бил признал пред съда в Киев, че негов познат, който живее в Москва, поискал от него да събере някои разузнавателни сведения. Херман е цитиран, че задачата му включвала да проследи международни парични преводи и да установи радикални групировки и хора с политическо влияние. Пред репортери в Киев Бабченко каза, че помогнал на украинските власти да подготвят сцената на убийството със свинска кръв. \"Решено беше убиецът да влезе в сградата и щом му отворя вратата, той да ме застреля в гърба\", каза Бабченко, цитиран от агенция Укринформ. \"Взеха ми ризата, сложиха я на манекен и го простреляха. После си сложих ризата и легнах на земята\", каза той. \"Кръвта беше истинска, свинска. Поляха ме с нея.\" В медиите се разпространи снимка, на която Бабченко лежи по лице в локва кръв, припомня ДПА.", "date": "2018.06.01", "title": "Германия иска от Украйна обяснения за инсценираното убийство на Бабченко"}
{"url": "https://www.24chasa.bg/novini/article/6893662", "text": "Председателят на Европейския съвет Доналд Туск поздрави новия премиер на Италия Джузепе Конте. Наред с това той заяви, че ЕС се нуждае \"повече от всякога от единство и солидарност\", предаде Ройтерс. Днес Конте положи клетва пред италианския президент Серджо Матарела като премиер. Цели на оглавяваното от него правителство са намаляване на данъците, по-големи социални разходи и преразглеждане на правилата на ЕС за бюджета и миграцията, предава БТА.  \"Вашето назначаване става в решителен за Италия и целия ЕС момент\", пише Туск в писмо до Конте. \"За да преодолеем общите предизвикателства, се нуждаем повече от всякога от единство и солидарност\", добави той. \"Силно вярвам, че нашата общност ще процъфтява само когато се основава на почтителен диалог и лоялно сътрудничество, каквито ще направя всичко възможно да осигуря\", заявява Туск, цитиран от ДПА. Председателят на Европейската комисия Жан-Клод Юнкер също поздрави Конте и каза, че ЕС ще вземе под внимание предложенията му за съюза и ще подкрепя плановете му за реформи, предаде Ройтерс. \"ЕК ще бъде на страната на Италия по нейния път на реформите и ще продължи да взема под внимание очакванията и предложенията на Италия за бъдещето на ЕС\", написа в Туитър говорителката на Юнкер.", "date": "2018.06.01", "title": "Туск в писмо до Конте: Вашето назначаване става в решителен за целия ЕС момент"}
{"url": "https://www.24chasa.bg/novini/article/6893678", "text": "В полицията е задържан  , съобщиха от пресцентъра на МВР. По случая е образувано досъдебно производство. Предстои доклад на материалите в прокуратурата. От МВР припомнят, че вчера около 18.13 часа в полицията е подаден сигнал за стрелба в столичния квартал \"Надежда\". На място незабавно са изпратени служители на Столичната дирекция на вътрешните работи. На местопроизшествието е извършен оглед и на предприети дейности по разследването в рамките на образуваното досъдебно производство. При инцидента няма пострадали. В резултат на предприетите оперативно издирвателни действия е задържан стрелецът- П.Н./66г./, от София. Законно притежаваното ловно оръжие е иззето.", "date": "2018.06.01", "title": "Задържаха стрелеца, който вдигна на крак полицията в квартал \"Надежда\" снощи"}
{"url": "https://www.24chasa.bg/novini/article/6893686", "text": "Екипи на противопожарната охрана се опитват да потушат горски пожар, избухнал в района на селището Карадаг между градовете Езине и Айваджък в окръг Чанаккале /Северозападна Турция/, предаде турският телевизионен канал НТВ. Причината за пожара не е известна, предава БТА.  Два хеликоптера, 9 цистерни и екипи от пожарникари са изпратени на мястото на пожара. Засега огънят не застрашава населени места.", "date": "2018.06.01", "title": "Горски пожар избухна в турския окръг Чанаккале"}
{"url": "https://www.24chasa.bg/novini/article/6893690", "text": "Животните, за които се смяташе, че избягали от зоопарк в западната част на Германия - два лъва, два тигъра и леопард, всъщност не са напускали загражденията, но пазачи в зоопарка изгубили следите им заради предизвиканото там от неотдавнашна буря наводнение, заяви местен кмет, цитиран от ДПА. , припомня БТА.  По-късно съобщиха, че са хванали избягалите животни.  Кметът на съседното селище Арцфелд Андреас Круперт обаче поясни, че нито едно от животните не е избягало от загражденията, с изключение на мечка, която била убита, след като била забелязана на алея в зоопарка.", "date": "2018.06.01", "title": "Животните, които уж избягали от германски зоопарк, не са напускали загражденията"}
{"url": "https://www.24chasa.bg/novini/article/6893693", "text": "Минути след като новото правителство на Италия встъпи в длъжност, Кремъл разпространи изявление, в което руският президент Владимир Путин поздравява италианския премиер Джузепе Конте, предаде ДПА. В изявлението Путин изразява надежда, че новото правителство в Рим \"ще допринесе за развитието на конструктивно руско-италианско сътрудничество\", предава БТА.  Конте, който е преподавател по право и е нов в политиката, беше избран от антиимигрантската партия \"Лига\" и антисистемното Движение \"Пет звезди\" да оглави първото в Европа популистко коалиционно правителство. Партия \"Лига\" поддържа близки връзки с Русия. Партийният водач Матео Салвини, който от днес е вътрешен министър на Италия, е посещавал анексирания от Русия Крим.", "date": "2018.06.01", "title": "Путин поздрави новия италиански премиер Джузепе Конти"}
{"url": "https://www.24chasa.bg/novini/article/6893747", "text": "Председателят на ПГ на ГЕРБ и заместник-председател на партията Цветан Цветанов присъства на тържествен концерт, посветен на 142 години от подвига на Христо Ботев и неговата чета, съобщиха от пресцентъра на ГЕРБ.  Концертът се проведе в Драматично-кукления театър във Враца. На него присъстваха кметът на Враца Калин Каменов, който е и домакин, евродепутатът от ГЕРБ/ЕНП Владимир Уручев, областният управител Малина Николова, народните представители от ГЕРБ-Враца инж. Петя Аврамова и Красен Кръстев, както и общински ръководители и общински съветници от ГЕРБ. По-късно председателят на ПГ на ГЕРБ Цветан Цветанов ще присъства и на кулминацията в честванията на Ботевите дни - тържествения митинг-заря в памет на загиналите за свободата на България.", "date": "2018.06.01", "title": "Цветанов присъства на концерт, посветен на 142 г. от подвига на Христо Ботев във Враца (Снимки)"}
{"url": "https://www.24chasa.bg/novini/article/6893689", "text": "“Трудно прогнозираме бъдещето, но това, което знаем със сигурност, е, че ще ни трябват създатели, хората да бъдат по-креативни от машините. Ще ни трябват и дигитални създатели. Неравенствата в бъдеще няма да бъдат между дигитални ползватели и неползватели, а между дигитални създатели и дигитални ползватели.” Това каза министърът на образованието Красимир Въ лчев на първата кръгла маса за дигиталното образование в България, организирана от “24 часа” и VIVACOM в партньорство с МОН и Столичната община. Според министър Вълчев е необходимо образование, което новите с традиционните умения, цифровото с аналоговото, техниката с човека, образование, което не убива, а развива емоционални и социални компетентности”. Той допълни, че най-масовите професии на бъдещето ще бъдат тези, които са свързани с работата с хора, грижата за човека, преживяванията, които изискват разбиране на човека, т.е. тези, които изискват хуманитарно образование и няма да бъдат заменени от изкуствения интелект. В кръглата маса участваха още еврокомисарят по цифрова икономика и общество Мария Габриел, кметът на София Йорданка Фандъкова, зам.-председателят на парламентарната комисия по образование Милен Михов, шефката на регионалното управление на образованието в София Ваня Кастрева, основателката на Дигиталната национална коалиция Гергана Паси, директори, неправителствени организации и хора от бизнеса. Национална стратегия за въвеждане на технологиите в образованието да бъде приета от Народното събрание, предложи Гергана Паси. “Последната стратегия беше приета от МОН само с добри чувства и практически стои някъде на трупчета. Парламентът като политически субект трябва да застане зад този приоритет, да има измерими целии те да се следват, независимо кое правителство ще дойде на власт”, каза Гергана Паси. Според нея преди техническото оборудване на която и да е класна стая. “Въвеждаме компютърно моделиране от 3-и клас. Ще финансираме дейности по интереси за сметка на Оперативната програма “Наука и образование за интелигентен растеж” в областта на програмирането от 1-и до 7-и клас.” Така Красимир Вълчев обясни какво прави министерството му за дигитализацията на образованието. в гимназиалния етап, като училищата бъдат стимулирани да изберат този профил. Ще се разширява и програмата за обучение на гимназисти, които не са в паралелки по информатика, за придобиване на професионална квалификация приложен програмист. “Ще мотивираме повече ученици да се включат в програмата. Надяваме се да включим 3000-4000 през следващите 2 г.”, каза още министърът. Учебните програми се променят по такъв начин, че в тях да бъдат вплетени дигиталните компетенции във всички учебни предмети. На дискусията бяха представени добрите практики на ултрамодерните дигитални центрове на 51-о средно училище “Елисавета Багряна” и 18-о средно училище “Уилям Гладстон” в София. потърсете ни, покани учители и директори издателят на “Медийна група България” Венелина Гочева. Според нея трите основни теми са учителите, свободата им на преподаване и помощта на бизнеса. Този месец стартираме “Цифрова възможност” – между 5-6 хил. студенти ще могат да стажуват 4-5 месеца в европейски компании. Стажът ще е платен от ЕК, а сумата е около 500 евро. Вече сме получили над 150 оферти от европейски фирми. Това съобщи еврокомисарят по цифрова икономика и общество Мария Габриел. Габриел подчерта, че от 1000 завършили висше образование в сферата на IT само 24 са жени и едва 6 от тях продължават кариерата си в сектора. Друга инициатива на ЕК е Европейската коалиция за цифрови умения и работни места. Българската коалиция е една от най-активните и за година и половина е предоставила образователни програми на 7 млн. европейци. “През януари публикувахме план за действие за цифрово образование. България е изключително напред сред страните в Европа, ще се радвам другите държави да имат толкова инициативи. Там говорим за Wi-Fi в училищата, а това в България вече се прави”, каза Габриел и подчерта, че цифровите умения са приоритет №1 за нея. В 73 столични училища се изучават информационни технологии още от първи клас, а в 36 има паралелки с такъв профил. Това съобщи кметът на София Йорданка Фандъкова на форума “Образование 4.0” на “24 часа” и VIVACOM. “Образованието не бива да се дели на дигитално и недигитално, а на качествено и некачаствено. Качествено означава и формиране на дигитални умения и използване на технологиите в процеса на обучение. Винаги е имало значение в кое училище учиш и днес семействата сменят не само адреси, но и местоживеенето си заради най-добрите училища. Дигиталното образование има нужда от инфраструктура и среда, но най-важни са инвестициите в учителите. Затова трябва да има и обучение за тях, без значение от кое поколение са”, каза Фандъкова. В София IT секторът е сред най-бързо развиващите се - формира 6% от икономиката. В него работят 41 хил. души. Ще инвестираме 30 млн. лв. в модернизация на училища и детски градини, а ръководствата им имат свобода как да ги изразходват, за да направят модерна среда. Създаваме и лаборатория за иновации в подкрепа на младите хора, в която ще се включат и учители, каза Фандъкова. В цифровата платформа VivaHistory са качени над 300 видеа, за да могат учениците да учат интерактивно за българския бит, култура и история “Децата са нашето бъдеще и това е причината VIVACOM да инвестира в развитието на дигитализацията в училищата. За нас образованието е кауза и не е акт, който се случва днес, а работим за нея години наред. Имаме страшно много инициативи за ученици и студенти.” Това каза Радослав Златков, главен технически директор и член на УС на VIVACOM, на форума “Образование 4.0” на “24 часа” и VIVACOM. Той обясни, че проблемът с кадрите освен в образованието е и в бизнеса, а решението е партньорството. Разказа, че VIVACOM инвестира в “Техническа академия”, а нейните най-добри служители водят лекции в университетите. “Така се прави връзката с реалния бизнес”, обясни Златков. Това е програма на компанията, която дава възможност на млади инженери да развият теоретичните си знания с практически курсове. Подобна форма на дуално обучение VIVACOM има и в Професионалната гимназия за аудио, радио и телевизия “А. С. Попов”. В цифровата платформа Viva History има повече от 300 филма и видеа. “По интерактивен начин се разказва за българската история, бит и култура”, похвали се той. Друг пример е и VivaCognita, която подпомага иновативното преподаване на информатика и математика в училищата. Онлайн платформата е с безплатен достъп за всички ученици в страната. “Разликата я правят хората, когато си партнираме ние можем да преминем презтрудностите”, категоричен бе Радослав Златков. VIVACOM назначава над 40% от стажантите си, каза Златков и уточни, че в реална среда те прилагат това, което са научили в училище. Много неща се правят в тази огромна екосистема, в която влизат образование, учители, съдържание, нормативна база и всичко е в името на детето, което е в центъра на тази система. През миналата година обучихме 6000 учители Изводът от тази дискусия е, че всички заедно можем да подобрим цялостното образование. Нека да намерим форма за споделяне на всички добри практики, които бяха представени, и те да се изпратят на министерството на образованието, а ние с “24 часа” ще ги споделим, каза Мирослав Петров, главен директор “Продажби” и член на УС на VIVACOM.  Ще дигитализираме 18-те книги на 18-годишните, както и 18-те книги, които жури от възрастни авторитети предложи на младите, защото на прага на пълнолетието си е добре да е прочел. Очаквайте това да бъде следващият проект на “24 часа” и VIVACOM. Това обяви издателят на “Медийна група България” Венелина Гочева. Вестникът и VIVACOM официално обявиха инициативата “18-те книги на 18-годишните” през октомври миналата година. Тогава беше съставен списъкът с книгите, които 18-годишните определиха като любими. В топ 18 влезе един български автор - Антон Дончев с “Време разделно”. В топ 4 на българските автори, любими на 18-годишните, са и Захари Карабашлиев с “18 процента сиво”, Людмила Филипова с “Мастиленият лабиринт” и Георги Господинов с “Физика на тъгата”. Оказа се, че съвпадението в топ 40 на двата списъка са 13 книги. Година по-рано пък беше обявен списъкът, съставен от жури от 32-ма известни българи, и на читателско гласуване на сайта на “24 часа”. “Моята представа за дигитализирано образование задължително преминава през безплатна анотирана библиография на всякакви книги и учебни източници, достъпна до всеки един ученик. Трябва да има една огромна дигитална библиотека” Това каза главният редактор на “24 часа” Борислав Зюмбюлев.  Иновативните училища в София са 56, а в Пловдив 60% вече използват облачни технологии. Това стана ясно на форума “Образование 4.0”, организиран от “24 часа” и VIVACOM. “Технологиите дават шанс на децата да преосмислят предназначението на телефона и компютъра. Битката, която загубихме с присъствието на телефоните в клас, можем да обърнем в наша полза и да използваме интернет в образователната система”, каза Стефан Стоянов, зам.-кмет по образованието в Пловдив. Още тази година всички училища в общината ще са запознати с облачните технологии. “Децата дори в основното училище от гледна точка на дигитални умения са в пъти по-добри от преподавателите си”, заяви зам.-кметът на Пловдив. “Нашата мисия е образованието да бъде любопитно и интересно. Добрите практики трябва да станат популярни”, каза Ваня Кастрева, шеф на Регионалното управление на образованието в София. “У нас няма достатъчно дигитално грамотни хора, затова бизнесът ги търси навън”, каза Светлин Наков, основател на фондация “СофтУни”. Той обясни, че трябва да се внедрят повече дигитални технологии и да се даде свобода на учители и ученици. “Във всяко едно учебно заведение има учител, който ще те накара да намразиш предмета”, каза още Наков. “В сайта “Уча.се” има над 11 хил. уроци и тестове, които покриват над 98% от съдържанието на учебниците”, каза Дарин Маджаров, основател и управител на дигиталната платформа. В нея са се регистрирали над 480 хил. ученици, а 1300 училища ползват сайта директно в класната стая.  ", "date": "2018.06.01", "title": "Красимир Вълчев: Конкуренцията на бъдещето ще е между дигитални създатели и ползватели (Обзор)"}
{"url": "https://www.24chasa.bg/novini/article/6893775", "text": "Русия и Обединените арабски емирства призовават за създаване на широка международна коалиция за борба с тероризма, основана на уважение на суверенитета на държавите. Това се казва в декларация за стратегическо партньорство между двете държави, подписана след преговори на президента на Русия Владимир Путин и принца престолонаследник в Абу Даби шейх Мохамед бин Заид Ал Нахаян, предаде ТАСС. \"Страните са убедени, че безпрецедентното разпространение на международния тероризъм и екстремизъм, структури и организации, заплашващи сигурността и суверенитета на държавите, изискват от цялата световна общност предприемане на решителни колективни мерки без двойни стандарти и избирателност, в съответствие с международното право и устава на ООН. Страните призовават за създаване на широка международна коалиция за борба с тероризма и екстремизма, основана на уважение на суверенитета на държавите, пряко пострадали от терористични нападения\", се казва в документа, предава БТА.  Страните се договориха да развиват политическо сътрудничество по ключови двустранни, регионални и международни въпроси, включително в рамките на стратегическия диалог Русия-Съвет за сътрудничество на арабските държави от Персийския залив, Руско-арабския форум за сътрудничество и други многостранни формати.", "date": "2018.06.01", "title": "Русия и ОАЕ се обявиха за широка антитерористична коалиция (Снимки)"}
{"url": "https://www.24chasa.bg/novini/article/6893788", "text": "Има нарастване на издадени визи за руснаци, отчетен е ръст от 9-10%, каза министърката на туризма Николина Ангелкова в студиото на \"Още от деня\" по  . За миналата година 559 000 руснаци са посетили страната ни. Това отрежда 5 място на Русия в топ 5 пазарите, които са целеви за България, добави тя. Според Ангелкова има много потенциaл тази бройка да расте - поклонически туризъм, исторически, като се проявява интерес и към зимния туризъм. На последната среща между Бойко Борисов и Владимир Путин се заяви много ясно политическата воля за сътрудничество, което е много важно за устойчивостта, особено в сектор \"Туризъм\", обясни Николина Ангелкова. Тя открои и че две години подред бележим изключително устойчив ръст и очакваме и тази година да ръст на международните туристи. Основно страната ни посещават гръцки, турски, румънски, македонски туристи, различни са в различните сезони, но имаме 48% ръст на германските туристи. Ангелкова открои и че за тази година сме успели да намалим броя на неохраняемите плажове.", "date": "2018.06.01", "title": "Николина Ангелкова: Има нарастване на издадени визи за руснаци"}
{"url": "https://www.24chasa.bg/novini/article/6893793", "text": "Председателят на италианската крайнодясна партия \"Лига\" Матео Салвини, който стана министър на вътрешните работи в кабинета на Джузепе Конте, заяви пред репортери след като положи клетва, че първата му задача ще е промяна на имиграционната политика на Италия, предаде Асошиейтед прес. Салвини иска да намали броя на пристигащите мигранти, да увеличи броя на експулсираните и да намали парите, които Италия харчи за тях. Партията на Салвини отдавна следва твърда линия срещу нелегалната миграция и настоява ЕС да прави повече, за да облекчи бремето на Италия, предава БТА.  През миналата година броят на пристигащите на Апенините мигранти рязко спадна, след като правителство на лявоцентристката Демократическа партия подписа спорни споразумения с Либия за засилване на крайбрежните патрули и недопускане мигранти да се качват на лодките на трафиканти на хора, за да прекосят Средиземно море.", "date": "2018.06.01", "title": "Новият вътрешен министър на Италия иска по-малко мигранти в страната си"}
{"url": "https://www.24chasa.bg/novini/article/6893480", "text": "Кралят на Испания Фелипе Шести подписа указа за назначаването на водача на Испанската социалистическа работническа партия Педро Санчес за премиер, предаде испанската информационна агенция ЕФЕ. Преди това кралят се срещна в двореца с председателката на Конгреса на депутатите (долната камара на парламента) Ана Мария Пастор Хулиан, която го уведоми за резултата от гласувания днес вот на недоверие на правителството на Мариано Рахой, предава БТА.  Вотът беше поискан от социалистите и беше придружен от предложение Санчес да заеме премиерския пост, припомня ТАСС.", "date": "2018.06.01", "title": "Кралят на Испания подписа указа за назначаване на Педро Санчес за премиер"}
{"url": "https://www.24chasa.bg/novini/article/6888093", "text": "“Видях как технологиите правят децата ми асоциални и започнах да ги ограничавам от компютъра, но се оказа, че навън няма с кого да си играят”, казва Димитър Миленков, баща на двама синове на 12 и на 16 г. Това го кара преди половин година да създаде фейсбук групата “Намери приятел на детето си за игри без технологии”. В нея близо 400 загрижени родители се уговарят да излязат заедно на разходка, да поиграят футбол или да рисуват с тебешири в двора на някое училище. “Някой с идеи за този уикенд? Днес взех хвърчило, тебешири, бадминтон и играчки за пясък”, е едно от многото предложения на родители във фейсбук групата. В началото на пролетта успява да се събере група, която засява дръвчета и цветя. “Никак не е лесно обаче да се изкарат родителите от вкъщи”, казва Миленков. Загриженият баща в групата във фейсбук също публикува и статии за децата и манията им по технологиите. Самият той доскоро става свидетел на манията по компютърните игри на собствените си деца. “Когато не са пред компютъра, мислят за играта. На телефона си гледат как се играе тази игра и ако не ги ограничавам, се е случвало да стоят 24 часа пред компютъра, за да играят”, разказва Миленков, който добавя, че децата доста му се сърдят затова, че ги ограничава от технологиите. Отскоро Димитър Миленков забелязва, че децата са най-щастливи, когато са сред други деца. “Компютърът ги прави агресивни, а играта с връстници не може да се замени с нищо друго”, смята бащата. В една от последните си срещи родители събират децата си на футболна игра в Южния парк в София.", "date": "2018.06.01", "title": "Родители търсят приятели на децата си във фейсбук"}
{"url": "https://www.24chasa.bg/novini/article/6893485", "text": "Президентът на САЩ Доналд Тръмп днес премина в настъпление срещу телевизионния канал Ти Би Ес и призова за уволнение на актрисата Саманта Бий, след като тя направи в предаването си вулгарен коментар за дъщерята на Тръмп Иванка, която е съветник на държавния глава, предаде Ройтерс. Коментарът беше предшестван от спирането на популярния телевизионен комедиен сериал на Ей Би Си \"Розан\", след като звездата в него Розан Бар написа в Туитър расистки текст за бивша служителка на президента Барак Обама, която сравни с маймуна, предаде БТА. В сряда Бий употреби вулгарен израз за Иванка Тръмп в предаването си \"Фул фронтал\" (\"Нищо скрито\") в разговор за спорната имиграционна политика на президента. Бий вчера се извини, а кабелната телевизия Ти Би Ес, която излъчва предаването й, също изказа извинение. Актрисата написа в Туитър, че казаното е от нея е било неуместно и непростимо, призна, че е преминала границата и заяви, че дълбоко съжалява. Сп. \"Форчън\" обяви, че две компании са изтеглили рекламите си от шоуто на Бий. \"Защо не уволняват бездарната Саманта Бий за ужасния език, използван в нейното нискорейтингово шоу? Истински двоен стандарт, но това е ОК, ние печелим и ще продължаваме още дълго да го правим!\", написа тази сутрин Тръмп, който също е бивша звезда от телевизионно реалити.", "date": "2018.06.01", "title": "Тръмп настоя да уволнят комедийна актриса, обидила дъщеря му Иванка в ефир"}
{"url": "https://www.24chasa.bg/novini/article/6893440", "text": "Няколко едри животни, включително лъвове и тигри, бяха заловени, след като избягаха от зоопарк в западната част на Германия, предаде ДПА. По-рано днес бе оповестено, че  . Мечка също избягала от зоопарка, но била убита. Жителите на селището, където се намира зоопаркът, бяха призовани да останат по домовете си. В търсенето на избягалите животни участвали пожарникари, полицаи и ветеринари. Засега не е ясно дали животните са успели да избягат заради повреди, нанесени на сградата на зоопарка от бушувалата наскоро в района буря.", "date": "2018.06.01", "title": "Хванаха избягалите от зоопарк в Германия животни"}
{"url": "https://www.24chasa.bg/novini/article/6893451", "text": "Берлин обеща днес да е \"открит\" към новото италианско правителство на коалиция между две евроскептични движения, които често критикуват Германия, предаде Франс прес. Говорителят на германското правителство Щефен Зайберт заяви днес на пресконференция, че Германия очаква съставянето на правителство и ще бъде открита към него и ще направи всичко възможно да има добро сътрудничество. Той посочи, че Европа е изправена пред големи предизвикателства и че по-голямата част от тях могат да бъдат преодолени не на национално ниво, а само с общоевропейско сътрудничество, предаде БТА.  Преди няколко дни германският външен министър Хайко Маас обаче беше по-скептичен. Той заяви, че се надява отношенията между Германия и Италия да не бъдат накърнени от Движение \"Пет звезди\" и \"Лига\". Първото италианско правителство на коалиция между младо популистко движение и крайнодясна партия днес положи клетва. Премиер е бъде Джузепе Конте, юрист и новодошъл в политиката, който обеща да сложи край на икономическите ограничения. След повече от три месеца преговори двете популистки партии постигнаха компромис с президента Серджо Матарела, който поиска гаранции за оставането на Италия в еврозоната. Берлин също протегна ръка днес и на новото испанско правителство, изразявайки надежда, че сътрудничеството ще продължи \"в дух на взаимно доверие\". Премиерът консерватор Мариано Рахой беше свален днес от парламента след повече от шест години на власт в Испания. Мястото му зае социалистът Педро Санчес. \"Мариано Рахой има решителен принос за това Испания да излезе от икономическата и финансовата криза, като въведе интелигентни политики и реформи\", добави Зайберт.", "date": "2018.06.01", "title": "Берлин обещава да е \"открит\" към новото \nиталианско правителство"}
{"url": "https://www.24chasa.bg/novini/article/6893464", "text": "Съветът на Европа прикани Унгария днес да се откаже от законодателството, което предвижда до една година затвор за хора, предоставящи помощ на нелегални имигранти, предаде Ройтерс, цитирана от БТА. Организацията заяви, че представеният на парламента във вторник пакет законодателни мерки, наречен \"Спрете Сорос\" ще навреди на неправителствените организации и ще засили ксенофобията. Законодателният пакет е част от кампанията на премиера Виктор Орбан срещу миграционните политики на ЕС и срещу Джордж Сорос, родения в Унгария финансист, известен с финансирането на либерални каузи. Планирано е парламентът да обсъди законодателните мерки следващата седмица. Правителството на Орбан предложи също така промяна в конституцията, гласяща, че \"чуждо население\" не може да се настанява в Унгария, отказвайки по този начин квотите на ЕС за разпределение на мигранти вътре в блока. Агенцията на ООН за бежанците също прикани Унгария да не приема предложеното законодателството, защото бежанците и кандидатите за убежище ще бъдат лишени от жизненоважно услуги и така ще се насърчи \"надигането на ксенофобски настроения\".", "date": "2018.06.01", "title": "Съветът на Европа призова Унгария да се\nоткаже от пакета закони \"Спрете Сорос\""}
{"url": "https://www.24chasa.bg/novini/article/6893492", "text": "От петък в Бавария влезе в сила разпореждането християнски кръстове да се сложат във всички държавни институции. То предизвика остри дискусии в цялата страна, тъй като в Германия се спазва принципа на неутралност на държавата в религиозните въпроси. По нареждане на премиера на Бавария Маркус Зьодер кръстове трябва да има във всички правителствени сгради, тъй като той е символ и на културната идентичност на Бавария. От задължението да поставят кръст са изключени висште училища, театрите и музеите. Също и сгради на федерални институции не подлежат на тази наредба. Отговорност за поставянето на кръстове в останалите държавни сгради носи баварското МВР, но то няма да контролира дали нареждането се изпълнява. Опозицията остро разкритикува наредбата и обвини Зьодер, че се опитва да трупа точки пред предстоящите парламентарни избори в Германия тази есен. В Бавария за разлика от другите провинции на Германия кръстове има в училищата и в съдебните зали, като аргументът за това е, че това е традицията в провинцията и няма нужда тя да се нарушава. Според закона кръстовете са забранени в училищни и съдебни институции, за да се спази принципа на неутралност на държавата, но в Бавария той се прилага, само ако някой възроптае срещу християнския символ в учебната или съдебната зала. Досега не е имало случай на нито едно оплакване. Според социалдемократите и зелените в Бавария наредбата на Зьодер е противоконституционна и очакват той да се откаже от нея. Конституционният съд обаче още не е излязъл с тълкувание дали тя действително нарушава закона, тъй като не е ясно къде минава границата между религиозна свобода и културна традиция. Мнозинството жители на Бавария са католици, но премиерът Зьодер принадлежи към протестантското малцинство. Католическата църква също се изказа доста хладно за инициативата на Зьодер. „Кардиналите нямат против слагането на кръстове, разбира се, но те разбират мисията на църквата по друг начин. Тя не е да налага вярата, а да привлича към нея с личен пример“, обясни пред „24 часа“ бивша съдийка, експертка по въпросите на религиите в Германия.", "date": "2018.06.01", "title": "Бавария сложи християнски кръстове в учрежденията"}
{"url": "https://www.24chasa.bg/novini/article/6893490", "text": "Престрелка след засичане на пътя се разигра около 2,30 часа тази сутрин на столичния булевард \"Иван Гешов\" между шофьорите на два автомобила, съобщи Нова телевизия. От едната кола слезли трима мъже и започнали саморазправа с другия шофьор. За да се защити, той извадил оръжие и стрелял. Успял да рани един от нападателите, но и се самонаранил. По информация на Нова телевизия тримата нападатели са криминално проявени за наркотици и кражби на коли - Димитър Илиев, Габриел Боцев - Жабата и Янко Огнянов - Китаеца. Двамата пострадали са транспортирани в болнични заведения с огнестрелни рани по ръцете. Димитър Илиев ще остане в травматологията на \"Пирогов\", но е без опасност за живота.", "date": "2018.06.01", "title": "Полицай стреля по наркодилъри след засичане на пътя в София"}
{"url": "https://www.24chasa.bg/novini/article/6893533", "text": "Гръцки правителствен представител заяви, че намаляват перспективите за постигане на споразумение в рамките на дни по спора за името на съседна Македония, който създава проблеми в отношенията между двете страни от 27 години, предаде Асошиейтед прес, цитирана от БТА. Официалният представител, пожелал анонимност, заяви, че Македония изглежда не е готова да се придържа към първоначалната рамка, която беше договорена между външните министри на двете страни миналия месец. Гърция твърди, че името на Македония носи в себе си териториални претенции към съседната гръцка област Македония. Скопие отрича това. Гръцкият официален представител заяви също, че планиран телефонен разговор между гръцкия премиера Алексис Ципрас и македонския му колега Зоран Заев \"вероятно ще бъде отложен\". Заев заяви, че телефонният разговор ще се състои днес. Той също така каза, че Скопие и Атина никога не са били толкова близо до споразумение по спора.", "date": "2018.06.01", "title": "Споразумение за името на Македония в рамките на дни било малко вероятно"}
{"url": "https://www.24chasa.bg/novini/article/6893542", "text": "Идеята агенти на ДАНС да бъдат внедрявани в частните фирми не е нова и режимът, който досега ДАНС използваше, също имаше възможност за внедряване на служители на прикритие. Това коментира бившият вътрешен министър Цветлин Йовчев в предаването „Лице в лице“ по . Няма нищо, което е драматично в момента, увери той. Йовчев обясни разликата между служител на прикритие и агент под прикритие. В първия случай самоличността на лицето е истинска, както и това, което се представя за него. Във втория се изгражда цялостна нова фалшива самоличност. От това, което изслушах, бих разделил коментарите и опасенията в три основни посоки – че се разширяват правомощията и обхватът на действията на ДАНС; че няма да има достатъчно ефективни механизми за контрол; и че агенти едва ли не ще плъзнат масово по фирмите. Няма основания за такива притеснения, увери гостът. Що се отнася до първия аспект, негласното събиране на информация е в основата на дейността на всички специални служби – разузнавателни и контраразузнавателни. И това дали ще стане чрез СРС, чрез секретни сътрудници или чрез служители на прикритие, това няма никакво значение. Тази дейност е заложена отдавна в Закона за ДАНС, всъщност промените са козметични – този член, който регламентира дейността, е допълнен с юридически лица и свободни професии. По отношение на опасенията за контрола Йовчев изтъкна, че има доста сериозни вътрешни механизми, включително тези хора и ръководителите им подлежат на парламентарен контрол. Йовчев успокои и че няма да има масовост – няма ресурс за това, нито предпоставки, изтъкна той. Агентите могат да бъдат внедрявани само за законно установените функции на ДАНС, т.е. определен малък кръг от фирми ще отговарят на условията, където могат да бъдат внедрени такива служители. Това ще бъдат буквално хора, които ще се броят на пръсти, посочи гостът. Той изтъкна, че така работят всички служби по света, но такъв подход се използва изключително рядко в изключително ограничени случаи – когато е необходимо да има наблюдение и контрол върху определени процеси. Те може да са свързани с търговия със стоки с възможна двойна употреба, контрол върху лицата, които влизат през контролно-пропусквателни пунктове, стоки и т.н. Тогава внедрения служител ще изпълнява функции, за да е в състояние да получи информация и индикации, например, че се подготвя терористичен акт, посочи той. Ако превишат правата си, служителите носят дисциплинарна, дори наказателна отговорност.", "date": "2018.06.01", "title": "Цветлин Йовчев: Агенти на ДАНС в частните фирми? Така работят всички служби по света"}
{"url": "https://www.24chasa.bg/novini/article/6893541", "text": "Решението на САЩ да въведат от днес мита за вноса от ЕС на алуминий и стомана е опасна игра, заяви еврокомисарят по търговията Сесилия Малмстрьом и добави: \"Вратата за преговори със САЩ е затворена\". \"Не сме водили преговори. Образно казано, нашето предложение беше Вашингтон да свали пистолета, който ни е опрял в челото, да седнем на масата за преговори като равнопоставени партньори и да разговаряме. Това не се случи и затова вратата за преговори за момента е затворена\", каза еврокомисар Малмстрьом, предаде  .  Еврокомисарят по търговията посочи 20-и юни като срок Европейската комисия да обяви ответните си мерки. \"Не сме в търговска война, но сме в много трудно положение. Не желаем задълбочаване на спора, но е необходимо да отговорим\", подчерта еврокомисарят по търговията Сесилия Малмстрьом.", "date": "2018.06.01", "title": "Сесилия Малмстрьом: Вратата за преговори със САЩ е затворена"}
{"url": "https://www.24chasa.bg/novini/article/6893484", "text": "По обвинителен акт на Районна прокуратура – Благоевград съдът е признал за виновни Мартин Филипов-Дебелия за трафик на хора с цел сексуална експлоатация и склоняване към проституция, извършени в условията на опасен рецидив, и полицаите Петър Кънев за осуетяване на наказателно преследване спрямо криминално проявено лице и Стефан Филипов - за лично укривателство и за разкриване на служебна тайна. Това съобщиха от окръжна прокуратура-Благоевград. Тримата подсъдими бяха арестувани на 1 юни 2016 г. по време на специализирана акция за трафик на жени и сводничество в Благоевград. С поставена присъда на първоинстанционния съд на Мартин Филипов е наложено наказание от 12 г. лишаване от свобода, на Петър Кънев – 1 г. лишаване от свобода с тригодишен изпитателен срок и на Стефан  Филипов - 2 години лишаване от свобода с тригодишен изпитателен срок. Мартин Филипов е криминално проявен, осъждан множество пъти за престъпления от общ характер, в това число с лишаване от свобода, както в България, така и във Франция като лидер на организирана престъпна група за трафик на жени с цел сексуална експлоатация. Другият подсъдим – Петър Кънев, изпълнявал длъжността разузнавач в сектор \"Борба с организирана престъпност\"- Благоевград, а подсъдимият Стефан Филипов бил полицейски инспектор в сектор \"Охранителна полиция\". През септември 2015 г. свидетелката С. Г. се свързала със Стефан Филипов, в качеството му на полицейски служител, с молба за съдействие за регистриране и разкриване на престъпление, извършено спрямо нея от Марто Дебелия. По време на срещата жената предоставила написана от нея жалба, медицинско удостоверение за получени телесни наранявания и снимки. Причина за агресивното отношение, свидетелката обяснила с нейния отказ да осъществи полов акт с Мартин Филипов. Вместо да изпълни задълженията си по служба и да предприеме действия по отработване на сигнала, той не само, че не го е регистрирал, а скрил предоставените му от пострадалата жена документи. Не след дълго той отново се срещнал с нея и започнал да я убеждава да оттегли жалбата си (която впрочем не била дори регистрирана), тъй като по негови думи въпросното лице \"има много пари, ще си хване адвокат от София, ще си оправи нещата и ще я съсипе\". С.Г. осъзнала, че няма да получи дължимото й отношение и защита като пострадало лице и че Мартин Филипов е покровителстван от полицейския инспектор. През следващите месеци сводникът набирал и настанявал в квартира и в хотелски комплекс в Благоевград жени с цел използване за развратни действия – предлагане и предоставяне на сексуални услуги срещу заплащане – проституция. За целта той прилагал различни похвати – от психическо въздействие до физическо насилие, отправяне на заплахи, закани за саморазправа, мотивиране и обещаване на облаги, демонстрация на близост и закрила от страна на полицейски служители. Сводникът експлоатирал пострадалите жени, поддържал и плащал обяви за предоставените от тях сексуални услуги, осигурявал им клиенти, изцяло ги контролирал. Той принуждавал жените да работят за него денонощно, като следвало да му дават половината от заработеното. Имало случаи на бягство на няколко момичета, но всеки път те били намирани и насилствено връщани да проституират. Към април 2016 г. в 01 РУП Благоевград срещу сводника постъпили жалби от жени за склоняване от него да проституират и отправяне на закани и заплахи. Пострадалите поискали намеса и защита от страна на полицията. Подсъдимият полицай Филипов разбрал за депозираните жалби и направил ксерокопия на документи, свързани с тях. Той се срещнал с Мартин Филипов и не само го информирал подробно за подадените срещу него жалби, но и му предоставил копията с уговорка, след като се запознае със съдържанието им да ги изгори. Сводникът поискал от полицая да използва служебното си положение, за да не се образува наказателно производство срещу него, като обещал да го \"почерпи\". На няколко пъти през периода полицейският инспектор ползвал безплатно сексуални услуги от жена, проституираща за Марто Дебелия. През март 2016 г. своникът заплашил със саморазправа друга пострадала от него жена – Т.Т. Той й заявил, че знае за подадената от нея жалба, като й показал копие на документа. Подсъдимият настоял да я оттегли, като убедил пострадалата, че има сериозни и близки контакти в полицията, поради което срещу него няма да се образува наказателно производство. За целта Мартин я срещнал с полицая Филипов. Полицейският служител знаел, че момичето е склонявано да проституира, противно волята й. В нарушение на службата, във вреда на МВР и на пострадалата от престъпление, той собственоръчно написал на носения от него бял лист текста на молба за оттегляне на жалбата, която тя трябвало да препише и да внесе в деловодството на 01 РУП – Благоевград. При тази среща между криминално проявения мъж и полицейския служител безпомощната жена се убедила, че незаконната дейност на сводника се протежирала от МВР, поради което изпълнила дадените й указания. Докато била в деловодството, жената била видимо притеснена, което било забелязано от инспектор полицейското управление. Той се поинтересувал за причината, поради която тя оттегля жалбата си. Въпреки, че първоначално жената се притеснявала да сподели истината, в хода на разговора тя му разказала всичко. Случаят бил докладван на Началника на 01 РУП Благоевград. С оглед данните за престъпление по служба, била възложена дисциплинарна проверка, а впоследствие образувано наказателно производство. Стефан Филипов продължавал да нарушава полицейските си задължения като предупреждавал лица от криминалния контингент за проверки, срещал се с тях, в нарушение на закона съхранявал лични документи на граждани. След като сводникът получил призовка за явяване в РУП за даване на обяснения по случая, той се свързал с бопаджията Петър Кънев за изясняване на причините, както и да го помоли да въздейства в качеството му на полицейски служител на Т. да оттегли подадената от нея жалба. В тази връзка била проведена среща, на която Кънев й обяснил, че Мартин трябва да бъде оставен на мира, защото \"малко бил лежал по затворите, та още ще се занимават с него\". Той също така извикал адвокат, който уверил жената, че за нея няма да има негативни последици, свързани с ангажиране на наказателна отговорност за лъжесвидетелстване. Присъдата може да бъде обжалвана и протестирана пред Окръжен съд – Благоевград.", "date": "2018.06.01", "title": "Прокуратурата: Полицай ползвал услугите на жрица на любовта, работила за Марто Дебелия"}
{"url": "https://www.24chasa.bg/novini/article/6893447", "text": "Новото италианско правителство на Джузепе Конте положи клетва пред президента Серджо Матарела в президентския дворец Куиринале, предадоха световните агенции. Това е първото антисистемно правителство в Западна Европа, чиято цел е намаляване на данъците, увеличаване на средствата за благосъстояние на населението и ревизия на правилата на Европейския съюз за бюджетите и имиграцията. 53-годишният преподавател по право Конте трябва да получи вот на доверие в парламента идната седмица. Партиите, които подкрепят Конте - крайнодясната \"Лига\" и радикалната \"Движение \"Пет звезди\" (Д5З), имат солидно мнозинство и в двете камари на парламента, предава БТА.  Двамата вицепремиери - Луиджи ди Майо, лидер на Д5З, и Матео Салвини, ръководител на \"Лига\" - положиха клетва след Конте, последвани от останалите членове на кабинета. Той включва 18 министри и държавен секретар. Предстои новият министър-председател да получи правомощия от досегашния премиер Паоло Джентилони в двореца Киджи, където заседава правителството. Новият шеф на кабинета ще получи от предшественика си звънец, с който символично се дава начало на правителствените заседания. С това новото правителство ще получи пълни правомощия.                                                                                                                                                                                                                                                                                                                       ", "date": "2018.06.01", "title": "Новият премиер на Италия Джузепе Конте положи клетва (Обновена)"}
{"url": "https://www.24chasa.bg/novini/article/6893576", "text": "Намиращият се в затвора кандидат за президент на основната прокюрдска партия в Турция Селяхаттин Демирташ отправи предупреждение за постепенно преминаване към фашизъм, съобщава ДПА. Моята цел е да защитя демокрацията срещу едноличното управление, каза кандидатът на Демократичната партия на народите Демирташ пред ДПА преди предсрочните парламентарни и президентски избори в Турция на 24 юни. Ние ще се опитаме да предотвратим институционализиране на фашизма и нанасяне дори на още по-голяма вреда на обществото, каза Демирташ, предава БТА.  След изборите на 24 юни трябва да влязат изцяло в сила конституционните промени, засилващи пълномощията на държавния глава, и да се премине към президентска система на управление. Демирташ, който е адвокат по човешки права и е член на парламента от 2007 г., обеща да промени това. Аз ще отменя извънредното положение и ще въведа демократични реформи колкото се може по-скоро и ще открия пътя за връщане към парламентарна система, посочи Демирташ в писмено интервю за ДПА, осъществено чрез неговите адвокати. Ако нито един от кандидатите за президент не получи абсолютно мнозинство на първия тур от изборите, ще има втори тур на 8 юли, уточнява агенцията. Според социологическите проучвания Демирташ има малки шансове да достигне до втори кръг, но той остава оптимист въпреки недостатъците на водене на предизборна кампания от затвора. Демирташ, който е бивш лидер на ДПН, е в затвора от година и половина. Той е обвинен в ръководство на \"терористична организация\" и \"терористична пропаганда\" и рискува да получи присъда до 142 години затвор. Прокурорите го обвиняват във връзки с нелегалната Кюрдска работническа партия /ПКК/. Демирташ бе арестуван заедно с десетина други депутати от ДПН при чистките, предприети след опита за преврат от юли 2016 г. На президентските избори през 2014 г. Демирташ получи 9,8 процента от гласовете. Турските власти обвиняват ДПН, че е политическо лице на Кюрдската работническа партия /ПКК/, разглеждана като терористична организация от Турция, ЕС и САЩ. ДПН, която е трета сила в турския парламент, отхвърля тези обвинения и твърди, че е взета на прицел заради твърдата си съпротива срещу президента Реджеп Тайип Ердоган.", "date": "2018.06.01", "title": "Демирташ: Ще се опитаме да предотвратим институционализиране на фашизма"}
{"url": "https://www.24chasa.bg/novini/article/6893540", "text": "Най-рано в понеделник, 4 юни, ще е ясно дали раздялата на Националната лотария и Нова тв е окончателна. В петък след публикация на \"24 часа\" десетки медии са атакували най-популярната телевизия с въпроси за най-популярната игра. Неофициално източник от мениджмънта на телевизията посъветва да се изчака началото на седмицата, тъй като било необходимо технологично време на всяка служебна кореспонденция да пристигне и да бъде обработена. По информация на \"24 часа\" преди няколко дни в Нова тв е било получено предизвестие за прекратяване на договора между Националната лотария и медията. Официално нямаше потвърждение какво точно се случва - дали става дума само за предизвестие, или вече е било разтрогнато партньорството и Захари Бахаров няма да раздава милиони от тв екрана. Новината за сътресенията в сериозния телевизионен рекламен бизнес на стойност между 20 и 30 милиона лева годишно, които според неофициална информация Нова тв получава, се появи около 19 ч в четвъртък. Главният изпълнителен директор на \"Нова Броудкастинг груп\" Дидие Щосел обаче отрече да има разтрогване на договора. “Не знам за такова нещо, а и не коментираме взаимоотношенията и договорите си с рекламодателите”, каза той тогава пред “24 часа”. Източник от Националната лотария обаче потвърди, че след предизвестието за спиране на договора в петък, 1 юни, в 17,30 ч официално е било депозирано писмо, с което се уведомява Нова тв за прекратяване на договора и сътрудничеството между двете компании. Рано сутринта в петък финансовият министър Владислав Горанов каза по Би Ти Ви, че въпросът с рекламирането на печалбите от лотариите се истеризира излишно. Изказването му беше по повод предложението на вицепремиера Валери Симеонов за ограничаване и дори забрана на подобна реклама. Горанов поясни, че за него е по-важно да се регулират игралните зали, които се намират близо до училища и в малки населени пунктове. \"Там наистина хазартът се превръща в социален проблем\", каза финансовият министър. От 2012 г. досега операторите на Националната лотария са раздали печалби за над 1,25 милиарда лева. Пазарът на лотарийни билети се изчислява на около 300 милиона лева.", "date": "2018.06.01", "title": "В понеделник ще стане ясно дали Националната лотария и Нова тв се разделят"}
{"url": "https://www.24chasa.bg/novini/article/6893442", "text": "Президентът Румен Радев ще приеме на \"Дондуков\" 2 делегация от Конституционния съд на Република Македония на 4 юни от 12.00 часа, съобщиха от прессекретариата на държавния глава. Делегацията включва съдии от македонския Конституционен съд и е оглавявана от председателя Никола Ивановски. По-късно през деня - от 16.30 часа, на \"Дондуков\" 2 ще бъдат отличени победителите от финалния кръг на Международния конкурс по програмиране CodeIT. Държавният глава е домакин на награждаването и патрон на последната фаза на състезанието. В конкурса участват младежи с интереси в алгоритмите и състезателното програмиране, а на финала тази година са най-добрите състезатели през сезона, които са от Република България, Република Сърбия, Република Хърватия и Република Македония.", "date": "2018.06.01", "title": "Президентът Радев ще приеме на 4 юни конституционни съдии от Македония"}
{"url": "https://www.24chasa.bg/novini/article/6893396", "text": "Европейският комисар по цифровата икономика и цифровото общество Мария Габриел ще открие годишната среща на Групата на европейските архиви към Европейската комисия и на Европейския борд на националните архивисти към Съвета на Европа на 4 юни от 09.30ч. в Резиденция Бояна в София. Това съобщиха от Представителството на ЕК в България. От 14.45ч. в НДК комисар Габриел ще участва в Конференция на Глобалния форум на жените-лидери 2018 под мотото \"Да вдъхновим дигиталните лидери на бъдещето\". Събитието се провежда под неин патронаж и ще събере водещи представители на международни и национални институции, компании и НПО от България и Европа, за да очертаят тенденциите и предизвикателствата пред дигиталната трансформация на обществата и икономиката.", "date": "2018.06.01", "title": "Мария Габриел обсъжда дигиталната трансформация на Европа на форум в София на 4 юни"}
{"url": "https://www.24chasa.bg/novini/article/6893403", "text": "Водачът на испанското консервативно правителство Мариано Рахой, опетнен от корупционен скандал, днес беше свален с гласуване на недоверие в парламента, след като управлява шест години. Мястото му зае социалистът Педро Санчес, предаде Франс прес, цитирана от БТА. Вотът срещу премиера консерватор беше подкрепен с мнозинство от 180 от общо 350 депутати. Това историческо гласуване превръща Рахой в първия правителствен ръководител, станал жертва на бламиране след възстановяването на испанската демокрация. \"Да, възможно е\", заявиха депутатите от радикалната лява партия \"Подемос\", радвайки се на падането му, докато партийният водач Пабло Иглесиас прегръщаше Санчес. След като беше утвърден от парламента, предстои водачът на социалистите да положи клетва пред крал Фелипе Шести. Вземайки за първи път думата след гласуването, Санчес, бивш преподавател по икономика с прозвище \"Хубавеца\", обеща да подходи \"смирено към всички предизвикателства, пред които е изправена страната\". Той спомена конкретно \"социалната неотложност\", предвид безработицата и несигурността, които продължават да измъчват Испания въпреки небивалия икономически подем. Рахой си тръгна от парламента без да каже дума, след като стисна ръката на Санчес. Но още преди гласуването той призна поражението си и изтъкна под аплодисментите на депутатите от своята Народна партия (НП), че е имал \"най-високата чест - да управлява Испания\". Съдбата на Рахой се реши за не повече от седмица, след като Социалистическата партия на Санчес внесе предложение за вота на недоверие, ден след като бяха оповестени присъдите срещу членове на Народната партия по мегадело за корупция. С това днес в Мадрид беше затворена една глава от испанската политическа история. На власт от декември 2011 г., 63-годишният Рахой надживя няколко големи кризи - от рецесията, от която излезе с цената на жестоки мерки за икономии, през месеците на политически блокаж през 2016 г. до опита за отделяне на Каталуния миналата година. На 46 години Санчес най-сетне има своя реванш, след като през май 2016 г. депутатите го отхвърлиха начело на правителството, а през юни същата година той регистрира най-лошия резултат в историята на Испанската социалистическа работническа партия на парламентарни избори. Свален от лидерския пост в партията си след изборния провал, миналата година Санчес отново пое ръководството й благодарение на подкрепата на масата съпартийци, недоволни от партийната върхушка. Поел на война срещу Рахой, откакто на 24 май бяха произнесени присъдите срещу представители на Народната партия по скандала \"Гюртел\", този път той успя да спечели политическия покер, но трябваше да формира около 84-мата си депутати разнородно мнозинство - от \"Подемос\" до каталунските сепаратисти и баските националисти. Баската националистическа партия (БНП), която има петима депутати в парламента, вчера нанесе фаталния удар на Рахой - тя се присъедини към искането за недоверие, внесено от социалистите, въпреки че миналата седмица подкрепи бюджета на правителството. За да убеди БНП, Санчес трябваше да гарантира, че няма да прави никакви промени в бюджета, предвиждащ щедро финансиране за Страната на баските. Освен това той обеща на каталунските сепаратисти, че ще се опита да \"хвърли мостове за диалог\" с регионалното правителство на Ким Тора. Предстои да разберем колко дълго Санчес ще бъде в състояние да управлява с мнозинство, което изглежда абсолютно нестабилно. Всички, които станаха негови съюзници по силата на обстоятелствата, подчертаха, че гласуването им против Рахой има цена. \"Подемос\" вече поискаха да влязат в правителството. \"Санчес иска да е шеф на правителството на всяка цена\", но ще влезе в управлението \"през задния вход\", отбеляза подигравателно Рафаел Ернандо, говорител на парламентарната група на Народната партия. Присъдите срещу НП по делото \"Гюртел\" за облагодетелстване от незаконно получени средства изглежда бяха последната капка за репутацията на Рахой, чиято партия е забъркана в куп скандали.", "date": "2018.06.01", "title": "Премиерът Рахой падна и на власт в Испания дойде социалистът Санчес"}
{"url": "https://www.24chasa.bg/novini/article/6893414", "text": "Днес, около 2,20 ч, на ГКПП – Кулата, е бил задържан шофьор на товарен автомобил, пътуващ от Гърция за България, съобщиха от окръжна прокуратура - Благоевград.  При гранична проверка е било открито голямо количество цигари на обща стойност над 127 хиляди лева. Водачът на превозното средство, което било с български регистрационни номера е бил задържан по Закона на МВР за срок до 24 часа. Предстои Окръжна прокуратура – Благоевград да го привлече в качеството на обвиняем за извършено престъпление по чл. 242, ал. 1, б. „д“ от Наказателния кодекс.", "date": "2018.06.01", "title": "Задържаха цигари за 127 хил. лв. на ГКПП Кулата"}
{"url": "https://www.24chasa.bg/novini/article/6893179", "text": "Партията на европейските социалисти приветства избора на Педро Санчес за премиер на Испания. Испанската социалистическа работническа партия, чийто лидер е Санчес, е част от лявото семейство на ПЕС. По-рано днес испанският парламент отстрани от поста досегашния министър-председател Мариано Рахой след успешен вот на недоверие, провокиран от лавината обвинения в корупция на членове на неговата Народна партия (ЕНП). Лидерът на ПЕС Сергей Станишев заяви на stanishev.eu: „Беше крайно време начело на Испания да застане прогресивен и честен проевропеец, какъвто винаги е бил Педро Санчес. Въпреки предизвикателствата, пред които ще бъде изправен, вярвам, че той ще успее да промени курса на управление в Испания и да скъса с политиката на безкрайни бюджетни ограничения от последните години. Неговият избор прави нашето политическо семейство още по-силно и ни дава увереност, че ще успеем да направим същото и на европейско ниво. Радвам се, че ще имаме и силния глас на Испания в полза на по-социална и по-справедлива Европа още на Европейския съвет в края на юни. Очаквам Педро и на традиционната подготвителна среща на левите премиери на ПЕС, за да го поздравя лично.“", "date": "2018.06.01", "title": "Станишев: Педро Санчес е лидерът, от който Испания има нужда"}
{"url": "https://www.24chasa.bg/novini/article/6893185", "text": "15-годишно момиче е блъснато на пешеходна пътека в София. Инцидентът е станал около 13:30 ч. днес на бул. „Дондуков“ в района на Първа английска гимназия, предаде Дарик. По първоначална информация момичето е преминавало пътеката, след като кола му дала предимство. Встрани обаче изскочил джип „Мерцедес“, който блъснал детето. В опит да избегне удара шофьорът на мерцедеса ударил и друга кола в насрещната лента. Момичето е откарано в Пирогов, контактно и със съмнения за счупена ръка. Алкохолната проба на водача е положителна.", "date": "2018.06.01", "title": "Джип блъсна 15-годишна ученичка на зебра в София"}
{"url": "https://www.24chasa.bg/novini/article/6893187", "text": "„Прекрасната организация на стрелбите беше допълнена с впечатляващи стрелби от нова категория боеприпаси“, това каза заместник-министърът на отбраната Анатолий Величков днес, 1 юни, след демонстрационните стрелби, които се проведоха на Централния артилерийски технически изпитателен полигон „Змейово“. Те се организират традиционно в рамките на Международното изложение „Хемус - 2018“ от Института по отбрана „Проф. Цветан Лазаров“. Това съобщиха от пресцентъра на Министерството на отбраната. В демонстрационните стрелби участваха 7 фирми и организации, които показаха 19 образци въоръжение и боеприпаси на български производители. За първи път в демонстрациите се включи и една чуждестранна фирма. Демонстрационните стрелби бяха наблюдавани от представители на чуждестранните делегации, участващи в „Хемус - 2018“. Международното изложение „Хемус - 2018“ ще продължи до утре, 2 юни, включително.", "date": "2018.06.01", "title": "Демонстрационни стрелби на изложението за отбранителна техника „Хемус- 2018“"}
{"url": "https://www.24chasa.bg/novini/article/6893202", "text": "До края на юни годишните финансови отчети ще могат да бъдат подавани освен в Агенцията по вписванията, и в 13 офиса на Националната агенция за приходите в София, информира Министерството на правосъдието. Всички, които ще се възползват от тази възможност, трябва да представят в НАП пълния пакет от документи, необходими за обявяване на годишните финансови отчети в Търговския регистър, включително и документ за платена такса от 40 лв. Заявления за подаване на годишни финансови отчети от фондации, сдружения, читалища и акционерни дружества, няма да се приемат от служителите в изнесените офиси. В офисите на НАП в столицата ще бъдат обособени работни места за служителите на Агенция по вписванията, които ще обслужват клиенти, подаващи годишни финансови отчети.", "date": "2018.06.01", "title": "Годишни финансови отчети се подават в Агенцията по вписванията и в 13 офиса на НАП"}
{"url": "https://www.24chasa.bg/novini/article/6893206", "text": "Монтел Уилямс бе настанен в болница, след като тренирал в гимнастически салон в Ню Йорк, съобщи Асошиейтед прес. Говорител на Уилямс оповести в Туитър, че всеки, който познава 61-годишния телевизионен водещ, знае, че Монтел е фен на физическите упражнения. Уилямс прекалил с тях и бил приет в болница поради съображения за предпазливост, предава БТА. Говорителят уточни, че Уилямс се чувства добре и се очаква скоро да бъде изписан от болницата. Монтел Уилямс бе диагностициран с мултиплена склероза през 1999 г.", "date": "2018.06.01", "title": "Американският телевизионен водещ Монтел Уилямс е в болница"}
{"url": "https://www.24chasa.bg/novini/article/6893138", "text": "Делегация на ЕС е обсъдила с турски представители в Анкара работния план на Турция за изпълнение на оставащите критерии за отмяна на визите за турски граждани при пътувания в Шенгенското пространство, предаде турският телевизионен канал НТВ, като се позовава на съобщение на турското външно министрество. Делегацията на Европейската комисия е заявила, че преценява като положителна стъпка работния план и е поискала допълнителна информация за техническите подробности от плана, предава БТА. По време на разговорите са били обменени мнения за стъпки, които могат да бъдат предприети във връзка с някои технически разпоредби. Турция е изпълнила досега 65 от общо 72 критерия, поставени от ЕС, за получаване на визова либерализация. Анкара е предоставила на 7 февруари на Брюксел работен план със стъпки за изпълнение на оставащите седем критерия. Делегация на ЕС проведе вчера срещи в Анкара с отговорни представители в министерството на външните работи, на вътрешните работи и на правосъдието, посветени на въпроса визовата либерализация, отбелязва в.\"Хюриет дейли нюз\". Най-голямо предизвикателство за Турция при изпълнението на критериите за отмяна на визите е критерият, изискващ промяна в закона за борба с тероризма, отбелязва вестникът. Въвеждането на безвизов режим за краткосрочни пътувания на турски граждани в ЕС е една от точките в споразумението ЕС-Турция от март 2016 г. за ограничаване на притока от мигранти. Според Европейската комисия, за да получи визова либерализация, Анкара трябва да изпълни оставащите седем критерия, включително \"преразглеждане на законодателството и практиките по въпроса за тероризма в съответствие с европейските стандарти\"./", "date": "2018.06.01", "title": "ЕС обсъди с Анкара критериите за визова либерализация"}
{"url": "https://www.24chasa.bg/novini/article/6893210", "text": "Германските и австрийските власти извършват засилени гранични проверки за борба с престъпността и незаконната имиграция, предаде ДПА, цитирана от БТА. От днес за пръв път в районите по границата между двете държави заедно работят служители на федералните полиции на Германия и Австрия, както и на регионалната полиция на Бавария. Федералните полицейски служби на Германия и Австрия планират да работят заедно и на прохода Бренер в Алпите, който свързва Австрия и Италия. След три месеца се очаква да бъде направен преглед на съвместните операции. \"С тези проверки искаме да осуетяваме навреме опасното и незаконно влизане чрез укриване в товарни влакове, както и да не допускаме нещастни случаи\", заяви говорител от централата в Мюнхен на баварската полиция. \"Мигрантите продължават да излагат себе си на опасност и да си играят с живота си\", добави той. В повечето случаи мигрантите пътуват между или върху ремаркетата на камионите, които преминават през прохода Бренер, превозвани на товарни влакове. Полицията в Мюнхен заяви, че през 2017 г. е открила в товарни влакове 1000 бежанци. Броят на хората, опитващи по нелегален начин да влязат в Германия от Австрия, изглежда намалява: през 2017 г. такъв опит са предприели 14 600 души, от които 7200 са били върнати; за първите четири месеца на 2018 г. броят им е 3800, от които на 2100 е било забранено да влязат в Германия.", "date": "2018.06.01", "title": "Германия и Австрия засилват граничните проверки заради миграцията"}
{"url": "https://www.24chasa.bg/novini/article/6893215", "text": "Съединените щати отново изразиха подкрепата си към текущите преговори между Гърция и Македония за името на бившата югославска република, се посочва в публикувано днес съобщение на Държавния департамент, предаде АНА-МПА. Решението на спора ще допринесе за евроатлантическата интеграция, както и за укрепване на просперитета, мира и сигурността в целия регион, се отбелязва в съобщението, предаде БТА. ", "date": "2018.06.01", "title": "САЩ отново изразиха подкрепа към преговорите между Македония и Гърция"}
{"url": "https://www.24chasa.bg/novini/article/6893143", "text": "Председателят на Европейската комисия Жан-Клод Юнкер има пълно доверие в новото испанско правителство, заяви говорителка на ЕК на ежедневен брифинг с журналисти, цитирана от Ройтерс. \"Той изпрати (на новия премиер Педро Санчес) поздравително писмо, в което изрази увереност, че испанското правителство ще продължи да допринася градивно за един по-силен, по-единен и справедлив Европейски съюз\", каза говорителката, предава БТА.", "date": "2018.06.01", "title": "Юнкер има пълно доверие в новото испанско правителство"}
{"url": "https://www.24chasa.bg/novini/article/6893277", "text": "Кремъл осъди   и призова Съвета на Европа и Организацията за сигурност и сътрудничество в Европа (ОССЕ) да вземе мерки по случая, предаде ДПА. \"Използването на журналист, за да бъде заблудено обществото, хвърля сянка върху цялата журналистическа общност и подкопава доверието в медиите\", се казва в разпространено днес изявление на Съвета по правата на човека към президентството. В документа се подчертава, че това е \"нехуманно драматизиране на собствената смърт\". Съветът на Европа и ОССЕ трябва да използват пълномощията си \"да повлияят на украинските власти с цел нормализиране на атмосферата за работата на медиите в страната\", заявяват официалните руски правозащитници, предава БТА.  Самият Бабченко оправда ролята си в мистификацията, която според украинските власти е била необходима, за да се предотврати действително покушение срещу него. Международни журналистически организации заклеймиха манипулацията. Бабченко отвърна на критиците с пост във Фейсбук, в който ги прикани, ако се озоват в неговото положение, \"да се придържат към своите високи нравствени принципи и да умрат с гордо вдигнати чела\". Борис Херман, предполагаемият поръчител на подготвяното покушение срещу Бабченко, бе арестуван. Според Интерфакс той е казал пред съд в Киев, че негов познат от Москва му възложил да проучва в Украйна международни парични трансакции и свързани с тях въоръжени групи и хора с политическо влияние, припомни ДПА.", "date": "2018.06.01", "title": "Кремъл: Използването на журналист да се заблуди обществото, подкопава доверието в медиите"}
{"url": "https://www.24chasa.bg/novini/article/6893278", "text": "Осъден за жестоко убийство написал няколко писма до президента Румен Радев и омбудсмана Мая Манолова. 47-годишният Васил Гаврилов излежава в Бобов дол 18-годишна присъда. На 15 април 2011 г. той убил от бой приятеля си по чашка Павел Николов в благоевградското с. Клисура. Там Васил пасял животни и често се запивали с Павел. Във фаталната вечер двамата отново седнали да се черпят. Погълнали сериозно количество алкохол и се скарали. Васил се нахвърлил с дърво върху Павел. Нанесъл му десетки жестоки удари, докато приятелят му издъхне. На сутринта се предал. Васил имал и предишни присъди за кражби и изнасилване. Като войник лежал в психиатрична клиника с личностно разстройство, но не бил невменяем. Заради факта, че е от гр. Рила бил настанен в затвора в Бобов дол. Там често имал разправии с други съкилийници. Според справка от затвора, той бил раздразнителен, имал масирани изблици на гняв и ярост по незначителни поводи. По време на дългогодишния престой в затвора имал психологическа несъвместимост и затруднена социална адаптация. Преместван и настаняван е в различни спални помещения и групи, заради психологическа несъвместимост с други лишени от свобода, конфликти, постоянно писане на жалби, отправяне на закани и заплахи за физическа саморазправа. Нанесен му бил и побой. Гаврилов смятал, че има тенденциозно отношение към него и поискал да го прехвърлят в затвора в Ст. Загора. Обяснил, че има годеница от Чирпан, която искала да му идва на свиждане, но той бил далеч. Там имал и приятел, с когото били близки. Заради това си променил адресната регистрация от гр. Рила в Чирпан. Искането му да отиде в старозагорския затвор било отхвърлено от съда и той написал няколко жалби до президента и омбудсмана. От канцеларията на Мая Манолова да дали препоръка на директора на ГД \"Изпълнение на наказанията\" да преустанови продължителната изолация на затворника без възможност за общуване, и той да се премести в затвора в Стара Загора. От канцеларията на президента са препратили жалбата до ГДИН. Съдът в Кюстендил разгледа отново отказа за преместване и писмата от президентството и омбудсмана. Преценено било, че продължителната изолация на Гаврилов, без възможност за общуване с близки лица, е вид изтезание. Местенето му пък от една килия в друга не е дало резултат. Заради това е отменен отказа за преместване в Ст. Загора и е задължен директора на \"Изпълнение на наказанията\" да издаде нова заповед.", "date": "2018.06.01", "title": "Убиец пише куп писма до президента и омбудсмана, иска в друг затвор"}
{"url": "https://www.24chasa.bg/novini/article/6893207", "text": "По внесен обвинителен акт на Районна прокуратура–Велико Търново трима извършители на кражби са осъдени. Й. Й. е осъден на три години лишаване от свобода. На С.М. и на А.Д е наложено наказание от по една година и два месеца затвор, съобщи прокуратурата. Тримата мъже са признати за виновни за това, че в периода юли 2017 г. до 07.08.2017 г., в гр. Велико Търново, местност „Дълга лъка”, от склад в района на „Терем Ивайло” ЕООД гр. В. Търново, при условията на продължавано престъпление, като взломили дървени сандъци и с използване на моторно превозно средство - лек автомобил „Дачия Логан“, отмъкнали кабели на обща стойност 3259 лева, като деянието представлява опасен рецидив., В началото на юли 2017 г. Й. Й. имал нужда от пари и решил да извърши кражба от склад на „МЕТАЛИКА - АБ” ЕООД, в който се съхранявали вещи, които имат медни детайли. Една нощ проникнал в склада и извършил първата кражба на кабели, които обгорил и продал за скрап. Останал доволен от получената сума и предложил на другите обвиняеми, заедно да откраднат още метали. Известно време след това тримата извършили следващите кражби, като взетото отново продали за меден отпадък. По искане на прокуратурата тримата обвиняеми са с взета мярка за неотклонение „задържане под стража”. Присъдата подлежи на обжалване пред Окръжен съд В. Търново.", "date": "2018.06.01", "title": "Трима крадци на кабели получиха ефективни присъди във Велико Търново"}
{"url": "https://www.24chasa.bg/novini/article/6893286", "text": "Изпитът по български език и литература от редовната сесия за кандидат-студенти в Софийския университет \"Св. Климент Охридски\" е на 3 юни от 9.00 часа. Това съобщи пресцентърът на висшето училище. Кандидатстудентският изпит по български език и литература проверява и оценява знанията и уменията на кандидатите, като резултат от обучението им по български език и литература в средното училище, свързани с четене с разбиране на текст. То включва извличане на информация, извеждане на преки и непреки заключения, тълкуване и обобщаване; владеене на основните граматични, правописни и пунктуационни норми, както и редактиране на текст и създаване на аргументативен тип текст /есе/. Изпитът се състои от две части: тест с 50 въпроса /70 точки, като 1/3 от точките са за въпросите по литература/ и задача за изграждането на аргументативен тип текст по даден проблем - есе /30 точки/. Максималният брой точки е 100. Създаването на аргументативен текст по даден проблем - есе, е задължителен компонент от изпита, което означава, че при отказ от писането на есе точки няма да се присъждат, въпреки че кандидатът може да е дал верни отговори на задачи от теста. Темата на есето може да бъде върху твърдение/сентенция от литературен или нелитературен източник. Текстът трябва да е в обем до 3 страници. Тестът включва въпроси както от затворен, така и от отворен тип. Тестовите задачи по литература и част от задачите по български език са формулирани на базата на откъси от текстове. Въпросите, проверяващи литературните компетентности на кандидатите, са базирани върху откъси както от текстове, включени в програмата по български език и литература за задължителната подготовка за 11-и и 12-и клас, така и от текстове, невключени в учебната програма. Въпросите върху откъс от неизучавано произведение са формулирани така, че отговорите им да не изискват познаване на целия текст. По-малка част от въпросите, свързани с литературни компетентности, изискват фактологически знания /разпознаване на авторство, заглавие и т.н./, а по-голямата част от тази група въпроси предполага умения за четене на художествен текст - обяснение на мотивацията на героите, тълкуване на функцията на използваните изразни средства, коментар върху структурни особености на текста. Изпитът по български език и литература продължава четири часа. От 14.00 часа на 3 юни ще се състоят и изпитите за кандидат-студенти в Софийския университет по италиански език и по философия и социални науки.", "date": "2018.06.01", "title": "Изпитът по български език и литература за кандидат-студенти в СУ е на 3 юни"}
{"url": "https://www.24chasa.bg/novini/article/6893317", "text": "Турският президент Реджеп Тайип Ердоган е разговарял днес по телефона с грузинския си колега Гиорги Маргвелашвили, съобщава ТАСС, като се позовава на източник от канцеларията на турския президент. В хода на разговора са били обсъдени двустранните отношения, включително проекта ТАНАП /Трансанадолски газопровод - бел.ТАСС/. Президентът Ердоган е поздравил грузинския си колега по повод 100-годишнината от провъзгласяването на Грузинската демократична република, е посочил източникът. В края на април турският президент съобщи, че церемонията по влизане в експлоатация на Трансанадолския газопровод /ТАНАП/ ще се състои преди предсрочните парламентарни и президентски избори в Турция, насрочени за 24 юни, предава БТА.  ТАНАП е един от основните сегменти на Южен газов коридор /ЮГК/, предназначен за транспортиране на азербайджански газ в Европа. Газопроводът ТАНАП с дължина 1,85 хиляди километра ще преминава от грузинско-турската граница до границата на Турция с Гърция. През първата година обемът на доставките на газ в Турция ще възлиза на 2 милиарда кубически метра, през втората - 4 милиарда кубически метра, през третата - 6 милиарда кубически метра. Пропускателната способност на газопровода ще бъде 16 милиарда кубичиски метра, от които 6 милиарда кубически метра ще се доставят в Турция, а 10 милиарда кубически метра ще се транспортират към южната част на Европа по Трансадриатическия газопровод /ТАП/, който също влиза в състава на ЮГК.", "date": "2018.06.01", "title": "Ердоган обсъди с грузинския си колега проекта Трансанадолски газопровод"}
{"url": "https://www.24chasa.bg/novini/article/6893318", "text": "Синът на управителя на емирство Фуджейра е потърсил убежище в катарското посолство в Лондон, след което е бил прехвърлен тайно в Доха със специален самолет. За новия епизод в започналата преди година криза между държавите от Персийския съобщи арабският вестник \"Ал Ахбар\". Фуджейра е едно от седемте емирства, образуващи Обединените арабски емирства (ОАЕ), а избягалият в Катар шейх Рашид бин Хамад ал Шарки е вторият син на управителя. Предполага се, че принцът разполага с поверителна информация за държавните дела в ОАЕ, защото е участвал с баща си в срещите на Висшия държавен съвет - органът, който управлява федерацията. Шейх Рашид е влязъл в катарското посолство в Лондон на 19 май и е поискал убежище. Останал в катарската дипломатическа мисия следващите 3 дни, след което вечерта на 23 май бил изведен с дипломатически автомобил до летище \"Хитроу\". От там с частен самолет е бил транспортиран до Доха. ОАЕ и лично престолонаследникът Мохамед бин Зайед се опитали да окажат натиск върху Великобритания, представяйки изчезването на шейха като отвличане. Британските власти обаче направили разследване, от което се установило, че няма индикации за похищение и шейх Рашид явно сам е пожелал да замине за Катар. Принцът бил наел за два месеца едно крило в хотел „45 Парк Лейн“, където пребивавал по време на престоя си в Лондон. Британската полиция установила, че в деня, в който напуснал хотела, шейх Рашид ал Шарки се срещнал във фоайето с представител на управляващата Катар фамилия Ал Тани. \"Катарците и емирците в еднаква степен се стремят да запазят новината в тайна. Абу Даби не желае да е в ролята на страна, понесла удар от Доха, още повече че Ал Шарки е участвал в срещите на баща си във Върховния съвет на управниците на емирствата и разполага с поверителна информация. Катарците пък от своя страна се стремят да използват емирския син и предоставената от него информация като коз в преговорите по кризата, които от няколко месеца вървят между Катар и Саудитска Арабия в Швейцария\", пише \"Ал Ахбар\". Вестникът коментира, че отношенията между Доха и Абу Даби не вървят към скорошно намиране на решение, но чрез историята с принца Катар се стреми да отвори пролука в стената на емирското упорство, за да може ОАЕ да приемат директни преговори. Избягалият в Катар шейх Рашид бин Хамад ал Шарки има докторска степен по икономика от London Metropolitan University и се занимава активно с култура и социални въпроси в емирство Фуджейра. До момента не са известни причините, накарали го да потърси убежище в Доха.", "date": "2018.06.01", "title": "Нова драма в Залива: Синът на емира на Фуджейра избяга в Катар"}
{"url": "https://www.24chasa.bg/novini/article/6893334", "text": "Регионалната прокуратура на германската провинция Шлезвиг-Холщайн е подала официално искане пред апелативния съд в провинцията бившият каталунски премиер Карлес Пучдемон да бъде екстрадиран в Испания, предаде ДПА. В молбата прокурорите посочват, че разглеждат искането на Мадрид като допустимо. Пучдемон беше арестуван през март в Германия, докато се връщаше от проява във Финландия, на основание издадена от Мадрид европейска заповед за арест по обвинения в бунт, след като проведе референдум за независимост в Каталуня през октомври, който Испания обяви за противоконституционен, предаде БТА. Съдът преди това постанови, че екстрадицията на основание бунт не е допустима, защото съответстващото му престъпление по германското право включва извършване на насилие. Прокуратурата заяви миналия месец, че е получила нови доказателства, а именно - видеоклипове, показващи насилие срещу испанската полиция. Заснетите размирици \"са от такава степен\", че Пучдемон може да бъде екстрадиран по обвинение в бунт, казаха прокурорите.", "date": "2018.06.01", "title": "Германска провинция иска Пучдемон да бъде екстрадиран в Испания"}
{"url": "https://www.24chasa.bg/novini/article/6892628", "text": "Проучване на Министерството на търговията на Китай е установило, че търсенето на вносни стоки в страната остава високо, а потребителите са готови да харчат повече за тях в бъдеще. Според резултатите от анкетата, 30% от разходите на 20% от китайските потребители отиват за чужди продукти, предава  Най-популярни са козметиката, продукти за бебета и малки деца, часовници, очила, автомобили и бижута. Когато купуват вносна стока, китайските потребители се водят най-чест от мотики като безопасност, качество и реномето на дадена марка. Около 31% от участниците в проучването са заявили също, че очакват да увеличат разходите си за вносни стоки през следващите шест месеца. Това, според експерти, е добра новина за китайските търговци, като 24,4% от участвалите в анкетата на министерството са заявили, че продажбите на вносни стоки заемат над половината от общите им. Най-атрактивни за внос в Китай в момента са леки автомобили, мебели, бижута и електронни устройства.", "date": "2018.06.01", "title": "Търсенето на вносни стоки в Китай остава високо"}
{"url": "https://www.24chasa.bg/novini/article/6892892", "text": "Решението на косовския въпрос ще бъде изнесено от властите в Сърбия на референдум, заяви днес сръбският президент Александър Вучич по националната телевизия, предаде ТАСС. Президентът на Сърбия каза, че народът ще има своята дума в решаването на косовския въпрос, а един от начините е референдумът. Ако искате да промените конституцията, а на европейския път ние трябва да направим това, е необходимо да се върви към референдум, за да могат гражданите да изразят своето мнение, каза Вучич. Тъй като присъединяването на Сърбия към ЕС е невъзможно без признаването на независимостта на Косово, то фактически на гражданите на референдума ще бъде поставен въпрос готови ли са да се откажат от Косово, за да се присъединят към Европейския съюз, отбелязват анализатори. Външнополитическият курс на Сърбия предвижда присъединяване към ЕС при запазване на приятелските отношения с Русия и Китай, а също развитие на връзките със САЩ. Белград възнамерява да запази своя военен неутралитет, отказвайки се от присъединяване към НАТО и други военни блокове, отбелязва ТАСС.", "date": "2018.06.01", "title": "Сърбия ще реши косовския въпрос на\nреферендум"}
{"url": "https://www.24chasa.bg/novini/article/6892767", "text": "Дигитална национална коалиция стартира проект с „Гугъл“, който е насочен към учителите от Северозападна България. Учители, които вече правят чудеса в класната стая, ще обучава свои колеги от северозападния регион. Инициативата ще обхване 450 учители, вече имаме над 100, които искат да участват и да предадат знанията си. Това обяви Гергана Паси, основател на Дигиталната национална коалиция,  \"Ние си имаме много добри български практики, но голямото предизвикателство е да няма изключени от този процес. Тези, които останат извън целия процес, те ще платят голямата цена на социална изолация\", коментира Гергана Паси.  \"Целта на всички нас тук е хората, които най-много познават образователния процес, да се опитаме да отговорим къде са най-сериозните пречки за това, масово да навлязат технологиите в образоватения процес. Образователният модел, който сме имали 100 години по-рано, е абсолютно съхранен и днес\", каза още Паси. Много неща се правят в тази огромна екосистема, в която влизат образование, учители, съдържание, нормативна база и всичко е в името на детето, което е в центъра на тази система. През миналата година обучихме 6000 учители. Изводът от тази дискусия е, че всички заедно можем да подобрим цялостното образование. Нека да намерим форма за споделяне на всички добри практики, които бяха представени и те да се изпратят на министерството на образованието, а ние с \"24 часа\" ще ги споделим, каза Мирослав Петров, главен директор \"Продажби\" и член на УС на VIVACOM.", "date": "2018.06.01", "title": "Гергана Паси: С \"Гугъл\" правим проект за обучение на учители от Северозападна България (Видео)"}
{"url": "https://www.24chasa.bg/novini/article/6892893", "text": "17 793 молби за българско гражданство са подадени за една година. Това заяви правосъдният министър Цецка Цачева по време на парламентарния контрол днес в отговор на въпрос за молбите за българско гражданство. “За едногодишен период броят на подадените заявления и респективно образуваните преписки са 18 921. Общо 17 793 броя преписки са на кандидати подали молби за придобиване на българско гражданство, 774 броя са за възстановяване и 354 за освобождаване от българско гражданство. Лицата, които правят искания за българско гражданство с най-много подадени молби на основание произход са: Македония - 10 252, Украйна - 1894, Албания 1510, Сърбия - 1013, Молдова-851, Турция -763, Израел- 372 , Русия - 359 и др. Има и лица, които нямат гражданство на нито една държава. 187 от всички лица и подадени заявления са на хора, живущи на територията на друга държава. От преписките, които заявителите им желаят да придобият българско гражданство, от основание натурализация, най-много са подадени молбите от Русия - 148, следвани от Украйна - 59, Ирак-50, Армения - 37 и др. За този едногодишен период от образуваните 18 921 преписки, като една част от тях са подавани в предишни периоди, но сега е протекло интервю за кандидатурата, от тях 16 313 преписки са разгледани, 9 048 са приключени, 895 заявления са отказани, а разликата са такива, за които има нужда от допълнителни документи и информация”, отчете Цачева. “От числата може да се направи извод, че най-много водещи са от държави, където има струпана българска общност. Така че това не е изненада. Не малка част от тях не остават в България, но ние нямаме такива изисквания, но то няма и как да се случи, тъй като имаме много сънародници извън границите на България. Броят на молбите сам по себе си говори, че България е привлекателна държава. Усилията на министерството са да бъде подобрявана процедурата и да се намали административната тежест. Проблемите са ни ясни и правим всичко за подобряването им”, допълни правосъдният министър.", "date": "2018.06.01", "title": "Цачева: 17 793 молби за българско гражданство са подадени за една година"}
{"url": "https://www.24chasa.bg/novini/article/6892779", "text": "Украинецът Станислав Пислар, който на 28 май причини смъртта на двама млади на магистрала \"Тракия\", бе докаран току-що в пловдивския окръжен съд. Прокуратурата иска за него най-тежката мярка задържане под стража. Според обвинението чуждият тираджия, който е на 28 години, е нарушил правилата за движение, преминал е през мантинелата и се е оказал в насрещното. Там е помел аудито, в което са пътували 33-годишната Северина Коралска от Карнобат, бременна в седмия месец, и нейният мъж Ивайло Минчев, на 35 г. Двойката е пътувала за столицата, където красавицата е трябвало да отиде на преглед. Мъжът и жената са издъхнали на място. Тираджията се отърва с лека гръдно-коремна травма. След като бе изписан от болница, бе арестуван за 72 часа. На влизане в съдебната зала тираджията каза пред журналисти, че не помни какво е станало. Съдът даде половин час време на адвокатката му Даниела Витанова да се запознае материалите.  ", "date": "2018.06.01", "title": "Ето го тираджията, убил бременната Северина и мъжа й Ивайло на магистрала \"Тракия\" (Снимки)"}
{"url": "https://www.24chasa.bg/novini/article/6892900", "text": "Пожар в къща обгази центъра на Хасково и отмени всички тържества по повод 1 юни. Огънят е тръгнал от стар телевизор на втория етаж в къща в центъра на града. Собственикът е изведен навреме от горящата сграда,  В гасенето на огъня се включиха три екипа на пожарната, но липсата на изградени противопожарни кранове затрудни работата на екипите, които периодично оставаха без вода.", "date": "2018.06.01", "title": "Пожар в къща обгази центъра на Хасково, отмениха всички тържества по повод 1 юни"}
{"url": "https://www.24chasa.bg/novini/article/6892806", "text": "Победен на двете последни изборни надпревари, след това изгонен от партията си, преди да поеме отново ръководството й, социалистът Педро Санчес е на път да спечели последната си партия покер и да вземе властта в Испания. Застанал на фронта от обявяването на присъдата срещу Народната партия на премиера Мариано Рахой в един мегапроцес за корупция, бившият 46-годишен професор по икономика, наричан \"Красавеца\" (guapo) в Испания, със сигурност е уверен, че този път най-накрая ще има среща с историята. \"Вашата изолация, господин Рахой, е епитафията на един политически период, вашият, който вече приключи\", каза той вчера в парламента. \"Вие сте част от миналото, тази страна е на път да прелисти страницата и Испания трябва да гледа бъдещето без страх\", добави той, облечен в обичайния си безупречен тъмен костюм. \"Шансът му дава възможността да може да играе централна роля\", подчертава Фернандо Валеспин, политолог от Автономния университет в Мадрид, и той опитва внезапно \"един рисков залог\", \"една отчаяна атака\". Загубила скорост, социалистическата партия беше \"държана настрана от фронтовата линия на политическия дебат\", заета от Народната партия, либералите от \"Сиудаданос\" и радикалните леви от \"Подемос\", добавя унивеситетският учен. Завръщане през парадния вход в социалистическата партия ----------------- Със само 84 депутати в долната камара на парламента, Санчес, който не е вече депутат и не разполага с трибуната, която представлява парламентът, беше принуден да се съюзи с \"Подемос\", каталунските сепаратисти и баските националисти, за да свали Мариано Рахой днес чрез вот на недоверие. Едно мнозинство, осмивано като \"мнозинството Франкенщайн\" от Народната партия, което може да се окаже доста нестабилно и да скъси престоя на Санчес в двореца Монклоа. Това не е важно - социалистическият лидер разчита бързо да предприеме мерки в социалната сфера, за да \"засили нивото на популярност на своята социалистическа партия\", отбелязва Антонио Баросо, анализатор от \"Тенео Интелиджънс\", и да се яви по-силен на следващи предсрочни избори, на които \"Сиудаданос\" са сочени за победители от проучванията. \"Санчес е смел политик, но прекомерно внимателен и разсъждава повече в краткосрочен план\", счита Фернандо Валеспин. Роден на 29 февруари 1972 г. в Мадрид, Санчес израства в заможно семейство с баща предприемач и майка чиновник и следва икономика в испанската столица преди да завърши магистратура по политическа икономия в Свободния университет в Брюксел. Общински съветник в Мадрид от 2004 до 2009 г., той става депутат през 2009 г., след оставката на титуляра на мястото, преди да изживее мълниеносен възход. През 2014 г. застанал начело на една отслабена социалистическа партия в резултат на първите първични вътрешнопартийни избори, той се нарежда след Мариано Рахой на изборите през декември 2015 г. В контекста на последвалата политическа парализа се опитва безуспешно да състави правителство с подкрепата на \"Сиудаданос\" и \"Подемос\". През юни 2016 г. са свикани нови избори и социалистическата партия отива още по-надолу, като отбелязва най-лошия си резултат от възстановяването на демокрацията през 1977 г. Санчес е изхвърлен от социалистическата партия, чието ръководство го държи отговорен. Той обаче се завръща през парадния вход през май 2017 г., като активистите гласуват за възстановяването му начело на партията. \"Юда\" за десницата ------------- Сближил се с Рахой през последните месеци по въпроса за независимостта на Каталуния, Санчес ще остане отсега нататък за Народната партия като съкрушителя на един премиер, който оцеля досега в много кризи. \"Педро Санчес ще влезе в историята като Юда на испанската политика\", заяви наскоро Фернандо Мартинес-Майо, координатор на консервативната формация. Рахой го обвини, че е \"готов заради личните си амбиции да се съюзи с когото и да било на каквато и да е цена\". (От БТА)", "date": "2018.06.01", "title": "Педро Санчес: триумфът на упоритостта"}
{"url": "https://www.24chasa.bg/novini/article/6892953", "text": "Двете корейски държави се споразумяха днес да проведат по-късно този месец преговори по военни въпроси и за възобновяване на срещите между семейства, разделни след войната от 1950-53 г., предадоха осведомителните агенции. Военните разговори ще бъдат на 14 юни в граничното селище Панминчжон, а консултациите за нови срещи между разделени роднини - на 22 юни в курорта Кумган северно от 38-ия паралел, се казва в съвместно изявление след днешната среща на високопоставени представители са Северна и Южна Корея. Те се договориха също в близко бъдеще да бъде създадено бюро за връзка в севернокорейския град Кесон и да преговарят за явяване с общ отбор на Азиатските игри през август т.г. Според южнокорейската национална телевизия представителите на двете страни са решили да работят за откриването наново на индустриалната зона в Кесон, закрита преди две години заради ядрените и ракетните опити на Севера.", "date": "2018.06.01", "title": "Двете Кореи се споразумяха за намаляване на напрежението на полуострова"}
{"url": "https://www.24chasa.bg/novini/article/6892966", "text": "Близо 5 млрд. лв. вече не са налични в касите на фирмите след контролната кампания на НАП спрямо компании, които бяха посочили във финансовите си отчети значителни суми в брой. По предварителни статистически данни наличните суми в брой към края на 2017 г. са малко над 8 млрд. и 100 млн. лв., като година по-рано в каси счетоводно са отчетени над 13 млрд лв. Това съобщиха от пресцентъра на НАП. През 2017 г. НАП започна множество проверки и ревизии, а хиляди дружества получиха предупредителни писма от приходната агенция. В резултат на това значителна част от компаниите коригираха финансовите си резултати за миналата година или декларираха, че са изплатили дивиденти. Проверките на НАП потвърдиха първоначалното допускане, че главната причина за нереално високите касови наличности са лични разходи на собствениците и управителите на фирмите, за които не са представяни документи. Като резултат от масовите мерки на НАП в бюджета постъпиха и над 130 млн. лв. повече от данък върху дивидентите, като на компаниите беше дадена възможност доброволно да коригират данъчните си декларации, без да им бъдат възлагани проверки. От приходната агенция допълват, че и занапред ще продължат да наблюдават наличностите в брой във финансовите отчети на дружествата. От НАП съобщават още, че са формирали списък с над 13500 компании с декларирани над 100 000 лв. в каса (общо 4,3 млрд лв.) към края на 2017 г., чието данъчно поведение ще са наблюдава през 2018 г. и при необходимост ще бъдат възложени проверки. „Кампанията на НАП даде отлични дисциплиниращи резултати – от една страна по отношение на ръста на данъка върху дивидентите и, от друга страна, че насърчаването на доброволното спазване на данъчното и осигурително законодателство е каузата, за която ще продължаваме да работим.“ каза заместник-изпълнителният директор на НАП Пламен Димитров.", "date": "2018.06.01", "title": "С 5 млрд. лв. намаляха парите в касите на фирмите след проверките на НАП"}
{"url": "https://www.24chasa.bg/novini/article/6892973", "text": "Ким Йон Чхол, който пристигна тази седмица в Ню Йорк, стана най-високопоставеният севернокорейски пратеник, водил разговори с представители на САЩ на американска земя, от 18 години насам. Бившият шеф на разузнаването е доверен съветник на севернокорейския лидер Ким Чен-ун и играе ключова роля в подготовката на историческата среща на върха между Ким и американския президент Доналд Тръмп. Срещите му с американския държавен секретар Майк Помпейо вчера и онзи ден представляват най-високото ниво на контакт между двете страни на територията на САЩ, откакто вицемаршал Джо Мьон Рок се срещна с президента Бил Клинтън през 2000 г. ДИПЛОМАТИЧЕСКИ АВТОРИТЕТ Ким Йон Чхол има чин генерал (с четири звезди), заместник-председател на Централния комитет на управляващата Партия на труда и директор на департамента за Обединения фронт, отговарящ за междукорейските отношения. Подобни позиции, както и вездесъщото му присъствие преди и по време на междукорейските срещи на върха през април и в края на миналата седмица, го правят един от най-влиятелните хора в Северна Корея, казват южнокорейски представители. Той играеше ключова роля в размразяването напоследък на отношенията между Северна и Южна Корея, както и със САЩ. Изпратен като емисар на Ким Чен-ун на зимната олимпиада в Южна Корея през февруари, именно той каза на южнокорейския президент Мун Дже-ин, че Пхенян е отворен за разговори с Вашингтон - първият признак, че Северна Корея сменя курса след месеци на размяна на заплахи и обиди със САЩ. Той и сестрата на Ким Чен-ун, Ким Йо-чен, бяха двамата единствени официални представители, които придружаваха севернокорейския лидер на двете междукорейски срещи на върха. Пак той координира двете срещи на Ким Чен-ун с Помпейо в Пхенян. ШПИОНИН ПОД САНКЦИИ Ким Йон-чхол е бивш шеф на Генералното бюро за разузнаване - водеща севернокорейска агенция за военно разузнаване, и близо 30 години е бил високопоставен член на разузнавателната общност. САЩ и Южна Корея го включиха в черния си списък за санкции заради подкрепа за ядрената и ракетната програма на Севера през 2010 и 2016 г. Беше му дадено специално разрешение да пътува до САЩ за срещата, съобщи Държавният депаратамент. Беше обвинен от Южна Корея, че е организирал смъртоносните атаки срещу южнокорейски военен кораб и остров през 2010 г. Освен това според американското разузнаване е бил свързан с опустошителните хакерски атаки срещу \"Сони пикчърс\" през 2014 г. Северна Корея отрича да е замесена в който и да било от инцидентите. Ким Йон-чхол \"демонстративно напусна залата\" по време на военните преговори през 2014 г., когато Сеул поиска извинение за атаките от 2010 г., според южнокорейски представители. \"Той е твърд преговарящ, експерт по междукорейските преговори. Вярно е обаче, че до тази година беше символ на \"ястребите\", а не на хармонията и помирението\", казва Мун Сан-гюн, бивш говорител на южнокорейското министерство на отбраната. БОДИГАРД НА БАЩАТА НА КИМ Ким Йон Чхол е служил във военната полиция в демилитаризираната зона на границата между двете Кореи. Бил е и бодигард на Ким Чен Ир - покойния предишен лидер на Северна Корея и баща на Ким Чен Ун, според сайта North Korea Leadership Watch, клон на мозъчния тръст \"38 Норт\". Тясно е свързан с наследяването на властта от Ким-Чен-ун, забелязан е да придружава лидера при няколко негови публични появи. Има репутация на човек, с когото се работи трудно, саркастичен и недостатъчно почтителен към висшестоящите, според \"Лидършип уоч\". Преживявал е и трудни моменти. Южнокорейското разузнаване твърди, че през 2015 г. Ким Йон-чхол е бил понижен в чин до генерал-лейтенант (с три звезди), след като задрямал по време на съвещание. През 2016 г. министерството на обединението в Сеул съобщи, че за кратко е бил изпратен в трудов лагер заради \"надменния\" му маниер и злоупотреба с власт. (От БТА)", "date": "2018.06.01", "title": "Кой е пратеникът на севернокорейския лидер за разговорите на високо равнище в САЩ Ким Йон Чхол"}
{"url": "https://www.24chasa.bg/novini/article/6892983", "text": "Турските власти днес издадоха заповеди за арестите на 38 души, сред които служители на турските въоръжени сили, заподозрени във връзки с Фетхуллахистката терористична организация (ФЕТО), съобщи турската телевизия НТВ. Главната прокуратура в Истанбул тази сутрин издаде заповедите за арестите. Предприети са операции в Истанбул и още 17 окръга, предава БТА. Досега са задържани 20 заподозрени. Според турските власти групировката ФЕТО на живеещия в САЩ мюсюлмански проповедник Фетхуллах Гюлен стои зад опита за преврат в Турция през 2016 г. /", "date": "2018.06.01", "title": "Турските власти издадоха заповеди за арести на 38 души, заподозрени във връзки с ФЕТО"}
{"url": "https://www.24chasa.bg/novini/article/6892981", "text": "Турските сили за сигурност са задържали 184 души, заподозрени в членство в групировката \"Ислямска държава\" (ДАЕШ), при операции, извършени през май в различни части на страната, предаде Анадолската агенция, цитирана от БТА. Сред задържаните има много чужденци. Някои от тях са депортирани. Екипи на турската полиция и жандармерия, както и военни са извършили успешни антитерористични операции в градовете Истанбул, Измир, Газиантеп и Самсун. При акциите са били иззети документи, оръжия, експлозиви и боеприпаси на ДАЕШ. Силите за сигурност са успели да предотвратят планирани атентати на бойците от \"Ислямска държава\" в Турция, посочва Анадолската агенция.", "date": "2018.06.01", "title": "Турция задържала през май 184, заподозрени като ислямисти"}
{"url": "https://www.24chasa.bg/novini/article/6892989", "text": "В акция за почистване на връх Еверест Китай събра 8,5 тона боклуци, оставени от нарастващия брой посетители, предаде Ройтерс, позовавайки се на местното държавно издание \"Глоубъл таймс\". Ентусиасти от цял свят, стичащи към най-високия връх на планетата на границата между Непал и Тибет - автономен регион в Китай, всяка година оставят след себе си тонове боклук, предава БТА. Екип от 30 души е почистил 5,2 тона домакински отпадъци, 2,3 тона човешки екскременти и един тон негодно специализирано оборудване. Според участниците в почистването задачата е почти толкова тежка, колкото и изкачването на самия връх. През миналогодишния сезон 202 души са изкачили Еверест от страната на Тибет и 446 - от страната на Непал. Хиляди туристи са посетили базови лагери и от двете страни. В резултат на глобалното затопляне топящите се ледове разкриват огромно количество боклуци, оставяни десетилетия наред от катерачите. Китай, Непал и Индия полагат сериозни усилия за почистване на въздуха, водата и почвата в района. Преди няколко години непалските и тибетските власти въведоха определени изисквания към алпинистите за събиране на боклук и глоби за неспазването им.", "date": "2018.06.01", "title": "Китай почисти 8,5 тона боклуци от Еверест"}
{"url": "https://www.24chasa.bg/novini/article/6892993", "text": "Земеделската общност в България подкрепи министър Румен Порожанов за промените в Наредбата по схемите за училищен плод и мляко, съобщиха от пресцентъра на министерството на земеделието. Над 30 браншови организации се подписаха под обща декларация, отправена към премиера Бойко Борисов, в отговор на острите медийни нападки на вицепремиера Валери Симеонов срещу измененията в Наредбата за условията и реда за прилагане на схеми за предоставяне на плодове и зеленчуци и на мляко и млечни продукти в учебните заведения – Схема \"Училищен плод\" и Схема \"Училищно мляко\". В обнародваните в Държавен вестник на 23 май 2018г. изменения в Наредбата бе възстановен въведеният през 2016 г. приоритет на производителите пред търговците при доставките по училищните схеми. Тези преференции бяха отнети с обратно изменение в Наредбата по време на последния служебен кабинет, въпреки отрицателната реакция на бранша тогава. До момента над 90% от училищен плод и училищно мляко се изпълняваха от посредници-търговски фирми. „В настоящия момент заставаме отново заедно и в подкрепа на действията на министър Порожанов, които са от полза на българския производител и на българските деца“ става ясно от декларацията. „Даването на приоритет на производителите от тези най-чувствителни сектори на земеделието създава условия за скъсяване на веригата на доставки на плодове, зеленчуци, мляко и млечни продукти, както и мед до учебните заведения. Това е предпоставка за намаляване на разходите за доставка на продуктите, с което се увеличава ефективността на схемите при постигане на техните цели“, пише още в обединената позиция на браншовите организации. Декларацията е отговор на „определени преднамерени политически реакции, касаещи обнародваните промени в Наредбата и изразява опасенията на земеделския бранш, че „лобито на търговците е успяло да подведе заместник министър-председателя по икономическата и демографска политика.“ Подобна реакция изразиха и от парламентарната опозиция в лицето на БСП, които също представиха декларация, подкрепяща тезите на вицепремиера. Позицията на бранша се опира върху документи на МЗХГ, според които противно на тиражираната от вицепремиера цифра за фалит на 500 търговски фирми - доставчици по схемите - техният брой е тройно по-малък, при това едни и същи търговски фирми са доставчици и по двете схеми и същите усвояват 95% от средствата по схемите. „Приветствам инициираните от министър Порожанов промени в наредбата за схемите за училищен плод и мляко. Бих искал да припомня, че именно по предложение на АЗПБ назад във времето бе даден приоритет на производителите пред търговците в Наредбата и че като организация работим последователно и целенасочено в отстояването на общия ни интерес“. Това заяви Венцислав Върбанов, председател на Асоциацията на земеделските производители в България (АЗПБ) – организацията, която инициира общата декларация на бранша. „Застанахме в подкрепа на действията на министър Порожанов, които считаме, че са от полза както за българските производители, така и за българските деца. Недопустимо е да оставим търговците да ни поставят в подчинена позиция. Като бранш считаме, че трябва да се подкрепят производителите, особено в схеми, в които става въпрос за хранене на деца, за което е нужен строг контрол и отговорност на доставчиците.“ Това заяви Владислав Михайлов, зам.-председател на Националната Асоциация на млекопреработателите. Според него отговорността на производителите по отношение на качеството и безопасността е несъизмеримо по-високо от това на търговците, за които интересът от печалба е водещ. От друга страна, производителят отговоря за качеството от самото начало и гарантира стабилност на доставките.", "date": "2018.06.01", "title": "Земеделската общност подкрепи Порожанов за „Училищен плод и мляко“"}
{"url": "https://www.24chasa.bg/novini/article/6893002", "text": "Окръжният съд в Добрич призна присъда, постановена по дело на Районен съд във Варшава, с която на българския гражданин Енгин М., е била наложена финансова санкция в общ размер на 1475.48 полски злоти. 45-годишният мъж от Добрич е бил признат за виновен и санкциониран за това, че на 9 май 2016 г. във Варшава, в нарушение на Закона за борба с наркоманиите, е държал 0.46 грама наркотични вещества. За извършеното правонарушение му е била наложена глоба от 780 полски злоти, като е разпоредено той да плати и 695.48 злоти за направените съдебни разноски. Производството в Окръжния съд беше образувано след изпратено от полските съдебни власти удостоверение за прилагането на принципа на взаимно признаване на финансовите санкции, наложени в държави - членки на Европейския съюз. Добричкият окръжен съд прецени, че не са налице основания за отказ от признаване и изпълнение на наложената глоба и мъжът следва да плати 664.61лв., равностойни на 1475.48 полски злоти по курса на БНБ към датата на постановяване на присъдата - 14 септември 2016 година. Делото премина без участието на санкционирания български гражданин, който по данни на полицията е напуснал страната през април миналата година и към момента няма данни за завръщането му. В проведеното задочно производство срещу него, той беше представляван от служебен защитник.", "date": "2018.06.01", "title": "Съдът в Добрич призна полска присъда, не е ясно къде е обвиняемият"}
{"url": "https://www.24chasa.bg/novini/article/6892856", "text": "\"Искам да се спра върху облачните технологии – проект, който започнахме преди повече от 3 години и сега обхваща 60% от общинските училища в Пловдив. Тогава видяхме, че \"Майкрософт\" и \"Гугъл\" са създали облачни технологии, преведени на български и са с безплатен достъп. Вече имаме 500 обучени учители.\" Това каза Стефан Стоянов, зам.-кмет \"Образование, бизнес развитие, европейски политики и международно сътрудничество\" на Пловдив. Той присъства на  Стоянов допълни, че тези технологии дават шанс на децата да преосмислят използването на телефон и компютър и тяхното предназначение. \"Темата за съдържание, за подход, за сигурност е много важна. Битката, която загубихме с присъствието на телефоните в клас, можем да обърнем в наша полза и да използваме интернет в нашата образователна система\", каза Стоянов и прибави, че планират тази година всички училища в Пловдив да са запознати с облачните технологии, а следващата - поне 10% от тях да са толкова напреднали, че да ги показват като showcase.  \"Децата дори в основното училище от гледна точка на дигитални умения са в пъти по-добри от преподавателите си. Съврменният свят ни изпревари ужасно. Ние направихме клъстер от програми, които да подпомогнат на училищата в Пловдив да купуват техника, да придобиват умения как да я ползват и тя да влезе във всяка една класна стая, да разработим различни технологически методи. Ако всяка една класна стая изглежда като залата днес, ще вдигнем с 30% ефективността\", заяви зам.-кметът на Пловдив. Според него е много по-добре децата да учат на групи – по-интересно е, дава по-добри резултати и по-щастливи деца - само като се пренареди стаята, без инвестиции. \"Вече имаме 20 училища, които работят в тази посока – да въвеждат прагматични решения в класните стаи.\"", "date": "2018.06.01", "title": "Стефан Стоянов: 60% от училищата в Пловдив използват облачни технологии"}
{"url": "https://www.24chasa.bg/novini/article/6892704", "text": "\"Добра новина за студентите този месец е, че стартираме „Цифрова възможност\" – между 5-6 хил. студенти ще имат възможност да направят стаж с продължителност 4-5 месеца, който ще е платен от ЕК. Сумата е около 500 евро. На платформата си вече сме получили над 150 оферти от европейски фирми, сега студентите трябва да се свържат с тях. Бихме искали да привлечем повече не само ИТ специалисти, а и от социални, хуманитарни науки, така че да получат по-голяма перспектива за потенциал и талант и по-добро работно място.\" Това обяви българският еврокомисар Мария Габриел на форума \"Образование 4.0\", организиран от \"24 часа\" и VIVACOM. Тя представи още няколко инициативи в ЕК, свързани с дигитализацията. Една от тях е Европейската седмица на програмирането, която се провежда между 6 и 21 октомрви. Миналата година тя имаше над 1,200 млн. участници, а амбицията на ЕК е до 2020 г. да обхване 50% от всички училища в Европа. \"Няма как да не обърна внимание на момичетата. Нашите цифри са тревожни, от 1000 завършили висше образование в сферата на информационните технологии, 24 са жени, само 6 от тях продължават кариерата си в сферата на сектора\", изтъкна еврокомисарят ни. Друга инициатива е Европейската коалиция за цифрови умения и работни места. Българската коалиция е една от най-активните, а е създадена само преди година и половина, успяла е да предостави различен тип образователни програми на 7 млн. европейци. \"През януари месец публикувахме план за действие за цифрово образование. България е изключително напред сред страните в Европа, ще се радвам другите държави да имат толкова инициативи. Там говорим за WiFi в училищата, а това в България вече се прави.\" \"Този форум показва, че сме обединени. За мен е чест днес да бъда тук, цифровите умения са приоритет номер едно за мен. Последната една година темата е все по-високо в дневния ред в Европа. Инвестицията в хората – младите, учителите, ще ни даде предпоставката за дигиталната трансформация. Погеднато от Брюксел, министър Вълчев е един от най-активните министри на образованието в ЕС. Той самият е иноватор, търси конкретни отговори, прави много приятно впечатление. България е място по-нагоре спрямо предишната година. В ЕК също се стремим да подкряме тази инициатива\", допълни Габриел. Габриел наблегна, че интернет и иновациите имат не само добри страни, но крият и много опасности. Над 75% от младите казват, че открито не могат да разпознаят фалшивите новини. \"На 6 февруари стартирах европейска кампания – Ден на безопасния интернет. Всеки един учител може да стане наш посланик. Обявила съм европейски награди за най-атрактивен проект за ученик, учител\", обяви еврокомисарката и призова всеки от присъстващите да подкрепи кампанията като стане посланик.", "date": "2018.06.01", "title": "Мария Габриел: Стартираме пилотен проект за трансграничен стаж на 6 хил. студенти (Видео)"}
{"url": "https://www.24chasa.bg/novini/article/6892709", "text": "Румънската служба за разузнаване е подслушвала телефоните на над 6 милиона души в периода от 2005 до 2016 г. Това съобщи на пресконференция Клаудиу Манда, председател на комисията за контрол на Румънската служба за разузнаване, предаде ТАСС, цитирана от БТА. Ограничаването на гарантираните от конституцията права и свободи на гражданите се е извършвало в широк мащаб, каза вчера Манда, като представи подготвен от комисията доклад. Манда посочи, че сред подслушваните са били всички членове на правителството и около 100 депутати и сенатори, информира Аджерпрес.", "date": "2018.06.01", "title": "Над 6 милиона души в Румъния са били подслушвани от 2005 до 2016 г."}
{"url": "https://www.24chasa.bg/novini/article/6892724", "text": "Министерството на външните работи предупреждава пътуващите за района на Босилеград и с. Райчиловци български граждани, че водата в обществените чешми и водопровода на двете населени места в Сърбия, е бактериологично и химически заразена и не е годна за пиене, като може да се използва само за технически нужди, пише в изпратено до БТА съобщение на пресцентъра на министерството. Водата в Босилеград и с. Райчиловци е обявена временно за негодна за пиене. Съобщението е на Института за обществено здраве в гр. Враня и е било получено в Генералното консулство на Република България в Ниш. Направена е проверка на водата и в другите населени места около Босилеград, но засега замърсяване не е открито. Очаква се комуналното предприятие \"Услуга\" в Босилеград да реши проблема със замърсените източници в срок от 8 дни.", "date": "2018.06.01", "title": "Външно: Водата в 2 сръбски села е обявена временно за негодна за пиене"}
{"url": "https://www.24chasa.bg/novini/article/6892538", "text": "\"Децата са нашето бъдеще и това е причината VIVACOM да инвестира  в развитието на дигитализацията в училищата. За нас образованието е кауза и работим за нея години наред, имаме страшно много инициативи за ученици и студенти\". Това каза Радослав Златков, главен технически директор и член на УС на VIVACOM на форума “Образование 4.0” на “24 часа” и VIVACOM. Той даде за пример, че VIVACOM инвестира в техническа академия, а техните най-добри служители водят лекции в университетите. \"Така се прави връзката между студентите и реалния бизнес\", каза още Златков.  В цифровата платформа \"Viva History\" с повече от 300 филма. Така се по един интерактивен начин се разказва за българския бит и култура, каза още Златков. Друг пример е и VivaCognita, които подпомага иновативното преподаване на информатика и математика в училищата. \"Разликата я правят хората, когато си партнираме ние можем да преминем трудностите\", категоричен бе Радослав Златков.  Той бе категоричен, че промените се случват всеки ден, а VIVACOM е доста адаптивна компания. \"Готови сме да си партнираме, за да помогнем най-вече на децата, защото те са нашето бъдеще\", каза още той.  VIVACOM назначава над 40% от стажантите си, каза още Златков и допълни, че в една реална среда в те прилагат това, което са научили в училище.  \"Идеята е да начертаем пътна карта на дигиталното образование. Да дадем отговор на въпроса: \"Що е то дигитално образование? Какво включва и какви са елементите на дигиталното образование? Заедно да започнем да представяме тази пътна карта на страниците на вестник \"24 часа\" и онлайн сайта \"24 часа\". Искаме да чуем мнението ви за пътната карта на дигиталното образование\", каза издателят на “Медийна група България” Венелина Гочева при откриването на форума.", "date": "2018.06.01", "title": "Радослав Златков: За VIVACOM образованието е кауза (Видео)"}
{"url": "https://www.24chasa.bg/novini/article/6892733", "text": "Агенция „Пътна инфраструктура“ стартира обществената поръчка за избор на строителен надзор при изграждането на над 6 км от Софийския околовръстен път - от п. в. „Цариградско шосе“ до п. в. „Младост“. Кандидатите могат да подават офертите си до 17,30 ч. на 12 юли 2018 г. Индикативната стойност на поръчката за надзор е 2 091 000 лв. без ДДС. Това съобщиха от пресцентъра на АПИ. През март т. г. АПИ обяви и обществената поръчка за проектиране и строителство на Софийския околовръстен път II-18 в участъка от км 35+260 до км 41+340. Общата й дължина е 6,08 км. Проектът ще се изпълнява изцяло със средства от републиканския бюджет. Индикативната й стойност е 123 млн. лв. без ДДС. Офертите за изпълнение на строително-монтажните работи се подават до 17,30 ч. на 28 юни 2018 г. Началото на проектния участък е при км 35+260, което е малко след края на пътния възел при пресичането на бул. „Цариградско шосе“ и Софийския околовръстен път. Краят е при км 41+340, където отсечката ще се свързва с реконструирания през 2012 г. участък от СОП. Отсечката ще бъде с две платна с по 3 ленти за движение в посока, средна разделителна ивица, разделителни ивици между локалите и директното трасе, 2 локални платна и тротоари. Пресичането на Софийския околовръстен път с по-големите пътни артерии в района ще се осъществява чрез 4 пътни възела - п. в. „Стар Лозенски път“, п. в. Патриарх Герман“, п. в. „Самоковско шосе“, п. в. „Младост“. Ще бъдат изградени 3 пешеходни надлеза и мостове над р. Искър и р. Кална. Предвидена е реконструкция на водопроводи, канализация и газоразпределителна мрежа, както и изместване на инженерни съоръжения, телекомуникации и др. Срокът за изпълнение на СМР е 910 календарни дни, от които 180 дни за проектиране и 730 дни за строителство. С реализацията на проекта ще се улесни движението на транзитния трафик и връзката между автомагистралите „Струма” и „Тракия”.", "date": "2018.06.01", "title": "Стартира търгът за строителен надзор при изграждането на участъка от Софийския околовръстен път"}
{"url": "https://www.24chasa.bg/novini/article/6892614", "text": "В 73 столични училища се изучават информационни технологии още от първи клас, а в 36 - има паралелки с информационни технологии. Това съобщи кметът на София Йорданка Фандъкова на  Тя подчерта, че в столицата има училища, които са новатори и лидери с сферата на образованието. Най-важна промяна чрез новия закон за образованието Фандъкова определи като създаването и финансирането на иновативни училища. \"Образованието не бива да се дели на дигитално и недигитално, а на качествено и некачаствено. Качествено означава формиране на дигитални умения и използване на технологиите в процеса на обучение. Винаги е имало значение в кое училище учиш и днес семействата сменят не само адреси, но и местоживеенето си заради най-добрите училища. Дигиталното образование има нужда от инфраструктура и добра среда, но най-важното е образованието и инвестициите в учителите. Заедно с инвестициите в средата трябва да тече и процес на обучение на учителите, без значение от кое поколение са. Знаем, че има недостиг на млади учители и министерството на образованието работи за решаване на проблема, но още разчитаме и ще разчитаме на хората от 60-те и 70-те години и всички те имат нужда от обучение\", каза Фандъкова. Според нея качественото училище означава и формиране на дигитални умения, защото то се интересува в каква среда ще се реализират учениците му. Фандъкова подчерта, че след 10 г. повечето професии ще са свързани с дигиталните умения. В София секторът на IT е сред най-бързо развиващите се индустрии. Това е секторът, който наистина е способен да задържи и привлече млади хора в нашия град. Той формира 6% от икономиката на града и в него работят над 41 000 души\", подчерта Фандъкова. Тя съобщи, че през тази година Столичната община ще инвестира 30 млн. лв. в модернизация на училища и детски градини, а ръководствата им имат пълна свобода как да изразходват тези средства, така че учебните заведения да разполагат с модерна среда. София ще създаде и лаборатория за иновации в подкрепа на младите хора, в която ще може да се включат и учители. ", "date": "2018.06.01", "title": "Фандъкова: В 73 столични училища се изучава IT още от 1-ви клас, създаваме лаборатория за иновации (Видео)"}
{"url": "https://www.24chasa.bg/novini/article/6892537", "text": "С близо 15% са нараснали средните бюджети за покупка на ваканционен имот у нас през 2018 г. Ако през изминалата година купувачите са разполагали средно с около €50 000, то през настоящата, средствата, които да склонни да отделят за „втори морски дом“, доближават €60 000. Данните са част от пазарното проучване на Green Life CityHome. Според експертите на компанията клиентите са склонни да платят по-висока цена, в замяна на по-високо качество продукт с включени допълнителни услуги. Купувачите търсят имоти с добавена стойност, които освен пълноценна почивка им осигуряват и възможност за възвръщаемост на инвестицията. „Изискванията на клиентите вече надхвърлят характеристиките на имота и все повече касаят факторите извън него – заобикаляща среда, допълнителни услуги, достъп и сигурност. Затова голяма част от тях избират затворени комплекси“, пояснява Теофил Петров, изпълнителен директор на Green Life. По думите му най-търсени са апартаментите с една спалня, със средна площ около 55-60 кв.м, а купувачите държат на добрата гледка – към морето или вътрешен двор, както и наличието на тераса. През 2017 г. цените на ваканционните имоти се задържаха почти без изменения спрямо предходната въпреки нарастващото търсене и покупките още на етап „на зелено“. През този сезон ръстът е умерен в рамките на 10-15%. Цените на апартаментите с една спалня в Созопол варират между €50 000 и €60 000, а в Поморие такъв тип имоти се предлагат между €30 000 и €40 000. „Някои от по-заможните клиенти се насочват към покупка на къща, където цените достигат €180 000 - €200 000. Тази опция им позволява по-голямо спокойствие и не ги ангажира с целогодишна поддръжка, както обособените отделно стоящи къщи“, уточнява Екатерина Желяпова, търговски директор направление ваканционни имоти на Green Life CityHome. Обемът на продажбите през изминалата 2017 бележи ръст от 20% спрямо предходните 2 години, отчитат от компанията. „Очакваме тази година активността отново да бъде висока и сделките с ваканционни имоти да се увеличат с около 10%“, коментира Екатерина Желяпова. Присъствието на българските купувачи става все осезаемо и има по-голяма тежест на ваканционния пазар, посочват още от Green Life CityHome. Интересът на родните клиенти се задържа висок, заради което от компанията очакват близо 10% ръст на сделките с българи през тази година. „За сънародниците ни желанието да имат втори дом не е нещо ново. В съвременния динамичен свят то просто се трансформира от познатите ни в миналото “вили на морето” в инвестицията в жилище в затворен комплекс, където ангажиментът за грижата за имота е оставен на друг, а за собственика остава удоволствието от почивката“, казва Теофил Петров. Българските клиенти разчитат основно на собствени средства при покупката на ваканционни имоти. Най-често използват спестявания или доходи от работа в чужбина. Единици са случаите, при които сделките се финансират с банков кредит. „По-голямата част от настоящите собственици купуват единствено за лично ползване. Под 50% от клиентите решават да отдават имота си под наем като възвръщаемостта на инвестицията достига 5-6% на годишна база“, пояснява Екатерина Желяпова. Рускоговорящите клиенти запазват добрите си позиции и през този сезон. Делът на купувачите от Русия и Украйна не се повлиява от разрастването на българския пазар и представлява над 1/3 от всички клиенти. Те се интересуват основно от класически ваканционни имоти за лично ползване. Част от тях избират жилища от градски тип, тъй като планират трайно установяване в България. „Руските граждани традиционно избират България за покупка на втори дом, но конкуренцията на страната в международен план не бива да се пренебрегва. При клиентите, които разполагат с по-големи бюджети, изборът се разширява и със страни като Кипър и Испания, където средата е сходна, както и характеристиките на предлаганите имоти, но цените са по-високи“, пояснява Теофил Петров. За по-малко от 2 години гражданите от Израел се превърнаха в трети основен пазар за ваканционни имоти у нас. През изминалата година делът им е малко над 10%, при прогноза на компанията за увеличаване на покупките през 2018. „Клиентите от Израел са привлечени от ниските цени на туристическите услуги и след няколко посещения на Черноморието немалка част се превръщат от туристи в купувачи“, коментира Екатерина Желяпова. Предпочитания за покупка на ваканционен имот у нас проявяват и граждани на все повече различни страни от Западна и Централна Европа. Макар да не могат да се откроят със сериозен дял при покупките, интересът им е показателен за потенциал, който може да се развие занапред. „Броят на държавите, чиито граждани се интересуват от „втори дом“ у нас, се увеличава. С това се разкриват нови перспективи за популяризиране на българския ваканционен пазар и отвъд традиционните клиенти от Германия, Чехия и Великобритания“, допълва Теофил Петров. Добрите показатели на пазара позволяват развитието и разширяването на нови ваканционни проекти. Green Life CityHome вече стартира новата фаза от комплекса в Созопол – Panorama Residence, отличаваща се с уникални морски гледки. Сградата се намира на първа линия, на метри от Green Life Beach, а жилищата с една и две спални са оборудвани „до ключ“, така че бъдещите собственици могат да се нанесат веднага, без необходимост от ремонтни дейности и довършителни работи. Компанията предлага гъвкави условия на финансиране, съобразени с възможностите и желанията на индивидуалните клиенти.", "date": "2018.06.01", "title": "Средните бюджети за покупка на ваканционни имоти се покачват"}
{"url": "https://www.24chasa.bg/novini/article/6892736", "text": "Министерството на регионалното развитие и благоустройството обяви тръжна процедура за рехабилитацията на пречиствателната станция за питейни води Студена – Перник. Проектът е на стойност два милиона и четиристотин хиляди евро и се финансира чрез заемно споразумение „Проект за развитие на общинската инфраструктура“ между България и Международната банка за възстановяване и развитие. Това съобщиха от пресцентъра на Министерство на регионалното развитие и благоустройството. Предвижда се бъдещият изпълнител да извърши проектиране, доставка и монтаж за рехабилитацията на съществуващите съоръжения при непрекъсваща работа на пречиствателната станция и запазване на качеството на подаваната питейна вода. Процедурата и общите условия на договора са в съответствие с правилата на Световната банка за провеждане на обществени поръчки за проектиране, доставка и монтаж на съоръжения. Срокът за изпълнение на поръчката е една година, а участниците мога да представят офертите си не по-късно от 12.00 часа на 1 август 2018 година. Офертите ще бъдат отворени в 14.00 часа на 1 август 2018 година в присъствието на представители на участниците, които желаят да присъстват, в сградата на МРРБ.", "date": "2018.06.01", "title": "МРРБ с проект за пречиствателната станция за питейни води Студена - Перник"}
{"url": "https://www.24chasa.bg/novini/article/6892569", "text": "От 18 до 20 май 2018 г. в София се проведе юбилейната XXX Републиканска студентска олимпиада по програмиране. Участваха 21 отбора от 9 университета. В крайното общо класиране на университетите ТУ - Варна зае четвърто място и за поредна година - първо място сред техническите университети в страната. Технически университет – Варна участва с 3 отбора, които решиха съответно по пет, четири и три от общо 12 състезателни задачи. Олимпиадата традиционно се провежда по регламента на Международната студентска олимпиада по програмиране на ACM: всеки отбор се състои от трима студенти, които разполагат с един компютър и 5 часа за решаване на 12-те задачи като използват език за програмиране C/C++ или Java. След оспорвана борба първото място с осем решени задачи зае отбор от Американския университет в Благоевград, следван от СУ „Св. Климент Охридски“ и Нов български университет с решени съответно по седем и шест задачи. Условията на задачите с решенията и крайното класиране са публикувани на адрес  . Домакин на състезанието тази година беше Нов български университет. Участниците в първия отбор на Технически университет - Варна, осигурил четвъртото място вгенералното класиране с пет решени задачи, са Станислав Железов, Явор Василев и Божидар Стоянов.   е от ІV курс, специалност „Компютърни системи и технологии“ (КСТ). През 2016 г. участва в Студентска научна сесия, печели второ място на вътрешната олимпиада по програмиране на Технически университет – Варна през 2016 г. и първо през 2017 година. Участва последователно във всички Републикански студентски олимпиади по програмиране от 2015 г. насам.   също е студент в ІV курс, спец. КСТ. Освен с програмиране, се занимава активно с лека атлетика, печелил е трето място на спринтова отборна щафета за Каталуния. Завършил е средното си образование с отличие. Печелил е трето място в Националния фестивал за музикални групи „Коко рок фест“ и награда - звукозапис от „Голямо междучасие -5“. Има стаж и е работил като iOS и Java backend програмист.   е второкурсник в специалност „Софтуерни и интернет технологии“. Участвал е в две Републикански студентски олимпиади по програмиране през 2017 и 2018 година. Печелил е първо място на националното състезание Queryada през 2017 г., има десето място в отборното класиране на България в Google Hashcode. Печели второ място на вътрешните олимпиади по програмиране на Технически университет – Варна през 2017 г. и три втори места през 2018 г. (една самостоятелна и две отборни). Има участие в Benchmark (търговия с акции и ценни книжа). Вторият отбор на ТУ – Варна също е от студенти в ОКС „Бакалавър“ от Факултета по изчислителна техника и автоматизация.   – ІV курс, спец. КСТ, вече е участвал в три Републикански студентски олимпиади по програмиране. Има отличие от Telerik за участието си в Junior Achievement и заема място сред първите пет в Code Nest Java състезание през 2016 година. През същата година участва и заема призови места и в други състезания по програмиране, едно от които в Университета по мениджмънт.   - IІ курс, спец. СИТ, е печелил първо място на областен кръг на олимпиада по инфорационни технологии през 2015 г. и две трети места на вътрешните олимпиади по програмиране през 2017 и 2018 година.   - IІ курс, спец. СИТ, спечели място в отбора с отлично представяне във вътрешната олимпиада по програмиране през 2018 година. В третия като класиране отбор на ТУ - Варна, с три решени задачи, участват Асен Асенов, Александър Георгиев и Даниел Атанасов.   е магистър в спец. „Софтуерно инженерство“. Печели първо място на вътрешните олимпиади по програмиране през 2017 г. и 2018 г. и едно трето място през 2018 година. Отличен е с първа награда на Студентска научна сесия през 2016 г. с доклад „CNC-Фреза“ и през 2018 г. с доклад, свързан с диагностиката на рак на кожата, както и второ място през 2017 г. с доклад на тема „Симулация на флуиди“. През 2017 г. разработва и дипломна работа на тема „Симулация на флуиди“. Десети в отборното класиране на България в Google Hashcode.   - ІІ курс, спец. СИТ, спечели през есента на 2017 г. първо място на националното състезание Queryada, бронзов медал на Националната олимпиада по компютърна математика, десето място в отборното класиране на България в Google Hashcode, първа награда в Студентската научна сесия в Технически университет – Варна, има изготвен доклад за Международната полско-британска работилница (http://isw.kssk.pwr.edu.pl), участва в студентското математическо  . Избран е за вицепрезидент на  , заместник-председател e на студентския клуб  .   от ІІ курс на спец. СИТ печели първо място на три вътрешни олимпиади по програмиране през 2018 г., а през 2017 се класира на шесто място на Републиканската студентска олимпиада по програмиране. Даниел е десети в отборното класиране на България в Google Hashcode, участва с доклад в Международната полско-британска работилница (http://isw.kssk.pwr.edu.pl). Състезава се успешно в студентското математическо  . Ръководители и на трите отбора са ас. инж. Нели Калчева – преподавател в катедра „Софтуерни и интернет технологии“, гл. ас. д-р инж. Венцислав Николов - катедра „Компютърни науки и технологии“, и инж. Сиво Даскалов - докторант към катедра „Софтуерни и интернет технологии“ в ТУ – Варна.", "date": "2018.06.01", "title": "Отлично представяне на ТУ-Варна на юбилейната Републиканска студентска олимпиада по програмиране"}
{"url": "https://www.24chasa.bg/novini/article/6892750", "text": "Тунизийският джихадист Суфиян Аяри, съучастник на Салах Абдеслам - единствения оцелял от терористите, извършили атентатите в Париж през 2015 г., бе обвинен в рамките на разследването за атентатите в Брюксел от 22 март 2016 г., предаде Франс прес, като се позова на белгийската прокуратура. Аяри бе арестуван на 18 март 2016 г. в Брюксел заедно с Абдеслам. Той бе обвинен за участие в дейностите на терористична група, се казва в изявление на прокуратурата. Аяри, който се намира в затвор в Белгия, бе осъден през април на 20 години затвор за участието му в престрелка с белгийската полиция на 15 март 2016 г., предава БТА. На 22 март атентати бяха извършени на летище Завентем в Брюксел и в метростанция близо до европейските институции. Загинаха 32 души. Отговорност за тях пое организацията \"Ислямска държава\".", "date": "2018.06.01", "title": "Съучастник на Салах Абдеслам бе обвинен във връзка с атентатите в Брюксел през 2016 г."}
{"url": "https://www.24chasa.bg/novini/article/6892749", "text": "Избор на нови министри в правителството е в дневния ред на днешното заседание на македонския парламент, съобщава в. \"Слободен печат\". Премиерът Зоран Заев изпрати в парламента миналата седмица предложение за нови министри, според което за министър на правосъдието се предлага Рената Дескоска, за министър на образованието и науката Арбер Адеми, на културата Асаф Адеми и за министър без портфейл Бардил Даути. За заместник-министър на външните работи е предложен Андрей Жерновски, за заместник-министър на здравеопазването - Асим Муса, за заместник-министър на труда и социалната политика - Гонул Байрактар и на транспорта и съобщенията - Садик Бекири, информира БТА. Като нови коалиционни партньори в правителството влизат крилото на Африм Гаши в Беса, Демократичната партия на албанците и Съюзът на ромите. Новите министри трябва да бъдат избрани до полунощ. Възможно е заседанието да продължи и в събота, отбелязва вестникът.", "date": "2018.06.01", "title": "Парламентът на Македония ще избира днес нови министри"}
{"url": "https://www.24chasa.bg/novini/article/6892768", "text": "“Във връзка с поредната недопустима намеса на турския консул в Пловдив Хюсеин Ергани в казуса със смяната на имената на над 800 местности в община Стара Загора ние, народните представители от ПГ „Обединени патриоти“, настояваме за твърда намеса от страна на министерството на външните работи на Република България.” Това заяви от парламентарната трибуна депутатът Александър Сиди от “Обединени патриоти” в декларация от името на парламентарната група. “Настояваме външно министерство да вземе всички разрешени дипломатически мерки, съобразени с Виенската конвенция, за да прекрати порочната практика на Турция за намеса в българската вътрешна политика. Смяната на турските имена на местностите в Старозагорско с техните изконни български е голяма победа на българщината и на патриотите в страната. Подобни примери трябва да има и в другите общини. Мълчанието и приемането на турско-арабските наименования, останали от мрачните години на петвековното турско робство не са нито символ на толерантност, нито на опазване на родовата памет. Точно обратното! Когато ние мълчим и приемаме насилствено наложени имена, реално приемаме подмяната на собствената си история за идните поколения”, обяви Сиди. “Смяната на имената и вярата на българите в Родопите не са извършени доброволно, а насилствено и кърваво от турския поробител. По същия начин в техните регистри селища и географски топоними са сменени с турско-арабски. Българската държава не се намеси нито веднъж при подмяна на българските топоними в съвременна Турция. Например: Лозенград днес се казва Къркларели, а Одрин – Едирне и това не предизвика намеса от нашата държава”, каза още той. “Нееднократно сме алармирали за намесата на бившия турски посланик Гьокче. Още е пресен примерът за укриването на бившия лидер на ДПС Лютви Местан именно в турското посолство по времето, когато той беше посланик у нас. Все още помним и примерите за предизборна агитация, отново от него. А турските консули в Пловдив Явузджан и Джебеджиси си позволиха с открити декларации да заплашват общинските съвети в Пловдив, Карлово и Асеновград по признаването на арменския геноцид. Всички тези си тръгнаха от България тихомълком, без реакция от нашата държава и сега заемат по-високи постове в тяхната. Смяната на имената на местностите е изконно законово право на българските общини и никой няма право да се намесва в техните суверенни решения”, категоричен бе той.", "date": "2018.06.01", "title": "\"Патриотите\" искат Външно да реагира на намесата на Турция във вътрешните ни работи"}
{"url": "https://www.24chasa.bg/novini/article/6892625", "text": "Днес в Пекин се проведе първият форум на медиите от Шанхайската организация на сътрудничество. Китайският председател Си Дзинпин изпрати поздравително писмо до участниците, в което заявява, че в момента медиите играят все по-важна роля в насърчаване на взаимното разбиране и насърчаване на културния обмен между страните от ШОС, предава Медиите като културен мост между членовете на ШОС, ще насърчат разпространяването на „Шанхайския дух\" и ще покажат гостоприемството на китайския народ. Китай винаги поддържа развитието на организацията и желае да работи с всичките страни, за да изградят общност на споделена съдба.", "date": "2018.06.01", "title": "Си Дзинпин изпрати поздравително писмо до медийния форум на Шанхайската организация за сътрудничество"}
{"url": "https://www.24chasa.bg/novini/article/6892770", "text": "Голямо количество контрабандни стоматологични инструменти са задържали при съвместна проверка митнически и гранични служители на гранично-контролно пропускателния пункт \"Малко Търново\". Недекларираните медицински изделия - 1792 броя, са открити в ръчния багаж на пътник в автобус с българска регистрация. Това съобщи Катя Иванова, говорител на Регионалната митническа дирекция в Бургас, предават от Агенция \"Митници\". Автобусът е пристигнал на митническия пункт \"Малко Търново\" в посока от Турция за България. След приключване на паспортния контрол е постъпило искане от \"Гранична полиция\" за щателна митническа проверка на превозното средство и пътниците. В ръчна чанта на един от пътниците в автобуса са открити стоматологични инструменти, аксесоари и др. Впоследствие, нарушителят признал, че ги е закупил от Турция и според неговите обяснения, били предназначени за съпругата му - стоматолог. Недекларираните стоматологични инструменти са иззети. Съставен е акт по Закона за митниците срещу нарушителя с инициали В.В.- руски гражданин, роден в Казахстан.", "date": "2018.06.01", "title": "Недекларирани зъболекарски инструменти иззеха при проверка на ГКПП \"Малко Търново\" (Снимки)"}
{"url": "https://www.24chasa.bg/novini/article/6892771", "text": "Испанският министър-председател Мариано Рахой бе отстранен днес от поста си чрез вот на недоверие, съобщиха световните агенции. Вотът на недоверие срещу консервативния ръководител, който остана на власт над шест години, бе подкрепен от 180 депутати в 350-местната долна камара. Депутатите гласуваха на негово място да застане лидерът на Испанската социалистическа работническа партия Педро Санчес. Рахой, един от най-дълго управлявалите правителствени ръководители, загуби вота след обвинения в корупция, повдигнати миналата седмица на бивши членове на неговата Народна партия, предава БТА. След вота Рахой отиде при Санчес в залата и стисна ръката на бъдещия лидер. Очаква се той да встъпи в длъжност до понеделник, а кабинетът му да бъде назначен следващата седмица.", "date": "2018.06.01", "title": "Испанският премиер Мариано Рахой бе свален чрез вот на недоверие в парламента"}
{"url": "https://www.24chasa.bg/novini/article/6892653", "text": "\"В последно време говорим как ще си взаимодействаме в онлайн общности. Нашата мисия образованието да бъде любопитно и интересно. Нещата започват в детската градина. Добрите практики трябва да станат популярни\". Това каза Ваня Кастрева, шеф на Регионалното управление на образованието в София, на  Ваня Кастрева обяви, че в София иновативните училища са 56. Те използват различни методи на обучение предимно по природно-математическите науки. Интереактивната класна стая не е тайна за училищата в София, каза още Ваня Кастрева. Дигитално обучение имало не само в детските градини и училищата, но и във вечерните, където се обучават хора над 16-годишна възраст.   Ръководството на 18 СУ \"Уилям Гладстон\" показа кадри от своя уникален дигитален център по природно-математически науки, който бе открит миналия месец. Той е оборудван с интерактивни дъски за учениците и е изцяло дигитализиран. Центърът струва 500 000 лв. \"Заместник-директорите по учебната част са вече заместници по дигитализацията и иновацията\", каза директорът  на 119 СУ Акад. Михаил Арнаудов\" Диян Стаматов.   \"Няма дигитално грамотни хора, затова бизнесът ги търси навън\", каза Светлин Наков основател на фондация СофтУни. Той обясни, че трябва да се внедрят повече дигитални технологии, защото нашите деца това правят, защото правенето е по-интересно от гледането. Даде за пример, че в Сингапур държавата привлича най-кадърните кадри. \"Във всяко едно учебно заведение има учител, които ще те накара да намразиш предмета. Решението е да дадем свобода на деца и учители\", каза още Наков.  Според него трябва да е разрешено и в 6 клас да учиш информатика. Искаме свобода, така учителите ще внедрят иновациите, правите страхотни неща въпреки системата, която ви мачка\", обърна се той към преподавателите. \"Учителите притежават изключителна творческа свобода. Те имат възможност да използват всякакви методи на преподаватели, но има и нормативна уредба, която трябва да се спазва\", отвърна му Кастрева. \"Дискусията стана много интересна и полезна за нас. Не може да има абсолютна свобода, трябва да се търси баланса. Не може нищо да не отпадне от учебната програма и да има свобода на преподаване. При абсолютна свобода някой ще помисли, че има право да не учи\", отвърна им образователният министър. Той съобщи, че днес плащаме 10 пъти по-малко за учебници отколкото преди 10 г. Вече има и електронночетивни учебници, а вече има разработени програми и за напълно електронни, но министерството все още не е закупило авторските права.   \"В сайта \"Уча.се\" децата могат да гледат видеоурок и веднага след него прави тест. Ако допусне грешка веднага му се показва частта от клипа, за да може да навакса веднага\", каза Дарин Маджаров, основател и управител на дигиталната платформа Уча. се. В сайта има над 11 хил. урока и теста, които покриват над 98% от съдържанието на учебниците. \"Визуално и през слуха можеш по-лесно да запомниш, а в комбинация с учителите в класната стая, резултатите стават още по-добри\", каза още Маджаров. Той обясни, че за да привлекат вниманието на децата в някои от видеоуроците са  включени и известни личности - Мария Илиева, Наум Шопов, Део и др. \"480 хил. ученици са регистриране на сайта, а 1300 училища ползват сайта директно в класната стая. Това помага на учителите да правят дискусии и децата да придобият лидерски качества\", каза още Маджаров.  Да има безплатна дотирана библиография, до която всяко дете да има свободен достъп- свободен достъп до огромна дигитална библиотека, предложи главният редактор на вестник \"24 часа\" Борислав Зюмбюлев.    ", "date": "2018.06.01", "title": "Ваня Кастрева: 56 са иновативните училища в София (Видео)"}
{"url": "https://www.24chasa.bg/novini/article/6892781", "text": "\"Патриотизъм е да обичаш родината си. Просто и ясно, както са прости и ясни въплътените в творбите на Ботев идеали\", заяви в парламента председателят на ДПС Мустафа Карадайъ в декларация от името на групата по повод 2 юни - Деня на Христо Ботев и на загиналите за свободата и независимостта на България. По думите на Карадайъ патриотизъм не е да мразиш и да оспорваш правото на всеки един, роден на тази земя, да обича земята и родината си. \"Историята няма да прости на онези, които чрез популизъм, лъжепатриотизъм и национализъм поставят под риск правата и свободите, демокрацията и евроатлантическата ориентация на страната ни\", заяви той. По думите му Ботевите послания за тържеството на вечните ценности на свободата и справедливостта, на независимостта и солидарността са живи и днес и по-необходими от всякога. За Ботев свободата е изконно право на човека, тя осмисля съществуването му, каза Карадайъ. Според него актуално звучат и днес идеите за разрешаването на дълбоките социални противоречия и конфликти на европейските общества. \"Паметта за Ботев и всички, които са отдали живота си, за да можем днес да живеем в свободна и демократична страна, изисква от нас отговори. Свободни ли сме, в демократична държава ли живеем, как разбираме обединението и патриотизма? Въпроси, на които всеки трябва да има отговор. Честен и открит\", коментира Карадайъ. По думите му не е достатъчно да се отдаде почит само на този ден, изисква се постоянство, разум, воля, решителност, много работа и последователност за постигане на истинската свобода и демокрация. За да завещаем силна и просперираща България, в която всички хора са свободни и равни по достойнство и права - без значение на раса, народност, етническа принадлежност, пол, произход, религия, образование, политическа принадлежност, лично и обществено положение или имуществено състояние, допълни той. Мустафа Карадайъ честити празника на децата. \"Скъпи деца, вие сте най-големият дар за своите родители и за цялото общество. Бъдете здрави и много щастливи, носете радост на своите родители и на всички около вас, мечтайте и следвайте смело мечтите си\", пожела председателят на ДПС. На всички, отговорни за децата и младото поколение, Карадайъ пожела успешна мисия, \"за да се радваме на достойна смяна от свободни и активни граждани\".", "date": "2018.06.01", "title": "Мустафа Карадайъ: Патриотизъм е да обичаш родината си"}
{"url": "https://www.24chasa.bg/novini/article/6892796", "text": "Най-големият частен пристанищен оператор - „БМФ Порт Бургас” ЕАД, е напълно готов за прилагане на новите митнически изисквания за наблюдение и контрол на въвеждането и приемането на енергийни продукти в пристанищните складове, съобщиха от оператора. Измененията в Закона за акцизите и данъчните складове влизат в сила на 1.06.2018 г. На 31.05.2018г. в писмо до дружеството началникът на Митница Бургас констатира, че: „БМФ Порт Бургас“ ЕАД, като лице, попадащо в обхвата на чл. 103в, ал. 1 от ЗАДС, е приведено в съответствие към действащото законодателство”. Промените са част от усилията на държавата за борба с корупцията, контрабандата и синхронизирането на законодателството с изискванията на Европейския съюз. Новият закон изисква всички лица, които приемат, разтоварват, съхраняват или извеждат енергийни продукти от пристанища и митнически складове да използват средства за измерване, чрез които наблюдението и контрола да се осъществяват в реално време. „Ние напълно подкрепяме всички иновативни решения на държавната администрация. Като концесионер и пристанищен оператор, за нас е важно да няма сива икономика. Всичко, което изградим в пристанището, месец по-късно става държавна собственост”, каза изпълнителният директор на „БМФ Порт Бургас” Борис Балев. От началото на концесионния договор през 2012 г. досега дружеството е инвестирало в пристанищните терминали „Изток 2” и „Запад” 99 млн. евро. За да отговори на новите изисквания на Закона за акцизите и данъчните складове „БМФ Порт Бургас” е вложило 12 млн. лв. в съоръженията за разтоварване на ВВГ /втечнен газ пропан бутан/ и 3 млн. лв. в мястото за разтоварване на дизел. Новите съоръжения, снабдени с разходомери, са изградени в порта и готови за експлоатация още на 1 януари 2018 г. Местата, в които е задължително монтирането на подобни измервателни точки, са Терминалът за разтоварване на дизелово гориво към 20А корабно място, Терминалът за разтоварване на втечнени въглеводородни газове /ВВГ/ и местата за приемане на насипни енергийни продукти – кантари за определяне на маса. Измервателни уреди са предвидени и монтирани на терминала за разтоварване на ВВГ още по времена изграждането му през 2015 г. Разтоварването на дизел също винаги се е проследявало в реално време от митническите власти. В началото на 2018 г. „БМФ Порт Бургас” е единственият български пристанищен оператор, готов да отговори на новите изисквания на закона. Отпуснатият по-късно гратисен срок до 1 юни 2018 г., дружеството използва, за да тества, модернизира и оптимизира системата.", "date": "2018.06.01", "title": "БМФ Порт Бургас е готов за новите митнически изисквания"}
{"url": "https://www.24chasa.bg/novini/article/6892793", "text": "„Пожелавам ви да оздравете и да бъдете много щастливи”. С тези думи лидерът на БСП Корнелия Нинова дари част от своята заплата на деца с увреждания, съобщиха от пресцентъра на партията. Тя припомни, че преди един месец БСП е внесла предложение за намаляване на депутатските заплати с 600 лв. „То беше отхвърлено, но тогава обещах, че въпреки това, всеки месец, тези 600 лв. лично аз ще ги дарявам на едно болно дете или възрастен човек, който има нужда. Днес го правя за тези деца, които са сираци, нямат родители и ги гледа баба им с много малката си пенсия, с която не може да се справя. Днес правя това първо дарение и ще го правя всеки месец, както съм обещала за някое от тези дечица”, каза още тя.", "date": "2018.06.01", "title": "Корнелия Нинова направи първото дарение от заплата си за деца с увреждания (Снимки)"}
{"url": "https://www.24chasa.bg/novini/article/6892797", "text": "Бразилска студентка стана една от първите жени в света с присадено влагалище от рибна кожа, съобщи в. \"Сън\". Двадесет и три годишната Жусилен Мариньо е родена без вагина, матка, шийка на матката и яйчници. От тази патология страдат 5000 новородени момичета. Момичето научило, че няма вагина на 15-годишна възраст. Медиците били изненадани, че тя е имала нормален пубертет и дори менструални болки, въпреки че не е имала цикъл, предава БТА. Лекарите не намерили друго освен съединителна тъкан зад кожата, която трябвало да покрива вагината на Жусилен. Така те я диагностицирали с рядката вродена болест синдром на Майер-Рокитански-Кюстер-Хаузер. По време на реконструктивната операция медиците от университетската в Сеара са направили отвор между влагалището и ануса на пациентката, преди да поставят там специална тръбна форма, облицована с кожа от пресноводната риба тилапия, обработена в лабораторни условия. При контакт с тялото тя реагира подобно на стволовите клетки и се преобразува в клетъчна тъкан, заменяща отсъстващия орган. Студентката споделя, че след интервенцията се чувства \"истинска жена\". Тя вече може да води нормален полов живот.", "date": "2018.06.01", "title": "Лекари направиха на момиче вагина, създадена от рибна кожа"}
{"url": "https://www.24chasa.bg/novini/article/6892821", "text": "Евродепутат Момчил Неков внесе в Министерство на земеделието, храните и горите /МЗХГ/ проект на наредба за въвеждане на термин за качество „планински продукт“ в България. Това съобщиха от пресцентъра на евродепутата. С цел насочване вниманието към планинските райони, през 2012 г. се поставиха основите на незадължителния термин за качество „планински продукт“ с приемането на Регламент (ЕС) 1151/2012 от 21 ноември 2012 г., и които бяха допълнени от Делегиран регламент (ЕС) 665/2014 от 11 март 2014 г. „През последните 1-2 години няколко държави-членки на ЕС /Италия, Франция, Румъния и Австрия/ вече се възползваха от възможността да въведат този термин, за да могата да се възползват от схемите на Европейския съюз. Затова аз се ангажирах и в България да бъде въведено означението „планински продукт\"., заяви Неков. „40% от територията на България е с планински и полупланински релеф и страната ни трябва да се възползва от възможността да въведе термина „планински продукт\".,“ допълни Момчил Неков. Българско сирене, мед, билки, месни продукти, произведени в планински райони са потенциални носители на престижното означение. Въвеждането на подобен тип означения ще даде на продуктите видимост, гаранция за качество и произход, защита срещу имитации и злоупотреби, възможност за финансиране по линия на ОСП и ПРСР, с което да се даде допълнителен тласък за местното производство в планинските райони. Съобразно изготвеното предложение термина за качество „планински продукт“ може да се използва от производителите на храни, регистрирани и признати като такива съобразно законодателството на Република България. Терминът може да се използва за растителни продукти, пчелни продукти и за животински продукти различни от пчелните. Тя цели да бъдат обхванати по логичен начин всички производители в планинските райони, както и селища, чиито землища също са с планински характер и представляват естествено продължение или част от планински райони. В Наредбата се предлага контролът и координацията да се осъществява от Българската агенция по безопасност на храните (БАБХ), имайки предвид, че тя прилага националното и европейското законодателство относно безопасността на храните. \"Самата проектонаредба е по западноевропейски модел. Подхожда се със заявка от страна на производителя, че иска да използва термин за качество \"планински продукт\", попълва се декларация, че ще изпълнява реално тези изисквания, затова бюрокрацията е много малка.\", коментира Неков. В наредбата са предвидени и санкции. Примерно, ако се установи нередност на производителя, ще се отнеме правото му да ползва термина „планински продукт“ за период от 5 години. Според социологическо проучване, поръчано от евродепутата, 94 % от българите са на мнение, че планинските продукти са с много по-добри вкусови качества и са по-здравословни от тези, произведени в равнинните територии. Резултатите от проучването показват положителното отношение и очаквания на българските граждани към въвеждане на термина „планински продукт“. \"Надявам се проектонаредбата да бъде разгледана в най-кратки срокове и до края на годината да можем да се поздравим с такъв термин за качество - \"планински продукт\", заключи Неков.", "date": "2018.06.01", "title": "Евродепутат Момчил Неков внесе в МЗХГ проект на наредба за въвеждане на термин за качество „планински продукт\" в България"}
{"url": "https://www.24chasa.bg/novini/article/6892834", "text": "Ръководителят на групата за убежище, миграция и човешки права в министерството на вътрешните работи на Австрия Петер Вебингер предупреди, че в момента възниква нов мигрантски маршрут - \"маршрут на джамиите\", в който джамии по пътя оказват подкрепа на движещите се по маршрута мигранти, съобщи Танюг, цитирана от БТА. Австрийският експерт вижда риск от голям поток мигранти идната година, ако не бъдат предприети необходимите мерки. Новият балкански маршрут, който възниква в момента, минава през Албания, Черна гора или Сърбия, Босна и Херцеговина и Хърватия, а експертите го наричат \"път на джамиите\", тъй като джамии по пътя оказват подкрепа на мигрантите в тяхното придвижване. Австрийските медии пишат, че в интернет има редица видеозаписи, в които на арабски език се описва подробно пътят през балканския регион към ЕС. Вебингер посочва, че съществува възможност от такова развитие на ситуацията, което да доведе до нарастване на бежанската вълна. Във връзка с това той отбеляза визовата либерализация за иранците, които могат с директен полет да стигнат до Сърбия, а много от тях да продължат пътя си към Австрия или Германия.", "date": "2018.06.01", "title": "Възниква нов мигрантски \"маршрут на джамиите\" през балкански страни"}
{"url": "https://www.24chasa.bg/novini/article/6892844", "text": "Ал Кайда на Арабския полуостров (АКАП) разкритикува обществените реформи, лансирани от престолонаследника на Саудитска Арабия принц Мохамед бин Салман в ултраконсервативното кралство, като ги нарече \"грехове\", предаде Франс прес. \"Новата ера на Бин Салман смени джамиите с кина\", иронизира АКАП, най-опасното крило от екстремистката мрежа в Йемен, в своя пропаганден бюлетин \"Мадад\", цитиран от американския център за мониторинг на джихадистки сайтове SITE. \"Той замени книгите на имамите с абсурдни писания на атеисти и светски автори от Изтока и Запада, отваряйки врати за нравствена поквара и деградация\", добавя джихадистката групировка, предава БТА. АКАП осъжда примерно първия турнир по кеч в Саудитска Арабия в края на април в Джеда, на който \"борци чужденци и неверници се излагаха на показ полуголи и носеха кръстове пред събрали сне млади мюсюлмани - мъже и жени\". В саудитското кралство, отварящо се за развлечения под влиянието на младия престолонаследник, се състояха през последните месеци ред концерти и седмица на модата. В страната започнаха да се откриват кина след 35-годишна забрана и бяха ограничени правата на религиозната полиция, напомня АФП.", "date": "2018.06.01", "title": "Джихадистка групировка разкритикува реформите в Саудитска Арабия"}
{"url": "https://www.24chasa.bg/novini/article/6892811", "text": "На 3 юни 2018г., неделя, от 10:30ч. финландската компания Patria ще изложи бойната си машина Patria AMV 8х8 на пл. „Ал. Батенберг“ на паркинга пред Националната художествена галерия. Изложението ще продължи от 10:30 до 15:00ч., като жителите и гостите на София ще могат да разгледат машината отвън и отвътре. Представители на компанията Patria ще обяснят спецификите на машината Patria AMV, възможностите й за бойни действия, мобилността й и съвместимостта с различни системи. Бронираната модулна машина Patria AMV 8x8 е последно поколение бойна машина, съвместима със стандартите на НАТО и с възможности за адаптиране към различните нужди на армията - бронетранспортьор, машина за командния щаб, линейка, ремонтно-евакуационна машина, минохвъргачка и др. Финландката компания Patria има намерение да участва в търга за закупуване на 150 бойни машини за Сухопътните войски на България. Предложението на компанията ще бъде машините да се произвеждат у нас, като това ще донесе големи ползи за българската икономика – нови работни места, възприемане на технологично ноу-хау, независимост при поддължане на машините.", "date": "2018.06.01", "title": "Patria ще изложи бойната си машина на площад Батенберг"}
{"url": "https://www.24chasa.bg/novini/article/6892848", "text": "Пешеходец е починал след катастрофа в Русе. Това съобщиха от полицията в крайдунавския град. Сигнал за инцидента е подаден малко преди 23,00 часа снощи. На бул. \"България\", на кръстовище със земен път към вилна зона, 19-годишен шофьор на \"Фолксваген Голф\" с русенска регистрация на десен завой и на неосветен участък блъска намиращия се на средата на пътното платно 51-годишен пешеходец. Пострадалият е откаран в Университетската болница в Русе с множество фрактури и наранявания. По-късно, към 1,30 часа, мъжът умира. Причините за инцидента се изясняват.", "date": "2018.06.01", "title": "Пешеходец почина, блъснат от кола в Русе"}
{"url": "https://www.24chasa.bg/novini/article/6892156", "text": "Окончателна присъда от 30 г. затвор получи разкрит случайно двоен убиец, заклал брутално майка си и дядо си. След убийството той поканил приятели наркомани в апартамента, докато телата на жертвите били в съседната стая. Присъдата е на състав на Върховния касационен съд (ВКС) с председател Николай Дърмонски и членове Румен Петров и Валя Рушанова, стана ясно вчера. Кристиян Гочев от години имал проблеми с наркотиците. Друсал се с амфетамини, пушел и трева. Злоупотребявал и с алкохола. Често избухвал, а заради дрогата развил и параноидна шизофрения. Лекуван е в психиатричната клиника в Курило през 2008 г. 30-годишният мъж живеел с майка си Мариана и дядо си Валентин в апартамент в столичния кв. “Хаджи Димитър”. а след като майка му се разболяла от рак, и тя спряла да се труди. Семейството се издържало от пенсията на баща ѝ Валентин. Мариана често пиела, което дразнело Кристиян, въпреки че и той посягал към чашката. Младият мъж не бил близък с баща си, който след развода с майка му не поддържал връзки с него. Въпреки злоупотребите с дрогата Кристиян бил контактен и лесно си намирал гаджета, макар после да ги нагрубявал. Още на 20 г. станал баща на син, но скоро след раждането на момчето се разделил с майката. Рядко се виждал с детето. Държал се странно, често избухвал. Заради изблиците на агресия майка му поставила метални решетки на вратата на хола, в който спяла. През деня, когато излизала, портата била заключена, защото синът ѝ често крадял бижутата ѝ и ги залагал, за да си набави пари за дрога. На 25 юли 2016 г. Кристиян подмамил майка си да излезе от нейната част на жилището, като я помолил да му направи сандвич. Жената се съгласила и отишла в кухнята. В този момент бесният от забавянето Кристиян грабнал меч, тип мачете, и започнал да коли майка си. Използвал още 3 ножа, наръгал майка си 45 пъти. Единият нож останал да стърчи забит във врата на жената. Заради виковете ѝ в кухнята влязъл дядото на Кристиян - Валентин. Наркоманът скочил върху него и грабнал точило за нож. Забил го в окото му и почнал да скача по гърдите на мъжа. След като ликвидирал и него, Гочев взел бръснарско ножче и извадил очите на майка си. Поставил ги в буркан и изрязъл парче кожа от гърба на жената. “Исках да я изпържа”, признал по-късно наркоманът. След убийствата Кристиян преместил телата от кухнята в хола. Отишъл до магазина и купил препарати, с които измил стаята, в която убил роднините си. Взел духалка и въпреки огромната жега навън я включил да работи на максимална мощност. Пред разследващите той казал, че идеята му била да гледа как телата ще се пръснат. Процесът се проточил повече, отколкото Кристиян си го представял. Когато започнала да се носи лоша миризма, той облепил вратата с тиксо. На 26 юли взел пръстени и гривни на майка си и ги оставил в близка заложна къща. Срещнал се с трима приятели, с които се друсали, и ги поканил у дома си. Мъжете стояли 20-ина минути в кухнята, но не разбрали, че в съседната стая има 2 трупа. След това Кристиян и един приятелите му взели колата на Валентин и тръгнали към Локорско. който не му повярвал. Гочев останал там, а на следващия ден овчар намерил дънки и яке в гората. В джоба на панталона имало портмоне с лична карта в него. Затова човекът го занесъл в полицията. На 29 юли МВР служители отишли в жилището, за да му дадат документите. Никой не отворил, но отвътре се носела воня. Криминалистите се усъмнили, че нещо не е наред, и викнали ключар, за да им отвори апартамента. Вътре гледката била ужасяваща. Ръководството на СДВР по-късно предложило на полицаите, открили труповете, да отидат на психолог. При огледите в дома са открити и амфетамини, а Кристиян бързо е заподозрян за двете убийства и е обявен за издирване. Арестуван е на следващия ден, докато се разхождал из Локорско гол до кръста. По тялото му личали драскотини от храсталаци, през които се провирал. Гочев твърдял, че не помни какво се е случило, и поискал от полицаите цигара. След първоначалното задърждане той е пратен в психиатричната клиника към затвора в Ловеч. След изследвания, продължили около месец, се оказало, че въпреки дрогата и параноидната шизофрения Гочев е вменяем и може да носи наказателна отговорност за убийствата. “Изследвайки фактите от младежките му години, съдилищата са установили причините за отключилото се психично заболяване. В основата му била засилващата се злоупотреба с психотропни вещества в комбинация с алкохол и нежеланието му да я прекрати”, пишат върховните съдии. “Тя е предопределила задълбочаващата се през почти половината от съзнателния му живот социална и морална деградация и логично е довела до извършването на инкриминираното деяние. Мариана Гочева. В нейното поведение Кристиян е търсел оправдание за собствения си провал като учащ се, като баща и към приятелите си.” На Кристиян не е наложен доживотен затвор, тъй като на първа инстанция - пред Софийския градски съд, той признава вината си и по закон присъдата му е намалена с 1/3. Подсъдимият 2 пъти обжалва и иска присъдата му да бъде намалена. “Свидетелите еднопосочно са установили честата безпричинна агресивност и жестокост на Гочев към близките му, приятелите му, а и към непознати. Това се е потвърдило и при специфичното психиатрично и психологическо изследване на личността му”, пише в мотивите на ВКС за решението, което е окончателно. Според магистратите в хода на изтърпяване на наказанието Кристиян Гочев ще има шанса да докаже дали е променил отношението си към “общочовешките ценности и обществените норми на поведение”, дали е годен да се вгради адекватно в обкръжаващия го свят и така да скъси престоя си в затвора.", "date": "2018.06.01", "title": "30 г. затвор за наркоман, убил майка си и дядо си. Искал да гледа как телата им се пръсват"}
{"url": "https://www.24chasa.bg/novini/article/6892859", "text": "Министърът на туризма Николина Ангелкова съобщи по време на парламентарния контрол, че няма забавяне на процедурите по категоризация и прекатегоризация на туристическите обекти. Тя информира депутатите, че са издадени 483 временни удостоверения за откритите процедури по прекатегоризиране на туристическите обекти, предава БТА. Ангелкова напомни, че всяка процедура по прекатегоризация спазва същите изисквания като за нова. За да се улесни бизнесът, ние издаваме при започването на всяка процедура за прекатегоризация временни удостоверения, като по този начин обектите изцяло отговарят на изискванията на постоянното удостоверение и така се осигурява защита на интереса пред съответния туроператор, коментира министърът. От началото на този мандат са обработени 676 броя заявления за категоризация на места за настаняване и заведения, в това число и такива за потвърждаване на категорията на вече категоризирани туристически обект. Допълнително са разгледани 433 преписки с констатирани нередовности, които са имали нужда за отстраняване. Направени са над 60 експертни проверки за в страна на 642 обекта. Към момента общо издадените удостоверения за категоризация на проверени обекти са 623 броя, останалите 19, които предстои да се издадат, са в смесените комисии, в които участват и представители на бизнеса. Очаква се 2019 г. да бъде обявена за година на туризма на Русия в България и на България в Русия. Ангелкова подчерта, че идеята е подкрепена от руския президент Владимир Путин и от българския министър-председател Бойко Борисов. Тя определи това политическо послание като изключително важно и уточни, че за страната ни номинацията е за пръв път. По принцип Руската федерация всяка година обявява дестинация, предпочитана от руските туристи, за година на тази държава, разясни министърът. По време на двустранните разговори, които Николина Ангелкова е имала в Москва, е било подчертано, че България остава сред първите пет предпочитани за почивка дестинации за руските туристи, а идеята е да се запази нивото им на това от миналата година, макар че в момента имало лек спад от 3-4 на сто заради \"агресивната ценова политика на Турция\". За миналата година туристите от федерацията у нас са били 559 хиляди, това лято се разбрахме да се опитаме да запазим същия процент и устойчивостта, което ще е голям успех, предвид агресивната ценова политика на Турция,коментира министърът на туризма.Тя добави, че сега имало заявени много повече редовни самолетни линии за Варна и Бургас,отколкото чартъри,което давало основание да се смята, че посещаемостта ще се запази. Промяната на наименованията на обекти, местности може да доведе до необходимост от повече средства и усилия за популяризиране на същата тази туристическа атракция, но с новото име.Така Ангелкова отговори на въпрос дали е удачно да се преименуват местности и обекти по примера на Стара Загора. Важно е да промотираме България като разпознаваема туристическа дестинация с всички туристически атракции и паметници на културата, с които е известна и те се разпознават, подчерта министърът.", "date": "2018.06.01", "title": "Ангелкова: Очаква се 2019 г. да е година на туризма на Русия в България"}
{"url": "https://www.24chasa.bg/novini/article/6892858", "text": "Парламентът ще проведе следващата седмица разисквания по питане към министъра на здравеопазването Кирил Ананиев относно Националната здравна карта. Това стана известно в днешния парламентарен контрол. Разискванията са по искане на депутати от БСП, според които приемането на картата от правителството е трябвало да бъде предшествано от дебати в Народното събрание. След приемането на Националната здравна карта от Министерския съвет, се срещнахме с Лекарския съюз и с всички участници в този процес, напрежението спадна, хората видяха каква е ролята и същността на картата, обясни министър Ананиев. По думите му картата е стратегически и изключително важен нормативен документ, който е необходим за провеждане на здравната политика в страната. Той е важен от гледна точка на бъдещите инвестиции - в апаратура, в изграждане на нови здравни звена, допълни министърът. Основната цел по думите му е здравната мрежа да се адаптира към нуждите на населението. Националната здравна карта не закрива и не открива легла, на нейна база не се финансират лечебните заведения, те се финансират на базата на извършена от тях медицинска дейност, подчерта министърът, съобщава БТА. В отговор на въпрос за реимбурсиране от НЗОК на медицинските изделия и консумативи министърът заяви, че се обмисля промяна на регламента за определяне на цените на медицинските изделия и друг подход при тяхното договаряне, които ще бъдат част от стратегическите намерения на МЗ за нов модел на организация и финансиране на здравеопазването.", "date": "2018.06.01", "title": "Парламентът ще дискутира Националната здравна карта следващата седмица"}
{"url": "https://www.24chasa.bg/novini/article/6893049", "text": "Лидерът на БСП Корнелия Нинова поздрави социалиста Педро Санчес по повод избирането му за премиер на Испания. Това съобщиха от пресцентъра на БСП. Тя му пожела успех в борбата за социална справедливост и за просперитета на испанския народ.                                                                                                                                                                                                                                                                                                                       ", "date": "2018.06.01", "title": "Корнелия Нинова поздрави новоизбрания испански премиер Педро Санчес"}
{"url": "https://www.24chasa.bg/novini/article/6893073", "text": "„БМФ Порт Бургас“ ЕАД е първият пристанищен оператор, лицензиран по новия Закон за акцизите и данъчните складове. Той е и единственият, който е изпълнил новите изисквания още преди изменението на нормативната уредба през август 2017 г., чиято основна цел е борбата с контрабандата на горива. Новият закон изисква всички лица, които приемат, разтоварват, съхраняват или извеждат енергийни продукти от пристанища и митнически складовеq да използват средства за измерване, чрез които наблюдението и контролcj да се осъществяват в реално време. „Напълно подкрепяме всички иновативни решения на държавната администрация. Като концесионер и пристанищен оператор за нас е важно да няма сива икономика. Всичко, което изградим в пристанището, месец по-късно става държавна собственост”, казва изпълнителният директор на „БМФ Порт Бургас” Борис Балев. Още преди изменението на закона през миналата година пристанището вече беше внедрило новата система. На 30 май получихме писмо от бургаската митница, че „БМФ Порт Бургас“ ЕАД е приведено в съответствие с действащото законодателство, подчертава Балев. От началото на концесионния договор през 2012 г. досега дружеството е инвестирало в пристанищните терминали „Изток 2” и „Запад” 99 млн. евро. За да отговори на новите изисквания на Закона за акцизите и данъчните складове, „БМФ Порт Бургас” е вложило 12 млн. лв. в съоръженията за разтоварване на ВВГ /втечнен газ пропан бутан/ и 3 млн. лв. в мястото за разтоварване на дизел. Изградена е нова и изцяло автоматизирана система за измерване количеството горива, които преминават през точките за контрол на разходомерите, и тя предава в реално време данни на Митница „Бургас“. Тъй като „БМФ Порт Бургас“ е бил единственият оператор, готов с цялостното изпълнение на новите нормативни задължения до влизането в сила на новия закон от 1 януари 2018 г., е даден 6-месечен гратисен срок, за да могат и останалите да синхронизират работата си съобразно новите изисквания. „Ние използвахме този срок, за да модернизираме вече изградената система. Имаме отлично взаимодействие с Митница „Бургас”, коментира още Борис Балев.", "date": "2018.06.01", "title": "„БМФ Порт Бургас“ инвестира милиони срещу контрабандата на горива"}
{"url": "https://www.24chasa.bg/novini/article/6892633", "text": "На 31 май на редовната си пресконференция говорителката на китайското Министерство на външните работи Хуа Чунин заяви, че Американската търговска асоциация в Китай е публикувала „Бяла книга за годината на американските компании в Китай\", в която се посочва, че американските компании в Китай са настроени оптимистично относно потребителския пазар в страната и продължаващото подобряване на инвестиционната среда, предава  В бъдеще Китай ще създаде по-справедливи, прозрачни и удобни условия за инвестиране на чужди капитали, за да защити законните права на чуждите компании, каза говорителката. На 30 май Американска търговска асоциация в Китай публикува доклад, в който се посочва, че Китай винаги е полагал усилия за свободната търговия по света и ще продължи с вътрешните реформи. Около 60% от анкетираните компании считат, че Китай е една от най-големите инвестиционни дестинации в света, а 33% от тях планират да увеличат инвестициите си там с 10%.", "date": "2018.06.01", "title": "Китайското МВнР : Компаниите на САЩ у нас са оптимистични за потребителския пазар"}
{"url": "https://www.24chasa.bg/novini/article/6892987", "text": "\"Би било страхотно, ако България излезе с национална стратегия за дигитално образование, но приета от Народното събрание. Парламентът да застане зад този приоритет и той да се следва, независимо кое правителство дойде на власт. Това трябва да е преди техническото оборудване в класните стаи. Да има позитивна дискриминация за учителите иноватори.\" За това апелира Гергана Паси, основател на Дигиталната национална коалиция, на  . \"Чухме страшно много хубави неща днес от много умни хора. Това, което ни липсва, е крайна цел. Ще е чудесно, ако можем да вкараме бизнес подход, каква е крайната цел. Липсва в България дефиниция за дигитално образование. Ако това е проблем за учителите, нека сложим в закона една дефиниция и да вървим напред\", коментира Паси. В края на форума издаделят на Медийна група България обобщи, че инициативата продължава и след форума: \"Страшно мнго добри практики чухме. Искаме да разкажем и да покажем добрите практики. Потърсете ни, убедена съм, че бихме ги намерили. Продължаваме с няколко теми: учителите, свободата, с която те ще преподават, и участието на бизнеса.\"", "date": "2018.06.01", "title": "Гергана Паси: Национална стратегия за дигитално образование да бъде приета от НС"}
{"url": "https://www.24chasa.bg/novini/article/6893072", "text": "Министерството на земеделието, храните и горите предвижда цялостна реформа на градозащитата в България, каза по време на парламентарния контрол днес министър Румен Порожанов. Основните елементи в нея предвиждат пълно обхващане на територията на страната със системата на противодействие. В момента ракетният способ покрива 11 млн. дка земеделски земи и 17 млн. дка с урбанизираните територии към тях. По думите на министъра за останалата част от територията трябва да се въведе самолетен способ, който е много по-евтин, отколкото \"да тръгнем с оръдия и площадки, и т. н.\". Министър Порожанов е убеден, че използването на авиация ще даде възможност за защита не само на земеделските земи, но и на урбанизираните територии. За реализация на тези аспекти от реформата вече са осигурени инвестиции за изграждането до края на 2018 г. на 36 нови ракетни площадки, купени са 4 радара, а два са вече монтирани. Моделът на финансирането също ще се промени, като разширяването на обема за градозащита е свързано със значително увеличение на средствата. Това налага диверсификация на източниците на финансиране, като освен държавата се предвижда участие и на земеделски производители, а застрахователните компании да правят отчисления чрез заплащане на задължителни вноски. За управление на риска от градушки се предвижда създаването на ново държавно предприятие по търговския закон, като Изпълнителната агенция за борба с градушките се влее в него. МЗХГ е изготвило проект на закон, уреждащ създаването му, който е публикуван за общественото обсъждане. Министър Порожанов отбеляза още, че към момента почти всички капиталови разходи на МЗХГ отиват към Агенцията за борба с градушките. За бързото овладяване на тежките ситуации в сектора \"земеделие\" и защитата на земеделските стопани при екстремни ситуации, свързани с метеорологичните проблеми /бури, градушки, заледявания, порой, тежко застудяване и др./ се прилага и държавна помощ за компенсиране на щетите по земеделските култури, уточни той. Подпомагането по нея е в размер на 80 на сто от действителните разходи за отглеждане на дадена култура за стопанската година. Държавната помощ се намалява с 50 на сто, освен ако стопаните не са сключили застраховки, покриващи минимум 50 на сто от средногодишното им производство или свързаните с производството им доходи, подчерта министърът. За насърчаване на земеделските стопани към доброволно застраховане на селскостопанската продукция се прилага помощ за съфинансиране за застрахователните премии, подчерта Порожанов. Подпомагането обхваща овощни и зеленчукови култури, ягодоплодни, десертно грозде, етерично-маслени и тютюн. Максималният размер на подпомагане е до 65 на сто от стойността на застрахователната премия. За съжаление, години наред по тази помощ няма активно участие от нашите земеделски производители, посочи министърът.", "date": "2018.06.01", "title": "Предвиждат цялостна реформа на защитата от градушки"}
{"url": "https://www.24chasa.bg/novini/article/6893108", "text": "Двама съпрузи са кандидати за депутати на изборите на 24 юни т.г. в един и същи избирателен район и от една и съща партия - Добра партия на Мерал Акшенер. Това се случва за пръв път в Турция. Семейството кандидат-депутати са в листата на Добра партия в град Одрин. Първи в листата е мъжът Орхан Чакърлар, а веднага след него, на втора позиция, е съпругата Имрен Чакърлар, предава БТА. Орхан Чакърлар стана кандидат на мястото на Мехмет Акалън, чиято кандидатура бе отхвърлена от Висшата избирателна комисия поради това, че е закъснял да подаде оставка от заемания от него пост на заместник-ректор на университета Мармара. А съпругата му Имрен бе включена от самото начало в листата на Добра партия. Така двамата съпрузи се озоваха един зад друг в надпреварата за влизане в парламента. Ако получат необходимия вот от одринските избиратели, те ще бъдат първата семейна двойка депутати в 27-то Великото национално събрание на Турция, за което ще се гласува на 24 юни т.г., съобщи в. \"Хабертюрк\".", "date": "2018.06.01", "title": "За първи път в Турция: двама съпрузи кандидат-депутати от една и съща партия"}
{"url": "https://www.24chasa.bg/novini/article/6893113", "text": "Два лъва, два тигъра и леопард избягаха от ограждения в зоопарк в западната част на Германия, съобщиха световните информационни агенции. Мечка също избягала от зоопарка в Люнебах в провинция Райнланд-Пфалц, но била убита. Жителите на селището, където се намира зоопаркът, са призовани да останат по домовете си, предаде БТА. Полицията в съседния град Трир оповести, че се предполага, че избягалите животни все още се намират на територията на зоопарка в Люнебах, близо до границата с Белгия и Люксембург.", "date": "2018.06.01", "title": "Лъвове, тигри и ягуар избягаха от зоопарк в Германия"}
{"url": "https://www.24chasa.bg/novini/article/6893139", "text": "Свален след шест години управление, консерваторът Мариано Рахой досега беше оцелявал във всички кризи, водейки търпеливо война на изтощение с противниците си. Поредната криза за 63-годишния консерватор с елегантно подстригана брада накрая падна от власт след едно сурово решение на съда по голяма корупционна афера, в която беше замесена неговата Народна партия. Мнозинство от 350-те депутати гласуваха днес вот на недоверие, внесен от лидера на социалистическата опозиция Педро Санчес след тази присъда, отстранявайки го от властта,хкоято беше завоювал в края на 2011 г. Досега обаче търпението му винаги го е спасявало, признават и неговите поддръжници, които виждат в него несравним стратег, и неговите противници, които го описват като закостенял и лишен от харизма. Символично за способността му да оцелява, той се отърва през 2005 г. от катастрофа с хеликоптер само с един счупен пръст. Мариано Рахой, избран за депутат за първи път през 1981 г. в родната си Галисия, \"е единственият политик, който е успявал да постигне това през целия си живот\", изтъква Антон Лосада, политолог и автор на биография на консервативния лидер. \"Той е печелил избори, губил е избори, бил е министър, лидер на опозицията, минал е през всичко. Научил се еда чака, да издържа на напрежение\", казва той. В сравнение с него противниците му изглеждат като \"новаци\". СЪЖИВЕН Въпреки серия корупционни скандали и един крайно непопулярен план за драстични икономии по време на първия му мандат, Народната партия победи на парламентарните избори през декември 2015 г., въпреки че загуби абсолютното си мнозинство в камарата. В лоша позиция да стане отново премиер, Мариано Рахой гледаше как противниците му - социалисти, леви радикали от Подемос и либерали от Сиудаданос, напразно се напъват да го заменят. И след десетмесечна безизходица, белязана от нови парламентарни избори, на които Народната партия отбеляза напредък, той отново положи клетва, този път отлавявайки правителство на малцинството. Съживен, но отслабен, той се сблъска с нови кризи, сред които опитът за отцепване на Каталуния през октомври 2017 г. Въпреки критиките срещу неговото справяне с най-лошата криза, преживяна от Испания за четири десетилетия демокрация, той успя да постави под контрол , без да окупира, този регион, все още твърде привързан към автономията си. Сепаратистите там запазиха властта си, но за момента повече не заплашват с отцепване. НИКОГА МЪРТЪВ Хумористите се присмиват на неговите баналности: \"Испания е велика нация, а испанците - много испански\", заяви той през 2015 г. Но в парламента обезоръжаваше противниците си с духовитост и саркастично чувство за хумор. Този син на председател на регионален съд е много дискретен за личния си живот : съпругата му Елвира Фернандес и двете му деца се появяват много рядко публично.Той до втръсване повтаря как е започнал с лепене на плакати на Народния съюз, основан от министри на диктатора Франко, и е изкачил едно по едно стъпалата на йерархията. \"Когато не тичаме, има по-малка вероятност да се спънем\", каза той през 2016 г. в предизборен видеоклип. Ръководил е различни министерства в десните правителства на Хосе Мария Аснар (1996-2004), посрещайки вълната от критики за нефтения разлив при катастрофата на кораба \"Престиж\" и участието във войната в Ирак. След това преживя през 2004 и 2008 г. две поражения на парламентарните избори срещу социалиста Хосе Луис Родригес Сапатеро, преди накрая да поеме властта в една Испания, опустошена от икономическата криза. И въпреки падането си днес, без определен наследник на ръководния пост на партията, той има достатъчно ресурси, за да се завърне и да спечели нови избори, смята Антон Лосада. \"Рахой може да бъде обявен за мъртъв само когато бъде мъртъв, не по-рано\", шегува се журналистът. (БТА)", "date": "2018.06.01", "title": "Мариано Рахой, вечният оцеляващ, накрая падна"}
{"url": "https://www.24chasa.bg/novini/article/6893158", "text": "Състав на Хасковския окръжен съд определи постоянна мярка за неотклонение \"задържане под стража\" спрямо Гюнай Мюмюн /45 г./ от село Козлец. Той е обвиняем за двойното убийство на жената, с която живеел на семейни начала Фахтия Мехмед /44 г./ и на съседа си Мехмед Мюслюм /48 г./. Престъплението бе извършено преди 2 дни със законно притежавана ловна пушка, а предполагаемият мотив, според държавното обвинение, е ревност. Днешната мярка за неотклонение се гледа при закрити врата по искане на защитата на обвиняемия.", "date": "2018.06.01", "title": "Съдът остави в ареста мъжа, убил жена си в Козлец"}
{"url": "https://www.24chasa.bg/novini/article/6893136", "text": "Среща на върха между Русия и Северна Корея е възможна, каза днес говорителят на Кремъл, като уточни, че нейният формат и дата ще се договарят по дипломатически канали, предадоха ТАСС и Ройтерс, цитирани от БТА. Изявлението на говорителя Дмитрий Песков бе по повод разпространено по-рано днес съобщение на севернокорейската телеграфна агенция КЦТА. Според съобщението това било договорено на срещата вчера между Ким Чен-ун и руския външен министър Сергей Лавров. \"Да, действително такава среща може да се състои; нейната модалност и време ще ще се съгласуват по дипломатически канали\", каза Песков. На въпрос дали се обсъжда вариантът Путин и Ким да се срещнат в китайската столица, Песков отговори отрицателно.", "date": "2018.06.01", "title": "Кремъл: Среща на върха между Русия и КНДР е възможна"}
{"url": "https://www.24chasa.bg/novini/article/6893151", "text": "\"Много съжалявам. Много ми е тежко заради загиналите хора. Ако имаше възможност, щях да си дам моя живот\". Това заяви в Пловдивския окръжен съд 28-годишният украинец Станислав Пислар и се разплака. Той поиска по-лека мярка за неотклонение. Съдия Весела Евстатиева обаче го остави в ареста с мотива, че има опасност шофьорът да се укрие. Адвокатката на Пислар подчерта, че пътните знаци за ремонт на магистрала \"Тракия\" са били поставени едва на 200-300 м от участъка, по който са се извършвали строителни работи.  \"Абсурдно е водач на такъв тежък камион да може да реагира адекватно при такава ситуация - отстоянието е било твърде малко\", каза защитничката.  Прокурор Димитър Махмудиев посочи, че Пислар е карал зад друг тир във фаталния ден и вероятно е следвал неговия курс. Първият камион обаче е свил рязко наляво, тъй като водачът му вече е бил видял знака за каране в най-бързата лента на магистралата. В тази ситуация украинецът се е оказал пред количка на Пътното, която е прегазил, след това е преминал през мантинелата и е влязъл в насрещното. ", "date": "2018.06.01", "title": "Тираджията, убил бременната и мъжа й, през сълзи: Ако можех, щях да си дам живота"}
{"url": "https://www.24chasa.bg/novini/article/6893169", "text": "Водолази ще чистят дъното на Черно море на 2 юни. Те ще се съберат на моста на централния плаж в Бургас, откъдето ще се гмурнат за акцията по почистването на морското дъно. Това ще стане от 9.00 часа, съобщиха от общинския пресцентър. В инициативата ще се включат водолази от цялата страна и чужбина. Целта на водолазите е да изнесат на брега колкото се може повече отпадъци, които ще бъдат транспортирани на сметище. В Бургас подобни акции за почистване на морското дъно се провеждат от 2015 година. Поводът тази година е Европейският морски ден, чийто домакин бе морският град.", "date": "2018.06.01", "title": "Водолази ще чистят дъното на Черно море на 2 юни"}
{"url": "https://www.24chasa.bg/novini/article/6893336", "text": "За 12-та поредна година ГЕРБ – Враца организира традиционния поход до връх „Околчица”, съобщиха от . Походът ще се проведе на 2 юни, като групата ще бъде водена от председателя на ПГ на ГЕРБ и зам.-председател на партията Цветан Цветанов. В инициативата ще се включи и председателят на Народното събрание Цвета Караянчева. Сборният пункт за тръгване е ОУ „Христо Ботев” в центъра на с.Паволче в 8.00 часа. На самия връх Цветан Цветанов ще присъства на тържественото отбелязване на 2 юни - Ден на Ботев и на загиналите за свободата и независимостта на България.", "date": "2018.06.01", "title": "Цветан Цветанов повежда традиционния поход до връх Околчица на 2 юни"}
{"url": "https://www.24chasa.bg/novini/article/6893346", "text": "Хърватия и Румъния са членките на Европейския съюз, в които има най-малък процент семейства, в които децата се отглеждат от един родител, съобщава Аджерпрес, цитирайки данни на Евростат. Според данните, които се отнасят за 2017 г., 15 процента от семействата с деца в ЕС са били само с един родител, предаде БТА. Най-висок процент на семействата с един родител е регистриран в Дания (30 процента), следвана от Литва (26 процента), Швеция (24 процента), Великобритания (22 процента), Естония (21 процента) и Латвия (20 процента). В другия край на класацията, тоест с най-нисък процент на семействата с един родител, са били Гърция, Финландия и Словакия (8 процента), Румъния (7 процента) и Хърватия (6 процента).", "date": "2018.06.01", "title": "В Хърватия и Румъния има най-малко \nсемейства с деца, отглеждани от 1 родител"}
{"url": "https://www.24chasa.bg/novini/article/6893374", "text": "Борсите в Мадрид и Милано оглавяват доброто представяне на европейските фондови пазари в петък, след като Италия и Испания успяха да се сдобият с нови правителства, предава  .  Договореното коалиционно правителство между популисткото движение \"Пет звезди\" и крайнодясната партия \"Лига\", което се очаква да положи клетва довечера, сложи край на тримесечната политическа криза в Италия и премахна риска от провеждането на предсрочни избори. Това помогна за ръст на миланския фондов индекс FTSE MIB с 2,52% и до по-нататъшно намаляване на напрежението на италианския дългов пазар. Трябва да се има предвид, че политическата криза на Апенините през последните седмици доведе до сериозен спад на борсата в Милано, като индексът MIB загуби над 9% от стойността си в рамките на отминалия месец май (най-слабо негово представяне от юни 2016-а година насам). Банковият сектор в Италия сякаш реагира най-позитивно на новината, че няма да има предсрочни избори, като акциите на Banco BPM, BPER, UBI и Intesa Sanpaolo поскъпват с между 6% и 11%, парирайки част от солидните загуби през месец май. Солидно повишение с 1,8% бележи и основният индекс на борсата в Мадрид - Ibex-35, отскачайки от вчерашно двумесечно дъно, тъй като днешният успешен вот на недоверие спрямо вече бившия испански премиер Мариано Рахой беше напълно очакван. Според политическите правила в Испания лидерът на основната опозиционна социалистическа партия Педро Санчес става автоматично новият премиер на страната, въпреки че не е ясно колко дълго ще може да управлява, тъй като неговата партия разполага с едва 84 депутатски места в 350-местния парламент. Общият европейски индекс Stoxx Europe 600 се повишава с 0,95% след вчерашно понижение с 0,6%, но въпреки това е на път да отбележи седмичен спад от около 1%. Германският фондов индекс DAX 30 нараства с 0,87%, възстановявайки част от солидния спад в четвъртък с 1,4%, който беше провокиран от рязка обезценка на акциите на Дойче банка и на автомобилните компании. Френският индекс CAC40 пък се повишава с 1,18%, а британският FTSE100 - с 0,65%. Въпреки днешния подем на европейските борси инвеститорите изглеждат предпазливи с оглед на вече влезлите в сила високи мита на САЩ за вноса на стомана и на алуминий от ЕС, като ще се следи внимателно очаквания отговор на Брюксел. С интерес ще се следят и важните данни за американския трудов пазар и за нивото на безработица през май (от 15:30ч. наше време) и дали те ще променят настоящата политика на федералния резерв на постепенно повишаване на лихвените ставки.", "date": "2018.06.01", "title": "Ръст на европейските акции, след съставяне на новите правителства в Италия и Испания"}
{"url": "https://www.24chasa.bg/novini/article/6893382", "text": "Големи круизни компании проявяват интерес отново да включат в своите маршрути черноморски пристанища, след като през последните години избягват региона заради геополитическата обстановка. Това заяви кметът на Варна Иван Портних след среща с президента на Асоциацията на средиземноморските пристанища за круизи (MedCruise) Айрам Диаз Пастор. На разговорите присъстваха Петър Сеферов - изпълнителен директор на \"Пристанище Варна\" ЕАД, Любомир Добрев - директор на \"Пристанище Варна - Изток\", и Димитър Атанасов - председател на борда на директорите на \"Пристанище Варна\" ЕАД. Круизната индустрия преживява златна ера, а през следващите години се очаква да бъдат построени 109 нови кораба, обяви Айрам Пастор. В момента MedCruise има 72-ма члена, представляващи повече от 100 пристанища около Средиземноморския регион, включително Черно море, Червено море и Атлантическия океан, плюс 32 асоциирани членове, представляващи други сдружения, туристически бордове, корабни и пристанищни агенти. Асоциацията отчита над 26 млн. круизни пасажери. Членовете от Черноморския регион са Варна, Бургас, Констанца, Одеса, Истанбул и Трабзон, като всичките имат необходимата инфраструктура да посрещат пасажерски кораби, добави Пастор. По думите му регионът има много предимства, тъй като включва не само европейски маршрути. \"Щастлив съм да видя доброто сътрудничеството между пристанището и Община Варна. Това е отлична възможност да се рекламира Варна по цял свят. В нашата асоциация смятаме, че в Черно море пристанищата и градовете имат готовност да посрещнат новите кораби\", каза още Аймар Диаз Пастор. По време на срещата кметът Иван Портних запозна госта си с проектите за новия облик на района около Морска гара и за пешеходния ринг. Тази година за първи път Варна няма да бъде посетена от нито един круизен кораб. За следващия сезон обаче вече има една резервация, а за 2020 г. те са два. Това е добър признак за завръщането на компаниите, каза директорът на пристанище Варна Изток Любомир Добрев.", "date": "2018.06.01", "title": "Кметът на Варна: Круизните кораби се връщат в Черно море"}
{"url": "https://www.24chasa.bg/novini/article/6893397", "text": "Голям пожар избухна в северно предградие на Атина днес следобед, съобщава електронното издание на в. \"Катимерини\". Над 20 огнеборци, самолет и два хеликоптера се опитват да овладеят огнената стихия, която избухна в парк, намиращ се в жилищен район в предградието Маруси, предава БТА. Огънят не застрашава домове и бизнес обекти в района, увериха пожарникарите. Близостта на пожара до болница е наложила широкомащабна реакция на противопожарната служба. Според непотвърдени данни един пожарникар в бил ранен при операцията.", "date": "2018.06.01", "title": "Голям пожар избухна в северно предградие на Атина"}
{"url": "https://www.24chasa.bg/novini/article/6893405", "text": "Окръжна прокуратура – Благоевград е привлякла като обвиняем бившия полицай Никола Доганджийски-Колевеца, участвал като помагач в схемата за регистрация на автомобили в КАТ позната като \"бързи номера\" и номера с еднакви цифри Към настоящия момент са разпитани свидетели, извършено претърсване и изземване, както и други доказателства, от които се установява съпричастността на обвиняемия към извършеното престъпление. За времето през 2017 г. и 2018 г., в Благоевград, при условията на продължавано престъпление, като помагач, обвиняемият Доганджийски умишлено улеснил началника на КАТ Данаил Стоицов да приеме дар и облага - пари, вещи и услуги с имуществен характер. Той създал условия за намиране на лица, желаещи да регистрират и идентифицират пътни превозни средства, както в Благоевград, така и в и пунктовете за регистрация на ППС в РУ – Петрич и РУ – Гоце Делчев. В нарушение на утвърдените правила били предоставяни регистрационни номера за МПС и ремаркета, теглени от тях, с комбинация от цифри по желание. Колевеца провеждал срещи и преговори, лично участвал в тях, както и уговарял размера на подкупа. Спрямо обвиняемия е взета мярка за неотклонение 6000 лв. парична гаранция, която е съобразена със здравословното му състояние. Преди седмица при акция на \"Вътрешна сигурност\" бе арестуван началникът на КАТ Стоицов и бизнесмена Бойко Шарков. Тогава бе задържан и Колевеца, но му прилоша и бе настанен в болница. След като го изписаха, прокуратурата повдигна и на него обвинение. ", "date": "2018.06.01", "title": "Трети обвинен в схемата за \"бързи номера\" в КАТ"}
{"url": "https://www.24chasa.bg/novini/article/6893430", "text": "Днес стартира работна група, която ще работи по проекта за Закон за розата, каза по време на парламентарния контрол днес министърът на земеделието, храните и горите Румен Порожанов. В работната група са поканени както производители, така и преработватели, така и от научните среди и разбира се цялата експертиза на министерството, включително второстепенните разпоредители, които са на разположение, посочи той. По думите на министъра този закон е добре да бъде направен - максимално качествено и да бъде внесен с максимална политическа подкрепа в Парламента, за да не губим време за дългото приемане в Министерски съвет, предаде БТА. Преди да бъде предложен на вниманието на народните представители, ние ще направим съответната публична дискусия, срещи със заинтересованите лица, така че да се отрази всичко, което е важно. Цел безспорно е запазването на името на българското розопроизводство, на българските розови продукти, коментира Порожанов. Проявените деформации според министъра са заради свръхпроизводството през тази година. той припомни, че розопроизводството е нараснало с 20 на сто. Регистрациите през 2018 г. в кампанията, която приключи на 15 септември, са вече 43 500. 41 000 са били за миналата година. Като основен проблем Порожанов определи изкупуването на розовите цветове в тази седмица, която беше най-активна заради климатичните особености и слънцегреенето имахме и най-активно цъфтене на розов цвят, който трябваше да бъде обран. Най-потърпевши се оказаха розопроизводителите без договори. На срещата в министерството беше поет ангажимент да се изкупува максимално от дестилериите, дори да се надхвърля 100 процента дневния капацитет, така че загубата на цвят да бъде минимален, припомни министърът. \"Да, имаше погубване на цвят, защото почти всички розови градини, включително тези на по-високите надморски равнища в тази една седмица бяха със силен цъфтеж. В момента няма неизкупени количества, вече кампанията приключва, към 3-4 юни ще приключи, няма неизкупени количества включително и на производители без договори\", посочи Румен Порожанов. Според министъра поуките от тази ситуация са, че темата трябва да се регламентира със Закона и да има ясно ангажименти към производители и дестилерии, за да няма изненадани защо не ни се купува цвета в една или друга ситуация. Поради активния стремеж да има добър доход, много български граждани засадиха рози, които не са от българския сорт Дамасцена, което ще бъде уредено със закона. Направени са и анализи на финансовите параметри на Института по розата в различните видове себестойности от гледна точка на реколтата, защото на някои места надхвърли 400 кг. Себестойността варира около 2 лв., независимо от това кой какви претенции има за разходите, каза Порожанов. Румен Порожанов информира още, че е планирал на 8 юни Управителен съвет, като до тогава ще е ясно каква е реколтата, ще има и приблизителни индикации за средните цени. Биологичните производители получават и субсидия, която покрива доста по-голяма част от техните разходи. Ще направим анализ и ще им дадем глътка въздух, каза министър Порожанов. Помощта ще получат обаче само регистрираните производители. \"До момента темата не се беше появила, защото всичко беше прекрасно, високи изкупни цени навсякъде, включително и продажната на българските розови продукти, но наистина това е продукт, който трябва да влезе в стабилна рамка от гледна точка на неговото бъдеще\", коментира в заключение министър Порожанов.", "date": "2018.06.01", "title": "Порожанов: Днес стартира работна група, която ще работи по проекта за Закон за розата"}
{"url": "https://www.24chasa.bg/novini/article/6893434", "text": "Европейската комисия изрази увереност, че новото правителство на Италия ще сътрудничи \"конструктивно\" със своите партньори от ЕС, предаде Ройтерс. \"Имаме пълно доверие във възможностите и готовността на новото правителство да взаимодейства конструктивно със своите европейски партньори и институциите на ЕС, за да потвърди централната роля на Италия в общия европейски проект\", каза говорителката на ЕК Мина Андреева на пресконференция в Брюксел, предава БТА. Тя нарече подвеждащи съобщенията в медиите, че председателят на комисията Жан-Клод Юнкер вчера е показал неуважение към италианците. Новият италиански вицепремиер националист Матео Салвини определи Юнкер като \"расист\" след като медии го цитираха, че италианците трябва да работят по-усърдно и да бъдат по-малко корумпирани. В цитираното изказване люксембургският политик Юнкер изтъкна помощта на ЕС за Южна Италия. Той я окачествява като щедра и заявява, че отговорност на Рим е да направи повече в помощ на този регион, да подпомага заетостта и да се бори с корупцията: \"Италианците трябва да се погрижат за бедните региони на Италия. Това значи повече работа, по-малко корупция и сериозно отношение\". \"Ще им помогнем, както винаги сме правили. Но недейте да играете тази игра с товаренето на ЕС с отговорност. Страната си е страна, нацията си е нация. Нациите на първо място, Европа на второ.\" Днес говорителката Андреева заяви: \"Председателят Юнкер ще работи с новото италианско правителство за справяне с многото общи предизвикателства, с които Италия и Европа се сблъскват, от търговията до миграцията и още редица други\". Тя добави, че следващата седмица Юнкер ще разговаря с новия италиански премиер Джузепе Конте на срещата на Г-7 в Канада. Юнкер \"дълбоко съжалява\" за изказването си, което в Италия е било възприето като неуважително към страната и нейния Юг, предаде Асошиейтед прес. Андреева, цитирана от АП, изброява инициативи на Юнкер, от които Италия е спечелила, включително подкрепата му за ремонта на катедралата в Норча в централната италианска област Умбрия след земетресението през 2016 г. \"Има думи, има и факти и ние предпочитаме да се съсредоточим върху фактите, които в този случай говорят доста по-силно от думите\", каза Андреева.", "date": "2018.06.01", "title": "ЕК: Имаме пълно доверие, че новият италиански кабинет ще сътрудничи с ЕС"}
