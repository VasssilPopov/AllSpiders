{"url": "https://www.24chasa.bg/novini/article/6457106", "text": "Започва процедурата за избор на шеф на Комисията за разкриване на документи и за обявяване на принадлежност на български граждани към разузнавателните служби на Българска армия. Това решиха депутатите в сряда с общо 93 гласа \"За\", 39 \"против\" и 4 \"въздържал се\". Освен за председател на комисията, се обявява и процедура за избор на зам.-председател, секретар и членове на комисията, поради изтичането на мандата на досегашните. Предложенията могат да бъдат внесени в 14 - дневен срок. Те трябва да бъдат в писмен вид и да се изпратят до Комисията по вътрешна сигурност и обществен ред. Депутатът от БСП Красимир Янков обяви, че от партията му ще гласуват против предложението му, а скоро ще внесат и предложение, с което да се прекрати съществуването на комисията.", "date": "2017.09.20", "title": "Започва процедурата за избор на шеф на Комисията за принадлежност към държавна сигурност"}
{"url": "https://www.24chasa.bg/novini/article/6457023", "text": "Добре дошла на Беате. Тя щеше да дойде преди известно време, но ние подадохме оставка и тя реши визитата й да бъде в по-добри времена. Това каза премиерът Бойко Борисов, който заедно с полския министър председател Беата Шидло откри българо-полски бизнес форум в София тех парк.  Между България и Полша \"големи\" няма, така че това е възможност за българския и полския бизнес да правя консорциуми, да участват в търгове. Ние купуваме най-доброто и най-евтиното, каза Борисов. Той заяви пред бизнеса, че предстои работа в железопътния транспорт.  Припомни, че България и Полша са над средното ниво като ръст на икономиката. България е с 3,6-3,7% ръст. Борисов очаква към края на годината да се стигнат 4% заради новите инвестиции във фабрики и предприятия и заради рекордния износ.  Той се спря и на административната реформа, на намаляването на тежеста на бизнеса, което става с промени в 100 закона и 70 постановления. По повод отношенията с Полша той каза, че и при двете страни има балансирана евроатлантическа политика, която е с различията си, но акцентира на лоялност, дисциплина, не и с послушание.  Борисов обясни предимството на България за инвестиции - 10% плосък данък, най-нисък в ЕС, 20% ДДС. Стабилен лев, свързван с валутен борд, нулева инфлация, 5% безработица.          ", "date": "2017.09.20", "title": "Борисов към полския бизнес: Добре дошли сте, купуваме най-доброто и най-евтиното"}
{"url": "https://www.24chasa.bg/novini/article/6457026", "text": "Представители на протестиращите работници от завода „Емко“ влязоха в Народното събрание, за да представят исканията си, предаде „Фокус“. В момента те провеждат среща с представители от ПГ на „БСП за България“. Стотици работници протестират и в момента пред сградата на парламента. Зам.-председателят на ПГ на БСП Жельо Бойчев излезе при протестиращите и ги покани, за да представят исканията си на депутатите от БСП.", "date": "2017.09.20", "title": "Служители на „Емко“ представиха исканията си в Народното събрание"}
{"url": "https://www.24chasa.bg/novini/article/6457032", "text": "Няма по-голямо удоволствие от това човек да помогне на друг, каза в Русе големият канадски бизнесмен от български произход, дарител и почетен консул на България в Мисисага Игнат Канев, съобщи БТА. Той присъства на официалното откриване на новото педиатрично отделение на Университетската болница в града. Ремонтът се осъществи с финансовата подкрепа на благотворителната фондация \"Игнат Канев\", която дари 500 000 лева. \"Това е голяма радост. Не може да има град без болница. Трябва да се лекуват хората, които имат нужда. Болницата не е единственият проект, който имаме в региона, няма и да е последен\", заяви роденият в русенското село Горно Абланово Игнат Канев. По думите му България може и без тази помощ, но е хубаво човек да подаде ръка. Началникът на педиатричното отделение д-р Ева Цонкова заяви, че то вече функционира от два месеца. \"Откакто сме в него и хората се промениха, манталитетът на пациента се промени. Отделението е изключително приятно и удобно за персонал и пациенти\", заяви Цонкова. В последните седем години в детското отделение се лекуват ежегодно по около 2700 малки пациенти. Преди то бе с капацитет 30 легла, като условията не бяха добри. Новото отделение разполага с 45 легла. Има и детска занималня, която се обзавежда чрез дарения. По време на церемонията изпълнителният директор на УМБАЛ в Русе д-р Иван Стоянов връчи грамота и плакет на Игнат Канев. Отличени бяха и деца от конкурс за рисунки, организиран от болницата. Техните идеи са използвани за декорация на стените в новото отделение.", "date": "2017.09.20", "title": "Милиардерът Игнат Канев дари 500 000 лева на педиатрично отделение в Русе"}
{"url": "https://www.24chasa.bg/novini/article/6457039", "text": "Започва процедурата за избор на нов директор на Българската телеграфна агенция. Това решиха депутатите с общо 92 гласа \"За\" и един \"против\". Мандатът на настоящия генерален директор Максим Минчев изтича на 21. 12. 2017 г. По правило той е в рамките на 5 години, като директорът има право да се преизбира до два мандата. Предложенията за нов директор могат да се направят до 27 септември чрез деловодството на парламента до комисията по култура.", "date": "2017.09.20", "title": "Започва процедурата за избор на нов директор на БТА"}
{"url": "https://www.24chasa.bg/novini/article/6457045", "text": " Министърът на енергетиката на Република България Теменужка Петкова, еврокомисарят по климат и енергетика Мигел Ариас Каниете и ръководителят на дирекция „Енергетика“ в ЕК Доминик Ристори обсъдиха предстоящото българско председателство на Съвета на Европейската комисия. Това съобщиха от пресцентъра на Министерството на енергетиката. Комисар Каниете подчерта, че Европейската комисия очаква поемането на председателството от България, тъй като в началото на следващата година ще се вземат важни решения за бъдещето на Енергийния съюз. По думите му програмата на председателството следва да е в унисон с приоритетите на Европейския парламент. Българското председателство трябва да продължи стартиралите по време на малтийското и естонското председателство теми от енергийния сектор. Очаква се от началото на 2018-та година да продължи обсъждането на предложенията за управление на Енергийния съюз, модела за електроенергийния пазар, енергийната ефективност и директивата за възобновяема енергия. „Законодателният пакет „Чиста енергия за всички европейци“ е уникален по своята същност и доста амбициозен. Уверена съм, че ще намерим общ подход за неговото приемане“, каза министър Петкова пред Каниете.", "date": "2017.09.20", "title": "Теменужка Петкова и еврокомисар Каниете обсъдиха българското председателство на Съвета на ЕС"}
{"url": "https://www.24chasa.bg/novini/article/6456992", "text": "Първият учебен ден 15-и септември, бе избран от бензиностанции Газпром за стартиране инциативата „Дете на пътя - повече от червен светофар. Означава спри!“, с основен фокус безопасността на децата на пътя. Активността е част от кампанията за безопасно шофиране «Струва ли си?», която стартира в началото на месец юли, и има за цел да повиши осведомеността на шофьорите, и не на последно място да формира култура на шофиране и поведение на пътя. Стартът на инициативата беше даден в търговската мрежа на бензиностанции Газпром, с раздаване на светлоотразителен стикер под формата на детска ръка с надпис «Дете на пътя - повече от червен светофар.Означава спри!». Стикерите се раздават напълно безплатно, без това да е обвързано с покупка на горива и стоки, а валидността е до изчерпване на наличностите. Целта на инициативата е да напомни на всички участници в движението за ежедневните, добре познати правила за безопастност на пътя и тяхното спазване и прилагане, особено в районите на училищата, детските градини, игрищата и други, с основен акцент, че пешеходците са най-уязвимата категория в пътния трафик. В дигиталното приложение на кампанията   всеки може да се информира за инициативата, както и да изтегли форма на учебна програма с включени основни правила за безопасност на пътя. Иван Костадинов, Генерален директор на НИС Петрол ЕООД, развиваща верига бензиностанции Газпром, сподели, че се чуства лично ангажиран с тази инициатива като родител и активен шофьор", "date": "2017.09.20", "title": "Бензиностанции Газпром стартира инициатива с фокус безопасността на децата на пътя"}
{"url": "https://www.24chasa.bg/novini/article/6457081", "text": "Състоянието на асансьорите в страната не е добро, има и спрени такива, това каза в Пловдив Петър Горновски, председател на Държавната агенция за метрологичен и технически надзор /ДАМТН/. Той не поясни колко точно са съоръженията, които не отговарят на изискванията. По думите му над 100 000 са регистрираните асансьори, но има и такива, които се използват без да са регистрирани.  Много от съоръженията имат дълги години на експлоатация /над 50-70 години/, но сред тях няма такива, които да не отговарят на изискванията за техническа експлоатация и за безопасност, поясни Горновски. 576 са фирмите, които се грижат на съоръженията, някои от които изискват много голяма грижа. Намаляват инцидентите с деца в асансьори, от началото на годината има само една такава злополука в София. В пловдивското училище \"Братя Миладинови\" Петър Горновски заедно с областния управител Здравко Димитров и представители на Фондация \"Асансьорна безопасност\" участваха в открит урок. На децата бяха разяснени правилата за безопасно използване на асансьори и ескалатори, като идеята е чрез тях посланията да стигнат и до техните родители.", "date": "2017.09.20", "title": "Състоянието на асансьорите в страната не било добро"}
{"url": "https://www.24chasa.bg/novini/article/6457083", "text": "Турция е най-активната страна по отношение на исканията за премахване на съдържание от Туитър, съобщава \"Хюриет дейли нюз\". Страната е изпратила приблизително половината от молбите в световен мащаб, сочи доклад на компанията, предаде БТА. Турция е следвана от Русия, Франция и Германия. 45 процента от молбите за премахване на съдържание са дошли от Турция - общо 2710. От тях 715 са от съдебни заповеди, а 1995 - по искане на правителството. Докладът разглежда периода между 1 януари и 30 юни. Компанията обаче отчита спад в общия борй на молбите от Турция. Туитър съобщи, че е получила осем искания за сваляне на съдържание, качено от журналисти и медийни организации, но не е реагирал на никое от тях \"заради политическото и журналистическото им естество\". От тях пет са постъпили от Турция.", "date": "2017.09.20", "title": "Турция отново начело на страните, поискали премахване на съдържание в Туитър"}
{"url": "https://www.24chasa.bg/novini/article/6457082", "text": "До седем дни председателят на Комисията за финансов надзор (КФН) Карина Караиванова трябва да предложи кандидатури за двама зам.-председатели на комисията - единият ще ръководи управление \"Надзор на инвестиционната дейност\", а другият - управление \"Осигурителен надзор\". Това реши парламентът с приемане на процедурни правила за избор на зам.-председатели на КФН, съобщи БТА. През юли т.г. парламентът не одобри кандидатурите на Румен Соколов и Йордан Чомпалов. Предложенията трябва да се внесат до Комисията по бюджет и финанси чрез председателя на Народното събрание. Допуснатите кандидати ще бъдат изслушани на открито заседание на Комисията по бюджет и финанси, което ще се излъчва в реално време в интернет чрез интернет страницата на парламента. Заместниците ще бъдат избрани с явно гласуване в пленарно парламентарно заседание. Депутатите приеха и процедурни правила за избор на генерален директор на Българската телеграфна агенция", "date": "2017.09.20", "title": "Шефът на КФН трябва да предложи кандидатури за свои заместници до 7 дни"}
{"url": "https://www.24chasa.bg/novini/article/6457085", "text": "След като Турция вече е платила депозит на Руската федерация за закупуване на зенитно-ракетните комплекси (ЗРК) С-400 „Триумф” на дневен ред стои и въпросът за тяхното конкретно базиране в страната, информира електронното издание на вестник „Йенишафак”. Взето е решение това да бъде военната база „Акънджъ” край столицата Анкара. Очаква се първите батареи ЗРС С-400 да пристигнат в Турция през 2018 година и да бъдат разположени именно в тази база. Тя беше използвана за ръководство и координиране на опита за военен преврат от 15 юли м.г. След неговото потушаване намиращите се там ескадрили бяха пребазирани във военните летища Мерзифон и Ескишехир. При това положение именно ВВС базата „Аканджъ” се оказва като най-подходяща и е предпочетена за руските ЗРК С-400. По три главни причини: 1. След преместването на военните ескадрили в момента ПВО на столицата не е така надеждно и близко осигурено; 2. Наличните хангари са изключително подходящи за ЗРК С-400; 3. Дългите писти и много големия район покриват всички изисквания за ЗРК с далечен и среден обсег на действие от ново поколение. Специфични самолетни хангари ще бъдат преоборудвани в рампи за изстрелване В навечерието на пристигането на С-400 в „Акънджъ”, в базата вече са започнали трескави дейности. Руската държавна фирма-износител на С-400 е поискала хангарите и рампите за нуждите на С-400 да бъдат готови преди самите доставки на ЗРК. В тази връзка в базата „Акънджъ” ще бъдат изградени два огромни хангара. Тези хангари ще бъдат твърде „специфични”. Русия впоследствие ще съобщи задължителните допълнителни изисквания за тези хангари от гледна точка на сигурността и поддръжката на С-400. Освен това от руска страна е поискано в базата „Акънджъ” да бъдат изградени и места за рампи за пусковите установки (ПУ). ", "date": "2017.09.20", "title": "Разполагат руските ракети С-400 във военна база край Анкара"}
{"url": "https://www.24chasa.bg/novini/article/6408014", "text": "Mобилната версия на „24 часа“ за първи път е мобилен новинарски сайт номер 1, показват новите данни на Gemius - за юли  . Причина за това е новият, рекорден за лятото ръст на мобилният сайт на \"24 часа\" -    . Така той изпревара конкуренцията в категория мобилни новинарски сайтове. Необичаен за лятото ръст бележи и целият сайт 24chasa.bg .   Близо милион уникални потребители е имал сайтът на вестник \"24 часа\" през юли ( ). Реално читателите ни са повече, защото Gemius измерва само българския трафик, а всеки пети в 24chasa.bg, както и в мобилния   , влиза от чужбина. В статистика на Gemius влизат и читателите на \"24 часа\" в Instant Articles - 24chasa.bg e и една от първите български медии, които създадоха в началото на годината  , където вече има над 30 000 читатели всеки ден. Gemius oтчита и най-новата аудитория на \"24 часа\" - от аналогичната новинарска платформа AMP, която създадохме наскоро с Google, където вече четат над 20 000 уникални потребители всеки ден. 1. Направихме редизайн на мобилната версия и я обогатихме с още съдържание, включително много видео. Сега мобилната версия на сайта не се различава много визуално от десктоп версията, но зарежда съдържанието по-бързо и е много по-удобна за ползване от мобилно устройство, включително само с една ръка (виж видеото). 2. Създаването на съвместните платформи с Facebook - Instant Articles и с Google - AMP. 2. Глобалната тенденция е до съдържанието да се стига все повече от мобилни устройства. При повечето големи световни новинарски сайтове съотношението мобилни-десктоп потребители е от 50 на 50 до 70% в полза на мобилните версии.  При \"24 часа\" мобилните потребители са вече 50%, но продължават да растат с голяма динамика и, особено през уикенда, надвишават по брой читателите от компютър. Интересното е, че огромният ръст в мобилната версия се постига без спад в десктоп версията, потребителите на която продължават да се увеличават. Мобилната аудитория на \"24 часа\" е близка като състав до десктоп юзърите, но има и разлики. Преди всичко мобилните ни читатели са по-млади и активни, включително при обратната връзка с редакцията. 80% от читателите на   са от България, а останалите - основно от Великобритания, Германия, САЩ и Испания, според статистиката на Google Analitics. Половината ни мобилни читатели са от София, а втората най-голяма група са тези, които са влизали в сайта докато са били на път между градовете. Третата най-голяма група читатели са от Пловдив, следват Варна, Бургас, Лондон, Русе, Стара Загора, Велико Търново и Плевен. 75% от мобилните ни читатели ползват мобилна система Android, 20% са с iOS, а останалите - Windows. Най-масово читателите ни ползват устройства на Apple, Samsung, Huawei и Lenovo. Всеки ден средно 200 000 уникални потребители посещават 24chasa.bg и  , показват и данните на Google Analytics.  Сериозен ръст бележи и нашият  , където друга хилядна аудитория следи новините ни,  Освен лидер на пазара на печатните издания, „24 часа” е медията с най-стабилна онлайн аудитория, основната част от които са млади, образовани специалисти, висши мениджъри, студенти, любители на компютри и всякаква техника, хора, които обичат да ходят на културни събития, да пътуват и да се забавляват.", "date": "2017.09.20", "title": "Мобилният сайт на “24 часа”  е номер 1 сред новинарските (Видео)"}
{"url": "https://www.24chasa.bg/novini/article/6456973", "text": "Шофьор е починал след катастрофа в Русенско. Това съобщиха от полицията в Русе. Сигнал за инцидента бил подаден около 16,15 часа вчера. Автомобил с русенска регистрация, управляван от 52-годишен мъж от Русе, се движел между селата Ценово и Пиперково, когато на завой напуснал пътя и се блъснал в земен скат, след което се е преобърнал в отводнителен канал. От удара шофьорът пострадал тежко. Той починал на път за русенската болница. Причините за катастрофата се изясняват. От полицията информират, че за денонощие в Русенско са регистрирани 19 катастрофи.", "date": "2017.09.20", "title": "Шофьор почина след катастрофа в Русенско"}
{"url": "https://www.24chasa.bg/novini/article/6456982", "text": "Ураганът Мария е отслабнал до четвърта категория по петстепенната скала на Сафир-Симпсън, приближавайки Пуерто Рико, предадоха Асошиейтед прес и Ройтерс, като се позоваха на Националния център на САЩ за наблюдение на ураганите. Бурята обаче остава изключително опасна. Очаква се ураганът да запази своята сила, докато навлезе над американската островна територия в Карибско море до два часа. Скоростта на съпътстващите ветрове достига 250 км/ч. По последни данни ураганът е на около 75 километра югоизточно от Сан Хуан, столицата на Пуерто Рико, предаде БТА. ", "date": "2017.09.20", "title": "Ураганът Мария отслабна до четвърта степен, приближавайки Пуерто Рико"}
{"url": "https://www.24chasa.bg/novini/article/6456974", "text": "При специализирана операция е разкрит публичен дом в центъра на Варна, съобщи БТА. От пресцентъра на полицията в крайморския град днес съобщиха, че при обиска са намерени и взети документи и различни вещи, отнасящи се към извършеното престъпление. За 24 часа са задържани наемателят на помещението - 37-годишен, неосъждан варненец, и три жени - на 39, 45 и 48 години от Варна, Аксаково и Свищов. По случая е образувано досъдебно производство.", "date": "2017.09.20", "title": "Полицията разкри публичен дом в центъра на Варна"}
{"url": "https://www.24chasa.bg/novini/article/6456969", "text": "Съдът допусна граждански искове за над 100 млн. лв. по делото за атентата в \"Сарафово\". Те са отправени от пострадали български и израелски граждани за имуществени и неимуществени вреди, но дали съдът ще се съгласи с размера им, ще стане ясно, когато делото започне по същество. На 15 и 16 ноември предстоят разпити на българските свидетели и вероятно тогава ще бъде даден ход на делото, ако няма пречки за това. Днес бяха конституирани частните обвинители по делото. Делото беше внесено в съда през 2016 г. и досега осем пъти беше отлагано по различни процесуални причини. На 18 юли 2012 г. атентатор-самоубиец се взриви до автобус с израелски туристи на летището в Бургас. При атентата загинаха шестима души, а 37 бяха ранени. Подсъдими по делото са Мелиад Фарах и Хасан ел Хадж Хасан, граждани на Австралия и Канада, които се търсят все още чрез червена бюлетина на \"Интерпол\". Смята се, че те са помогнали на атентатора Мохамед Хасанел Хюсейни, който също загина при атентата. Съдът обаче не прие гражданските искове против ливанската шиитска групировка \"Хизбула\". Причината е, че в обвинителния акт, който е 100 страници, никъде не се споменава името на организацията и няма доказателства срещу нейната връзка по случая. Днес, никой от израелските граждани не се яви като свидетел по делото.", "date": "2017.09.20", "title": "Допускат граждански искове за над 100 млн. лв. по делото за атентата в \"Сарафово\""}
{"url": "https://www.24chasa.bg/novini/article/6456869", "text": "Уважаваме това, което правят държавите донори в ЕС за нас, но искаме и те да зачитат усилията, които ние полагаме. Това заяви по адрес на Германия и Холандия българският премиер Бойко Борисов на съвместна пресконференция с полската си колежка Беате Шидло. Германия и Холандия открито се противопоставиха на бързото присъединяване на България и Румъния към Шенген, както предложи председателят на ЕК Жан-Клод Юнкер. България си е написала домашното и изпълнява абсолютно всички изисквания за Шенген. Това го казват на най-високо ниво Европейската комисия и Европейският парламент и не може да се появяват допълнителни условия, заяви Борисов. По думите му позициите на Холандия и Германия са продиктувани от техни предизборни борби. Ще поканя Марк Рюте, премиерът на Холандия, да дойде да обиколи с мен и границата с Турция и границата със Сърбия, да види какво правим и как пазим Европа, заяви още Борисов. В София тя подчерта, че ЕС трябва да е единен и обвърза Шенген именно с единството на съюза. България и Полша заедно ще защитават въгледобива и то по електрическите централи от въвеждането на по-тежки екологични регулации, зявиха и Борисов и Шидло.", "date": "2017.09.20", "title": "Борисов поиска Германия и Холандия да го зачитат (Обновена)"}
{"url": "https://www.24chasa.bg/novini/article/6456866", "text": "Още двама души са арестувани в Нюпорт, Южен Уелс, във връзка с терористичната атака в лондонското метро от петък, предава BBC, цитиран от \"Фокус\". Така общият брой на задържаните за бомбената атака в метростанция „Парсън Грийн“ достигна до пет души. Двама мъже на 48 г. и 30 г. са задържани в ранните часове на сряда след обискиране на адрес в Нюпорт.", "date": "2017.09.20", "title": "Арестуваха още двама във връзка с терористичния атентат в лондонското метро"}
{"url": "https://www.24chasa.bg/novini/article/6456892", "text": "В ОДМВР-Сливен е образувано административно производство и са наложени принудителни административни мерки на 8 сирийски граждани, установени на 19 септември в град Нова Загора. Това съобщиха от ОДМВР-Сливен. Трима мъже, две жени и три деца са приведени в Регистрационно-приемателен център-село Баня.                                                                                                                                                                                                                                                                                                                       ", "date": "2017.09.20", "title": "Откриха 8 сирийци в Нова Загора"}
{"url": "https://www.24chasa.bg/novini/article/6456903", "text": "Столичният булевард „Ал. Дондуков“ да е с асфалт между от ул. „Г. С. Раковски“ и бул. „В. Левски“. Това поиска кметът на София Йорданка Фандъкова с писмо до министъра на културата Боил Банов. Тя иска специализираният експертен съвет на ресорното ведомство да съгласува изпълнение на активните летни за движение в този участък. В писмото се настоява съветът да се съобрази с внесения от Столична община проект за полагане на асфалтова настилка на активните ленти за движение. Със свое становище Националния институт за недвижимо културно наследство задължи Столична община при реконструкцията на бул. „Княз Ал. Дондуков“ да възстанови и положи нова гранитна паважна настилка. След това решение обектът бе разделен на две части, съобщиха от Столична община. Първата част, в историческия център, която води до Ларгото и до бул. „Цар Освободител“ вече е реконструирана с гранитен паваж, както постанови Националния институт за недвижимо културно наследство. От 15 септември започна изпълнението на втория етап – от ул. „Г. С. Раковски“ до бул. „В. Левски“. Този участък е заключен между улици, които са асфалтирани, част от него и в момента е асфалтирана, а след него бул. „Дондуков“ продължава с изпълнена изцяло асфалтова настилка, каза още от общината. В участъка автомобилното движение е интензивно и при изпълнение на асфалтова настилка ще се понижи чувствително както нивата на шум, така и запрашаването, се посочва в аргументите на кмета Фандъкова. Тя обяснява, че с изпълнението на гранитна настилка по бул. “Княз. Ал. Дондуков” от ул. “Сердика” до ул. “Г. С. Раковски” се е запазил характерния паваж в историческия център на София. В този участък съхранението на настилката кореспондира с тази по бул. “Цар Освободител” и се вписва по естествен начин с археологическия комплекс на Древна Сердика на Ларгото. От своя страна отсечката от булеварда между ул. „Г.С. Раковски“ и бул. „В. Левски“ е отдалеченаот традиционните исторически туристически маршрути в центъра на София\", се казва в писмото . До момента Столична община се съобрази напълно с всички бележки и становища на НИНКН.", "date": "2017.09.20", "title": "Фандъкова поиска бул.\"Дондуков\" да е с асфалт"}
{"url": "https://www.24chasa.bg/novini/article/6456909", "text": "Венецуелският лидер Николас Мадуро нарече президента на САЩ Доналд Тръмп \"новия Хитлер\" в международната политика, предаде ТАСС, цитирайки агенция ЕФЕ. Мадуро каза това в слово по националната телевизия, предавано от президентския дворец \"Мирафлорес\" в столицата Каракас, предаде БТА. \"Доналд Тръмп се смята за господар на света и демонстрира това с действията си в международната политика, говорейки като новия Хитлер\", заяви Мадуро по повод вчерашната реч на президента на САЩ в ООН. Според него стопанинът на Белия дом води агресивна политика срещу венецуелския народ от позициите на \"расово и имперско превъзходство\". \"Обаче \"никой не може да заплашва Венецуела\", подчерта Мадуро и отбеляза, че въпреки обещанията на американския лидер да приеме нови санкции срещу \"авторитарния режим\" във Венецуела, той ще \"продължи да ръководи\" южноамериканската република. Венецуелският лидер добави, че смята думите на президента на САЩ за заплаха за физическото му унищожение.", "date": "2017.09.20", "title": "Мадуро: Доналд Тръмп е \"новият Хитлер\""}
{"url": "https://www.24chasa.bg/novini/article/6456941", "text": "Кметът на румънската столица Габриела Фиря съобщи, че е решила училищата в Букурещ да бъдат затворени по-рано днес, защото тази вечер се очаква градът да бъде ударен от буря, пише информационният сайт \"Зиаре\". Така всички училища в румънската столица днес ще затворят в 17,00 часа. Кметът помоли училищния инспекторат да влезе в контакт с всички образователни институции, така че учениците да си бъдат у дома, когато започне бурята, \" а не на някоя автобусна спирка\". Фиря поиска също да се проверят дърветата, така че да няма риск да бъдат отскубнати от очаквания силен вятър, както и да се укрепят покривите на сградите. Според метеоролозите критичното време за Букурещ ще бъде в сряда от 20,00 часа до 03,00 часа сутринта в четвъртък. Очакваната скорост на вятър е между 55 и 65 километра в час. Очакват се и валежи от по 25 литра на квадратен метър до 35 литра на квадратен метър.  Над 140 души пострадаха, като част от тях още са в болница. Стотици хиляди румънци бяха без ток заради аварии. По първоначална оценка причинените щети са на стойност най-малко 4,3 милиона леи (1,45 милиона лева).", "date": "2017.09.20", "title": "Затварят по-рано училищата в Букурещ заради предстояща буря"}
{"url": "https://www.24chasa.bg/novini/article/6456965", "text": "Полицията задържа мъж на 41 години като заподозрян за , съобщиха от пресцентъра на ОД на МВР - Пловдив, цитирани от БТА. На 12 септември в районното управление в Хисаря е започнало разследване по досъдебно производство за опожарени три масивни къщи, шест едноетажни дървени постройки и около 60 декара лозя и тревна площ в местността \"Воден камък\". В хода на активните действия полицейските служители установили, че огънят е тръгнал от имота на 41-годишен мъж, който бил хвърлил пиратки срещу ято птици. Извършителят е задържан за срок до 24 часа. Пред разследващите той направил самопризнания за стореното. Пълното документиране на случая продължава под наблюдението на Районна прокуратура - Пловдив.", "date": "2017.09.20", "title": "Арестуваха заподозрян за пожара във вилната зона край Хисаря"}
{"url": "https://www.24chasa.bg/novini/article/6456987", "text": "Шофьорите по АМ \"Хемус\" вече преминават през ремонтираната тръба за Варна на тунел \"Витиня\", съобщиха от пресцентъра на МРРБ. Проверката на тунел \"Витиня\" на АМ \"Хемус\" показа изключително качество на строителството, е коментирал министърът на регионалното развитие и благоустройството Николай Нанков. Днес, заедно с председателя на Управителния съвет на Агенция \"Пътна инфраструктура\" инж. Дончо Атанасов и с инж. Светослав Глосов - член на УС на АПИ, министърът провери изпълнените строително-монтажни работи непосредствено преди пускането на трафика през тунела. С възстановяването на движението в тръбата за Варна и на мостовото съоръжение непосредствено след тунела, пътуващите към Велико Търново за честванията на Деня на Независимостта на България от 10 часа днес преминават без ограничения в двете тръби на \"Витиня\". В понеделник - 25 септември, веднага след края на трите почивни дни, ще бъде затворена за ремонт тръбата за София и съоръжението преди тунела. Движението на леките коли и на превозните средства до 10 т ще бъде прехвърлено двупосочно в обновената тръба за Варна. Тежкотоварните моторни превозни средства над 10 т ще продължат да преминават по задължителния обходен маршрут по път I-1 София - Ботевград. Целта е ремонтните дейности на \"Витиня\" да завършат до края на ноември и през зимата по АМ \"Хемус\" да се пътува без ограничения от строителни дейности. Обновената тунелна тръба на \"Витиня\" е изключително модерна за България и оттук нататък, спрямо възможностите на бюджета, и останалите съоръжения в страната ще бъдат приведени в същия вид - с пожароизвестяване, вентилационна система, видеонаблюдение, е обяснил министър Нанков. В най-дългия, 1195-метров тунел в България, вече 15 вентилатора са свързани към автоматична система. Съоръжението разполага и с уникална система за пожарна безопасност и пожароизвестяване, които бяха демонстрирани чрез симулация по време на инспекцията. Монтирани са и 374 лед осветителни тела. Ремонтът се просрочи във времето, но целта е била осигуряването на сигурност и безопасност при експлоатация, е отбелязал министърът. Искаме АМ \"Хемус\" да е сигурна, да отговаря на европейските стандарти, е подчертал Нанков. По нея 47 км. са само асфалтовите дейности по участъци в лошо състояние. След ремонта на десните тръби на тунелите \"Ечемишка\" и \"Витиня\", остава да бъдат ремонтирани още шест тръби на четирите тунела по магистралата. Необходим е ремонт и на мостови съоръжения. Поне 220 млн. лв. са необходимите средства. Ако има наличен ресурс, ремонтът може да се направи за две години. Затова толкова бързаме с въвеждането на тол таксите, които ще гарантират наличния ресурс и така няма да сме в тежест на бюджета, е обяснил министърът. Пътният сектор в момента се издържа чрез проекти, финансирани от европейските фондове, заемни споразумения и излишъка в бюджета. Проблемът с финансирането ще бъде решен чрез въвеждането на тол таксите. Ще има по-добър контрол на качеството и разходването на средствата, е посочил още Николай Нанков. Министърът е обявил, че процедурата за избор на изпълнител, който да изгради и внедри тол системата, ще приключи през следващия месец, като предстои отваряне на ценовите оферти. Няма как да има класиране, без тези оферти да бъдат отворени, е обяснил той по повод разпространената през предишните дни невярна информация за избран изпълнител по обществената поръчка. Според поетия ангажимент, тол системата ще заработи към края на 2018 г. и ще започне да генерира на финансов ресурс още с въвеждането й. Състоянието на тръбата към София на тунел \"Витиня\", която е ремонтирана в периода 2005-2006 г., е много по-добро. Всички системи на известяване, звукови сигнализации, ново осветление ще бъдат монтирани в рамките на предвидения срок, за да може през есенно-зимния сезон да няма ремонти по АМ \"Хемус\", е посочил инж. Дончо Атанасов. Ако се изпусне моментът, в който трябва да се извърши ремонт и това не стане в определения срок, разходите за бюджета ще се увеличат. Длъжни сме в рамките на два месеца да приключим ремонта на лявата тръба на Витиня, тъй като започва зимното поддържане след това и няма как да оставим движението в участъка на \"Хемус\" в една лента. Мобилизираме всички усилия, за да приключим до края на ноември, е посочил министър Нанков. Тунел \"Витиня\" е най-дългият у нас - 1195 м. В експлоатация е от 1984 г. Възстановителните дейности в тръбата за Варна стартираха на 27 юни м. г. като движението се извършваше двупосочно в тръбата за София, припомнят от МРРБ. Съоръжението е с нова хидроизолация, отводнителна и дренажна система, вентилационна и електрическа инсталация, видеонаблюдение и пожароизвестяване, светофарна уредба, осветление и система за светлинно водене, включително и непрекъснат захранващ източник на евакуационното осветление. Положени са около 28 хил. кв. м хидроизолация, 5 400 т асфалт, 516 т армировъчна стомана и т. н. За отлична вентилация в съоръжението са монтирани 15 бр. реверсивни вентилатори. Тръбата е с енергоефективно LED осветление, като са монтирани 374 бр. осветителни тела. Ремонтните дейности в тръбата за София на тунел \"Витиня\", които ще започнат на 25 септември, предвиждат демонтаж на старите осветителни тела и на носещата конструкция, монтаж на нови осветителни тела и конструкцията за тях и захранващи кабели; изграждане на нова електроснабдителна система на осветлението, видеонаблюдение, пожароизвестителна и оповестителна система. Тръбата за София ще бъде и с нова светофарна инсталация, променливи пътни знаци и т. н. Ремонтните дейности на тунел \"Витиня\" се изпълняват от \"Автомагистрали\" ЕАД по договора за текущо поддържане на автомагистралния участък.", "date": "2017.09.20", "title": "Вижте ремонтирания тунел \"Витиня\", отвориха го"}
{"url": "https://www.24chasa.bg/novini/article/6456991", "text": "Унгарското правителство обяви, че подготвя нов референдум, този път срещу родения в страната американски милиардер Джордж Сорос, предаде Франс прес, цитирана от БТА. Това ще е третото народно допитване в Унгария от 2015 г. Първото бе за връзките \"между имиграцията и тероризма\", а второто, преди няколко месеца - за ограничаване на влиянието на европейските институции върху страната. Конкретна дата за новия референдум не бе посочена. Говорителят на унгарското правителство Бенце Тужон се ограничи да каже, че кампанията ще започне следващия месец - половин година преди парламентарните избори, които би трябвало да бъдат произведени през април. Миналата седмица представител на управляващата консервативна суверенистка партия ФИДЕС заяви, че правителството иска да консултира унгарците за \"Плана Сорос\". Това е формула, използвана от унгарския кабинет за предполагаем проект на 86-годишния милиардер да вкарва по 1 милион имигранти в ЕС годишно, отбелязва Франс прес. Премиерът Виктор Орбан обяви Сорос за най-големия враг на Унгария и поде от началото на годината редица действия за дискредитиране на магната и многото финансирани от него неправителствени организации.", "date": "2017.09.20", "title": "Унгарското правителство подготвя референдум срещу Сорос"}
{"url": "https://www.24chasa.bg/novini/article/6456993", "text": "16-годишна германска тийнейджърка, която заминала за Близкия Изток, за да стане булка на ИДИЛ, може да бъде обесена в Ирак, разказва  . Момичето е прекарало близо година с джихадистите в страната преди да бъде задържано. \"При определени обстоятелства тийнейджърите могат да бъдат подведени под отговорност за своите действия, особено когато става въпрос за убийство на невинни хора\", заяви иракският министър-председател Хайдер ал Абади пред Асошиейтед Прес. Според него е възможно германката да получи смъртна присъда заради връзките си с джихадистите. Сега съдбата на младата Линда Венцел е в ръцете на иракското правосъдие. Линда избягала от дома си в Източна Германия, за да се присъедини към екстремистите. Тя успяла да стигне до Сирия през Турция, където станала жена на боец от ИДИЛ. По това време момичето е още на 15 на години. Ирак е осъществил най-малко 88 екзекуции чрез обесване през 2016-а година", "date": "2017.09.20", "title": "16-годишна германка от ИДИЛ може да бъде обесена в Ирак"}
{"url": "https://www.24chasa.bg/novini/article/6457011", "text": "Мрачно бъдеще очаква съпругите и децата на турските бойци от \"Ислямска държава\" в Ирак, а много семейства в Турция отчаяно търсят своите роднини, предаде БТА. Докато джихадистите, заловени при операции в иракските градове Мосул и Тал Афар се намират в затвора, техните жени и деца са изпратени в лагери под контрола на ООН. Мосул и Тал Афар бяха освободени наскоро от ИД и съдбата на жените и децата, заминали в Ирак заедно с джихадистки бойци, попадна в светлината на прожекторите, след като на 16 септември иракският премиер Хайдар ал Абади обяви, че половината от тях са от турски произход. Много от задържаните в лагерите не са виновни за никакво престъпление, заяви пред Асошиейтед прес Ал Абади, добавяйки, че неговото правителство е \"в пълен контакт\" с родните им държави, за да бъде \"намерен начин за предаването им\". По-рано стана известно, че джихадисти и техните семейства са се предали се на иракската армия, иракските милиции Хашд Шааби /Народна мобилизация/ и силите пешмерга, след като разбрали, че предстои поражение на ИД. Местонахождението на лагер близо до Мосул е държано в тайна в момента като част от мерките за сигурност. В лагера има много туркини, загубили съпрузите си джихадисти в сблъсъци, а също и деца, останали без бащи. Според информация, получена от в. \"Хюриет\", общо 217 семейства са направили постъпки пред властите, за да намерят роднините си, които живеели в територии под контрола на ИД в Ирак. Над 90 семейства са преминали в Ирак през граничния пункт Хабур в град Силопи в окръг Шърнак, Югоизточна Турция, търсейки начин да научат съдбата на своите деца, внуци и снахи. Пред \"Хюриет\" туркиня, издирваща снаха си и двамата си внуци в лагери в Ирак, заявява \"всички се чувстват ужасно по време на търсенето\". \"Синът ми отиде в Ирак (да се присъедини към ИД) със съпругата си и двамата ми внуци преди три години. Синът ми загина в Мосул, но не зная какво се е случило с останалите. Проверихме няколко лагера, но не успяхме да ги открием\", каза жената, идентифицирана с инициали Е. Й., добавяйки, че заловените от териториите под контрола на ИД са държани в отделен лагер. \"Беше ни казано, че онези, които са напуснали ИД, са държани в друг лагер.\" Ние обаче не знаем местонахождението на този лагер и кого да попитаме за него. Дойдохме в Ирак с много семейства. Всички са окаяни и се опитват да научат нещо за децата си\", каза още тя. Турската агенция за национално разузнаване МИТ, разузнавателната служба на полицията и антитерористите извършват междувременно \"анализи на риска\" във връзка с турските жени и деца в лагера. Турските власти ще разследват също как са се присъединили те към ИД, как са преминали в Ирак, дали са били замесени в сблъсъци, дали принадлежат към въоръженото крило на джихадистката групировка и дали са получавали военно обучение. В случай на екстрадиция в Турция жените и децата на възраст над 14 години ще бъдат разпитани. Онези, които са били активни в организацията и са участвали в сблъсъци, ще бъдат съдени за \"членство в терористична организация\" и \"съучастие във въоръжени и бомбени нападения\". Според турските власти онези, които бъдат оправдани след съдебен процес, ще бъдат поставени под разузнавателно наблюдение. Малките деца от друга страна ще бъдат предадени на семействата или роднините им, ако такива съществуват. Друга жена, мъчеща се да намери членовете на семейството си в Ирак, заяви, че сестра й е била отведена в арабската страна принудително от своя съпруг. \"Зет ми умря в сблъсъци и не знаем къде са сестра ми и нейните деца. Направихме постъпки пред властите и помолихме за помощ\", каза жената, идентифицирана само с инициали Б.Е. Тя добави, че два пъти са се обаджали в турското външно министерство и са информирали служителите за ситуацията. \"Не успяхме обаче да получим никакви резултати. Има стотици турски граждани в това положение и повечето бяха отведени там (във военни зони) от съпрузите си. Има също и много малки деца\", добави тя.", "date": "2017.09.20", "title": "Мрачно бъдеще очаква съпругите и децата на турските бойци от ИДИЛ"}
{"url": "https://www.24chasa.bg/novini/article/6457004", "text": "Броят на загиналите при земетресението в Мексико бе понижен до 217, предаде Асошиейтед прес, като се позова на Гражданска защита. По-рано бе съобщено за най-малко 248 загинали. Директорът на мексиканската Гражданска защита Луис Фелипе Пуенте не даде обяснения за понижаването на броя на жертвите, предаде БТА. Той съобщи за 86 загинали в столицата Мексико, 71 в щата Морелос, 43 в щата Пуебла, 12 в щата Мексико, четирима в щата Гереро и един в щата Оаксака.", "date": "2017.09.20", "title": "Броят на загиналите при земетресението \nв Мексико бе понижен до 217 (Снимки)"}
{"url": "https://www.24chasa.bg/novini/article/6456868", "text": "Човечеството може да остане без защита от болестотворни бактерии заради растящата им устойчивост към антибиотици, съобщи ТАСС, цитирайки доклад на Световната здравна организация. Резистентността към противомикробни препарати може сериозно за застраши напредъка в съвременната медицина, заяви генералният директор на СЗО Тедрос Аданом Гебрейесус. Той призова спешно да бъдат увеличени инвестициите за изследвания и разработки, свързани с устойчивите на антибиотици инфекции, като туберкулозата. В противен случай, каза той, човечеството \"ще бъде върнато във времената, когато хората са се бояли от обичайни инфекции и са рискували живота си при незначителни операции\", предаде БТА.  Повечето използвани сега лекарства са \"модификации на съществуващи класове антибиотици\", което е \"краткосрочно решение\", отбелязва докладът. Вариантите за лечение на най-опасните инфекции са малко. Такава болест е туберкулозата, която ежегодно отнема 250 хиляди живота. За последните 70 години на пазара са се появили само два антибиотика за лечение на резистентна туберкулоза. Дефицит има и при вариантите за борба с патогени като ацинетобактерии и ентеробактерии, които са опасни за пациентите в болниците.", "date": "2017.09.20", "title": "Човечеството остава без защита заради имунитета на бактериите от антибиотици"}
{"url": "https://www.24chasa.bg/novini/article/6456776", "text": "Бързо производство е започнато в Районното управление в Свищов срещу 20-годишен местен младеж, който не изпълнил полицейско разпореждане. Тази нощ в 03,14 ч. в Свищов полицейски патрул предприел проверка на лек автомобил „Пежо“, като подал светлинен и звуков сигнал. Водачът обаче отказал да изпълни полицейското разпореждане и продължил движението си. След това униформените подали сигнал и със стоп палка, на който водачът отново не реагирал. Малко по-късно сам преустановил движението си. В хода на проверката е установено, че зад волана е Ц. Ц., неизвестен до момента на полицията. Пред проверяващите признал, че се е уплашил. Задържан е за срок до 24 часа по ЗМВР.", "date": "2017.09.20", "title": "Задържаха млад шофьор, не спрял за проверка от полицаи"}
{"url": "https://www.24chasa.bg/novini/article/6456819", "text": "Бургаският окръжен съд наложи условна присъда на Стефан М., който преди 2 г. уби пешеходка, сядайки зад волана едва на 16 г. Катастрофата станала по пътя Бругас-квартал Черно море на 31 октомври, 2015 г. Стефан М. бе осъден на 2 г. лишаване от свобода с 3 г. изпитателен срок. Същото наказание получи 21-годишният Съби Р., който предоставил автомобила на непълнолетния бургазлия. Делото бе гледано по реда на съкратено съдебно следствие. Присъдата на Окръжен съд Бургас може да бъде обжалвана или протестирана пред Апелативния съд в 15-дневен срок.", "date": "2017.09.20", "title": "Условна присъда за непълнолетен, убил пешеходка край Бургас"}
{"url": "https://www.24chasa.bg/novini/article/6456817", "text": "46-годишен мъж е открит мъртъв в лек автомобил, паркиран в местността Бегов Андък край село Рилци, съобщиха от ОДМВР – Благоевград. На 19 септември, около 17.20 часа, в 1-во РУ - Благоевград е получен сигнал за това, че около 17.10 часа на същата дата, на задната седалка на лек автомобил е забелязан да лежи мъж. От пристигналите на място полицейски служители и екип на ЦСМП - Благоевград е установено, че лицето е 46-годишен мъж от село Поленица, община Сандански, който е починал. В резултат на извършения оглед не са констатирани следи от насилие по тялото на мъжа. Назначена е съдебно-медицинска експертиза за уточняване на причините за смъртта на лицето. Образувано е досъдебно производство. Работата по случая продължава", "date": "2017.09.20", "title": "Откриха труп на мъж на задната седалка на кола, спряна в местност край Благоевград"}
{"url": "https://www.24chasa.bg/novini/article/6456551", "text": "Председателят на Комисията по култура и медии в 44-то Народно събрание Вежди Рашидов заминава за Москва като официален гост на честването на 260-годишнината от основаването на Руската академия за изкуство. Тържествената церемония е на 21 септември 2017г. Вежди Рашидов е академик на Руската академия за изкуство. Тържествата за юбилея в Москва са съпроводени от Международна конференция на тема “Световната култура като ресурс за устойчиво развитие“.  По време на посещението си в руската столица Вежди Рашидов ще има и срещи с депутати от руската Дума.", "date": "2017.09.20", "title": "Вежди Рашидов е официален гост на 260-годишнина от основаването на Руската академия за изкуство"}
{"url": "https://www.24chasa.bg/novini/article/6456568", "text": "България очаква приетият Закон за образованието в Украйна да не засегне по никакъв начин правата и възможностите на сънародниците ни в страната да изучават своя роден език. За това призова президентът Румен Радев на среща в Ню Йорк със своя украински колега президента Петро Порошенко. „Разбрахме се, че няма да има никакви ограничения за изучаване на български език в училищата и като количество и като качество на часовете“, коментира българският държавен глава пред журналисти след края на срещата. Това съобщиха от прессекретариата на президента. Президентът Петро Порошенко е поел ангажимент да реагира незабавно, ако българският държавен глава получи оплакване от страна на сънародниците ни в Украйна, след осъществените законови промени. В скоро време в България ще пристигне и министърът на образованието на Украйна и на място ще бъдат уточнени всички въпроси, свързани с предприетата образователна реформа и как по-добре да бъдат защитени правата на местната българската общност и възможностите и да изучава своя роден език, стана ясно от думите на Румен Радев. По време на срещата българският държавен глава е получи уверение от своя украински колега и че в процеса на децентрализация на Украйна няма да бъдат предприемани действия за административно разделяне на историческия Болградски район, в който живеят много наши сънародници. Обсъдена е била и възможността за отпадане на засиления контрол за бизнес дейност, осъществявана от български компании, предвиден по силата на Постановление № 449 на украинското правителство, поради различните данъчни ставки в двете държави. Президентът Румен Радев е потвърдил категоричната подкрепа на страната ни за европейската перспектива на Украйна и е изразил готовност за споделяне на българския опит в този процес. В отговор на журналистически въпрос по повод откриването на Общия дебат на Общото събрание на ООН, българският президент подчерта, че едно от най-важните послания е било признаването от всички държави членки на глобалната роля на ООН за справяне с военните кризи, миграцията, борбата с бедността и климатичните изменения. Помолен да коментира изказването на президента на САЩ Доналд Тръмп пред Общото събрание, българският държавен глава заяви, че е впечатлен от отправеното послание, че ООН ще бъде силна организация, ако в нея членуват силни и суверенни, независими държави. Това е послание, което подчертава необходимостта да отстояваш интересите на своята собствена страна и народ, независимо в какви организации и съюзи участваш, и от него може да се поучим, подчерта Румен Радев. „Не знам дали се чува в България, че за да бъдеш фактор в дипломацията и за да се чува твоят глас, трябва да имаш съответната военна мощ. Те не могат да съществуват разделени. Президентът Тръмп го обяви много ясно и тази година САЩ имат най-големия военен бюджет и най-силната армия. Нека да видим защо той мисли така и как ние мислим у нас“, добави още президентът. По покана на президента на Френската република Еманюел Макрон, българският държавен глава участва в учредяването на Глобален пакт по околната среда. Президентът Румен Радев участва и в приема, даван от президента на САЩ Доналд Тръмп за ръководителите на делегации на 72-ата сесия на Общото събрание на ООН.", "date": "2017.09.20", "title": "Румен Радев: Очакваме да бъдат спазени правата на българите в Украйна"}
{"url": "https://www.24chasa.bg/novini/article/6456502", "text": "Броят на жертвите на земетресението в Мексико достигна до най-малко 248 души, предава телевизионният канал teleSUR, цитиран от \"Фокус\". В щата Морелос броят на жертвите е най-висок – съобщава се за 55 загинали. В Пуебла, където е бил епицентърът на труса от 7,1 по скалата на Рихтер, има 32 смъртни случая. Голяма част от жертвите там са загинали под развалините на църква. Най-малко 49 души бяха убити в столицата, докато 10 души загинаха в щатите Мексико и в Гереро, съобщиха официални лица.  Кметът на Мексико Сити Мигел Ангел Манцера информира, че 44 сгради са сериозно повредени или унищожени в резултат на труса. Регистрирани са няколко изтичания на газ и пожари.                                                                                                                                                                                                                                                                                                                       ", "date": "2017.09.20", "title": "Броят загинали при земетресението в Мексико достигна до 248 души (Обновена, снимки)"}
{"url": "https://www.24chasa.bg/novini/article/6456583", "text": "Британската полиция арестува трети заподозрян за атентата в лондонското метро на станция \"Парсънс грийн\" в петък, при който бяха ранени 30 души, съобщи  . Мъж на 25 години е бил задържан в град Нюпорт в Уелс. ", "date": "2017.09.20", "title": "Арестуваха трети заподозрян за атентата в лондонското метро"}
{"url": "https://www.24chasa.bg/novini/article/6456617", "text": "Жена е пострадала при верижна катастрофа с пет автомобила на бул. „Акад. Иван Евстатиев Гешов“. Това съобщиха от пресцентъра на МВР.  Сигналът за верижна катастрофа на бул. „Акад. Иван Евстатиев Гешов“, в участъка между бул. „Цар Борис III“ и ул. „Гюешево“, е постъпил тази сутрин към 8.30 часа. Според първоначалната информация, в инцидента са участвали пет леки автомобила, по-сериозно е пострадала водачка на една от колите. Тя е откарана в болница за преглед. Движението в района е затруднено, осъществява се в една лента. Пътни полицаи са на място и подпомагат трафика.", "date": "2017.09.20", "title": "Верижна катастрофа с пет коли на оживен софийски булевард, жена е пострадала"}
{"url": "https://www.24chasa.bg/novini/article/6456634", "text": "Окръжната прокуратура (ОП) във Варна разследва смъртта на полицейски служител – старши инспектор Б. Б. от Четвърто Районно управление при ОДМВР – Варна. Досъдебното производство по случая е образувано на 19 септември 2017 г., когато след 20 часа е уведомен за случая дежурен прокурор в Окръжната прокуратура във Варна. Това съобщиха от пресцентъра на Апелативна прокуратура – Варна. Разследването ще установява причините и обстоятелствата, при които е настъпила смъртта на полицейския инспектор. Под ръководството на дежурен прокурор от ОП – Варна, следовател от Окръжния следствен отдел е извършил незабавно оглед на местопроизшествието. Иззети са веществени доказателства. Разследващите работят по три възможни хипотези – убийство, самоубийство или нещастен случай при боравене с оръжие. Назначена е съдебномедицинска експертиза – аутопсия на тялото на полицейския инспектор, както и техническо-съдебна, балистична, трасологична, химическа и дактилоскопна експертиза. Разследването по случая продължава.", "date": "2017.09.20", "title": "Разследват смъртта на полицай във Варна"}
{"url": "https://www.24chasa.bg/novini/article/6456647", "text": "Полицията в германската федерална провинция Шлезвиг-Холщайн арестува 24-годишен сириец, заподозрян в членство в близкоизточната радикална групировка „Ислямска държава“, съобщава баварският ежедневник Die Sueddeutsche Zeitung, цитиран от Фокус. Съгласно разпространените данни, мъжът е арестуван във вторник по подозрение в членство в чуждестранни терористични организации. Лицето е влязло в Европа през 2015 г. като член на „Ислямска държава“. През август с.г. Маджет А. е пристигнал в Германия.", "date": "2017.09.20", "title": "Арестуваха 24-годишен сириец в Германия, предполагаем член на \"Ислямска държава\" е"}
{"url": "https://www.24chasa.bg/novini/article/6456678", "text": "Британският премиер Тереза Мей ще предложи Лондон да плати на Европейския съюз най-малко 20 милиарда евро за излизането на Великобритания от съюза, твърдят запознати източници, цитирани от британския в. \"Файненшъл таймс\". Оливър Робинс, съветник на Мей по въпросите на ЕС, е информирал европейските си колеги, че се очаква министър-председателката да огласи официално това предложение в реч на 22 септември в италианския град Флоренция, в която ще очертае вижданията си за \"специално партньорство\" с Евросъюза след Брекзита, предаде БТА. До момента Обединеното кралство не е конкретизирало сума, която смята да изплати на ЕС за уреждане на сметките си след напускането на блока, което по план би трябвало да стане на 29 март 2019 г., посочва Франс прес. Макар Брюксел също да не е посочвал определена сума, редица висши представители на ЕС са отбелязвали пред АФП, че британците ще трябва да платят между 60 и 100 млрд. евро. Според документи на Европейската комисия и Европарламента нетната вноска на Лондон в бюджета на ЕС за 2015 г. (последната налична цифра) възлиза на 10,75 млрд. евро. При това положение споменатите 20 млрд. евро ще представляват само сумата, дължима от британците за покриване на задълженията им към бюджета на ЕС, гласуван за седем години до 2020 г. Изплащането на тази сума обаче няма да уреди всички британски финансови ангажименти към ЕС, отбелязва цитиран от \"Файненшъл таймс\" европейски висш дипломат. Съветниците на Тереза Мей не са коментирали изнесената във вестника информация. Досега британското правителство изчаква ЕС да назове сума, преди да даде отговора си.", "date": "2017.09.20", "title": "Най-малко 20 милиарда евро ще предложи Тереза Мей за излизане от ЕС"}
{"url": "https://www.24chasa.bg/novini/article/6456682", "text": " Премиерът Бойко Борисов посрещна полския премиер Беата Шидло в сградата на Министерски съвет, предаде \"Фокус\". Двамата ще проведат среща на “четири очи”, която ще бъде последвана от пленарни разговори между правителствените делегации. Основни теми на разговорите са развитието на двустранното сътрудничество с акцент върху икономическите отношения, както и приоритетите по време на Българското председателство на Съвета на ЕС, миграционният натиск към Европа и охраната на външните граници, както и други въпроси от европейския дневен ред. По-късно двамата министър-председатели ще отправят официални приветствия на Българо-полския бизнес форум в София Тех парк.  По време на официалното си посещение полският министър-председател Беата Шидло ще се срещне и с председателя на Народното събрание Димитър Главчев.", "date": "2017.09.20", "title": "Борисов посрещна полския премиер Беата Шидло (Снимки)"}
{"url": "https://www.24chasa.bg/novini/article/6456686", "text": "Белгия и Судан са сключили споразумение за връщането на суданците, които незаконно са проникнали на белгийска земя, съобщават местни медии. Споразумението търпи силната критика на опозиционната социалистическа партия и на защитници на човешките права. Преди седмица белгийският държавен секретар по убежището и миграцията Тео Франкен се е срещнал в Брюксел със суданския посланик Мюстриф Садик - бивш директор на тайните служби на Судан. В делегацията от суданска страна са участвали също трима представители на вътрешното министерство на африканската държава, предава БТА. По думите на Франкен срещата ще бъде последвана от най-мащабната операция по установяването на самоличността на чужденци в Белгия. Медиите уточняват, че става дума за 158 суданци, задържани в Брюксел и отведени в център за мигранти от закрит вид. Защитници на човешките права отбелязват, че президентът на Судан Омар ал Башир е издирван от Международния наказателен съд с обвинения в геноцид, престъпления срещу човечеството и военни престъпления покрай събитията в Дарфур. Според тях с действията на Франкен се уронва образът на Белгия на международната сцена. Белгийските медии отчитат, че в Судан управлява правителство на ислямисти и цитират данни на Амнести интернешънъл, според които властите са използвали химическо оръжие срещу населението. Цитиран е също доклад на специалния представител на ООН за Дарфур, според който обстановката на място се подобрява. Отбелязва се, че генералният секретар на Съвета за сигурност на ООН предлага намаляване наполовина на броя на сините каски в Дарфур от началото на следващата година.", "date": "2017.09.20", "title": "Белгия ще връща в родината им незаконно влезли суданци на територията й"}
{"url": "https://www.24chasa.bg/novini/article/6456698", "text": "65-годишен корейски гражданин е с опасност за живота след катастрофа на пътя София - Варна, съобщиха от ОДМВР - Търговище. На 19 септември 2017 г. около 14.50 часа на първокласен път I-4 София - Варна, при км 218+544, правоспособен водач с инициали Ш. С., на 65 год., гражданин на Република Корея, със статут на постоянно пребиваващ в Република България, управлявайки собствения си лек автомобил „Сеат Леон“ със софийска регистрация в посока гр. Омуртаг - гр. Търговище, на лява крива е изгубил контрол над управлението и автомобилът е излязъл вдясно извън пътното платно. В резултат на така настъпилото пътнотранспортно произшествие са нанесени значителни материални щети на автомобила, а водачът му е настанен за лечение в МБАЛ - Търговище с опасност за живота му. По случая се извършва проверка.", "date": "2017.09.20", "title": "Кореец е с опасност за живота след катастрофа на пътя София - Варна"}
{"url": "https://www.24chasa.bg/novini/article/6456689", "text": "\"Наско е много добро момче. Той не е виновен. Господинът го предизвика и той го наби\". Това твърдят в хор ученици от професионалната гимназия по селско стопанско в Садово, където вчера по обяд дванадесетокласникът Атанас Георгиев удари с кол по главата преподавателя по английски Антон Велков.  Над 80% от учащите са от ромски произход. Според директора Димитър Иванов това, което се е случило, е чудовищно. \"Учудващо е че на втория ден от откриването на учебната година, стана този инцидент\", казва директорът.  По думите му  Атанас Георгиев, заедно с единадесетокласниците Емил Янев и Васко Георгиев, отворили вратата на преподавателя по английски. Той ги изгонил с думите, че му пречат. От там тийнейджърите са се насочили към кабинета на друга преподавателка. Тя се обърнала за помощ към зам. директорката. Педагозите провели разговор с тримата гимназисти и те поели към класната си стая. Тогава Атанас Георгиев се отделил, грабнал дървен кол и ударил учителя по английски.  Действието се развило в коридора на гимназията.  За мен е необяснимо кое е предизвикало тази агресия, коментира директорът. Тримата са задържани за 24 часа. Предстои по обяд прокуратурата да им повдигне обвинение.  В училището се провеждат редовни занятия. Гимназистите се разхождат из двора и дума не дават да се изговори срещу побойника. ", "date": "2017.09.20", "title": "Ученици от Садовската гимназия бранят тийнейджъра, пребил учителя"}
{"url": "https://www.24chasa.bg/novini/article/6456751", "text": "Турция ще обсмисли налагането на санкции на населения с кюрди Северен Ирак заради планирания референдум за независимост, заяви турският президент Реджеп Тайип Ердоган, цитиран от Ройтерс и БТА. Турция възразява силно срещу референдума за независимост на Иракски Кюрдистан. Турската армия прехвърля допълнителна бойна техника и военни към границата с Ирак заради опасения, свързани със сигурността. Ердоган, който е в Ню Йорк за участие в Общото събрание на ООН, заяви снощи, че планираният на 25 септември референдум за независимост на кюрдите в Северен Ирак може да доведе до нови конфликти в Близкия изток. Турският президент съобщи пред журналисти пред хотела му, че Съветът за национална сигурност на Турция и кабинетът в петък ще обсъдят възможни санкции срещу Северен Ирак, информира Анадолската агенция.", "date": "2017.09.20", "title": "Ердоган: Обмисляме санкции срещу Северен Ирак заради планирания референдум"}
{"url": "https://www.24chasa.bg/novini/article/6456764", "text": "Служители на полицейското управление в Павликени предотвратиха телефонна измама за 2 000 лв., съобщи Од на МВР във Велико Търново. Те действали светкавично, след сигнал получен от потърпевшите. Около 16,00 ч. вчера в управлението е получен сигнал от 71-годишен мъж от Павликени. Той обяснил, че непознати са се опитали по телефона да измамят него и съпругата му. Непознатите се представили за внукът им. Обяснили, че момчето било катастрофирало. В последствие в разговора се включили и двама „полицаи“, които поискали от възрастното семейство 2 000 лв., за да не бъде внукът им задържан. От проведените действия по разследването в момент на получаване на плика с парите в района на община Борово са задържани двама мъже на 42 и 43 години и двамата от гр. Ветово, известни на полицията и осъждани. Мъжете са задържани за срок до 24 часа по ЗМВР. В тях са намерени вещи, имащи отношение към извършеното престъпление. По случая е образувано досъдебно производство. Работата по изясняване на случая продължава.", "date": "2017.09.20", "title": "Задържаха двама ало измамници от Ветово с 2000 лева от пореден удар"}
{"url": "https://www.24chasa.bg/novini/article/6456767", "text": "Гражданската полиция на Испания арестува дясната ръка на каталонския вицепрезидент, потвърдиха полицията и регионалното правителство в Барселона, предава AFP. Арестът на Жозеп Мария, генерален секретар на каталонския вицепрезидент, идва на фона на нарастващото напрежение около плановете на местното правителство да проведе референдум за независимост от Испания на 1 октомври, предаде \"Фокус\".", "date": "2017.09.20", "title": "Арестуваха високопоставен представител на каталунското правителство"}
{"url": "https://www.24chasa.bg/novini/article/6456760", "text": "Малайзийски бизнесмен от щата Пинанг спечели рекордния джакпот в историята на националната лотария - 69,6 милиона рингита (16,6 милиона щатски долара). Мъжът, чието име не се посочва, разказа, че участва в лотарията от четири години, като винаги избирал цифрите от номера на автомобила си. Този път променил обичая си и избрал случайна комбинация, предаде БТА.  Печалбата си късметлията ще използва за благотворителност, за изплащане на задълженията си по кредити, за инвестиции в недвижими имоти. Предишният рекорден джакпот в Малайзия беше през 2012 г. - 57 милиона рингита (13,5 милиона долара).", "date": "2017.09.20", "title": "Мъж спечели най-големия джакпот в историята на Малайзия"}
{"url": "https://www.24chasa.bg/novini/article/6456395", "text": "Президентът на САЩ Доналд Тръмп говори за първи път пред Общото събрание на ООН с реч за ролята на Съединените щати в света. Речта беше много спорна. По този начин ръководителят на Белия дом посочи миролюбието на страната си, но веднага припомни рязкото увеличение на военния ѝ бюджет и заплаши \"напълно да унищожи\" Северна Корея. Той повтори няколко пъти, колко важно е да се спазва принципът на суверенитета на държави, но призова народите на КНДР, Иран, Куба и Венецуела да се надигнат срещу своите правителства. Русия президентът на Съединените щати спомена само веднъж, предаде „Коммерсант“, цитира \"Фокус\". Дебютната реч на Доналд Тръмп пред Общото събрание беше основното събитие на деня в рамките на 72-та сесия на Организацията на обединените нации. За да го слушат, дойдоха ръководителите на почти всички 193 делегации, включително и руският външен министър Сергей Лавров. Веднага след речта на ръководителя на Белия дом заседателната зала бе забележимо празна. Речта си той започна с изброяването на някои от постигнатите резултати на икономиката на САЩ по време на неговото президентство - за индекси \"ударили рекорд\" и за безработица, паднала до най-ниските нива от 16 години насам. Друг рекорд, според Доналд Тръмп, се очаква в областта на отбраната: САЩ възнамерява да увеличи военните си разходи до $ 700 милиарда и въпреки, че по-долу президентът многократно да декларира миролюбието на страната си, в речта си посочи, че Вашингтон е готов да използва своите въоръжени сили в нови горещи точки. „Съединените щати няма да имат друг избор, освен да се противопостави на Северна Корея, ако ръководството ѝ няма да промени политиката си и няма да се откаже от ядрените си амбиции. В САЩ има много търпение, САЩ са силни, но ако ние сме принудени да се защитаваме или да защитаваме съюзниците ни, няма да имаме друг избор, освен да унищожим напълно Северна Корея, но се надявам, че да не стане необходимо“ заяви Тръмп. Имаше много подобни противоречия в речта на Доналд Тръмп. По-конкретно, той подчерта няколко пъти, че САЩ не възнамеряват да налагат своята идеология на други страни и преди всичко ще поставят принципа на суверенитета. \"Ние не се стремим към териториално разширяване или разширяване на нашия начин на живот спрямо другите\", каза американският лидер. Въпреки това, поради по-нататъшната част на речта му, стана ясно, че във Вашингтон концепцията за суверенитета се тълкува по много различен начин, отколкото в Москва. \"Нашият призив за зачитане на суверенитета не отрича призива за действие\", добави президентът, като добави, че хората от Северна Корея, Иран, Куба и Венецуела заслужават много по-добри управници, отколкото тези, които водят тези страни днес. Властите на КНДР Доналд Тръмп, нарече \"мафия\", обвинявайки ги във унищожаването на милиони свои съграждани. Той добави, че Иран е \"диктатура\" и \"изгорена страна\", която изнася насилие.", "date": "2017.09.20", "title": "Тръмп е готов да унищожи КНДР, но се надява да не е необходимо (Обзор)"}
{"url": "https://www.24chasa.bg/novini/article/6456400", "text": "Най-малко 149 души са загинали при вчерашното земетресение с магнитуд 7,1 в Мексико, съобщи Ройтерс, като се позовава на националната агенция за гражданска защита. Най-голям е броят на жертвите в щата Морелос, южно от столицата Мексико, където са загинали 55 души, заяви Луис Фелипе Пуенте, директор на агенцията, цитира БТА. В столицата са загинали най-малко 49 души. За 32 загинали се съобщава в щата Пуебла, а в щата Мексико жертвите са най-малко десет. Трима души са загинали в щата Гереро. Според телевизия \"Миленио\", цитирана от ТАСС, жертвите са най-малко 204. Десетки сгради са се срутили в гъсто население райони на мексиканската столица и спасителни екипи трескаво търсят оцелели под развалините. Хиляди жители панически избягаха на улиците, а милиони домакинства останаха без електричество в резултат на труса, станал в 13.14 часа местно време. Кметът на Мексико Мигел Анхел Мансера съобщи, че 44 сгради са силно повредени или разрушени и в някои са избухнали пожари. Епицентърът на труса се намираше на границата между щатите Пуебла и Морелос, на дълбочина 51 км, според Геофизическия институт на САЩ, предаде Франс прес.", "date": "2017.09.20", "title": "Най-малко 149 души са загинали при земетресението в Мексико (Снимки)"}
{"url": "https://www.24chasa.bg/novini/article/6456412", "text": "\"Решението да се раздели разследването е провокирано от етапа, на който се намира то. Таксиметровият шофьор е убит, докато е бил подсъдим. Докато разследват това убийство, се сигнализира специализираната прокуратура, за да документира организираната престъпност, с която се занимава групировката. Това коментира говорителят на главния прокурор Румяна Арнаудова пред   относно разследването на убийството на таксиметровия шофьор Борислав Петков. \"Привлечените вчера двама души са и задържани. Според доказателствата извършителят е Стефан Георгиев, а поръчителят Атанас Спасов. Най-вероятно мотив за убийството е намерението на таксиметровия шофьор Борислав Петков да даде пълна информация за дейността на групата\", допълни тя. \"И петте лица са привлечени като обвиняеми за организарането на престъпна група\", заяви ръководителят на спецзвеното Иван Гешев. \"Много рядко организираните престъпни групи се специализира точно в определен тип престъпления. Имаме информация, че се подготвял канал за контрабанда на хашиш. В повечето случаи това е наркотик, който не намира широка употреба в България и затова той се трансферира към Западна Европа\". \"Към този момент нямаме информация за друго подобно убийство, с което да се свързва престъпната групировка. Към настоящия момент и 5-те лица са задържани\", допълни Гешев. \"Категорични сме, че две от тези 5 лица са извършили убийство, а останалите трима са били част от организирана престъпна дейност, но нямат нищо общо с отвличането на Адриан Златков\", завърши Румяна Арнаудова. „Започнало е бързо производство, което ще приключи в рамките на седем дни, срещу учениците, нападнали и били учител в Садово. Едно от лицата е непълнолетно – то е на 17 години”, каза пред   говорителят на главния прокурор Румяна Арнаудова.   ", "date": "2017.09.20", "title": "Арнаудова: Категорични сме, че групата на убития таксиджия няма общо с отвличането на Адриан"}
{"url": "https://www.24chasa.bg/novini/article/6456425", "text": "Най-малко 21 деца са загинали при срутване на училище по време на вчерашното силно земетресение в Мексико, съобщи Франс прес. \"В начално училище \"Енрике Ребсамен\" са загинали 25 души, от които 21 деца\", заявил по телевизията заместник-министърът на образованието Хавиер Тревиньо, цитира БТА. Други двайсетина деца са в неизвестност.", "date": "2017.09.20", "title": "Най-малко 21 деца са загинали при срутване на училище при земетресението в Мексико"}
{"url": "https://www.24chasa.bg/novini/article/6456427", "text": "Москва е заинтересувана от нормализирането на отношенията с Вашингтон, заяви вчера  , предаде ТАСС. \"Ясно е, че ние трябва да оправим тези отношения. Не ние започнахме спиралата от не много позитивни взаимни действия и ние сме заинтересувани да се върнем към нормалното състояние на двустранните връзки\", каза Лавров пред журналисти в Ню Йорк. Двамата министри участват в сесията на Общото събрание на ООН, цитира БТА. Руският външен министър заяви, че основна тема на разговора му с Тилърсън е била Сирия. Той отбеляза, че американски и руски военни съгласуват планове за превземането на градовете Ракка и Дейр аз Зур, така че да не пострадат общите цели на борбата с тероризма. По думите на Лавров, Тилърсън признал, че \"Джебхат ан Нусра\" е терористична организация и трябва да бъде унищожена. \"Днес ние напомнихме на нашите американски колеги, че и Джебхат ан Нусра, или как там сега я наричат, представлява терористична организация и подлежи на унищожаване. Рекс Тилърсън призна, че това е така\", заяви Лавров. \"Да се надяваме, че това признание ще се прояви в действия на място\", добави той. В края на юли \"Джебхат ан Нусра\" заяви, че е скъсала връзките с Ал Каида и промени името си на Фронт \"Фатах аш Шам\". В интервю за телевизия \"Фокс нюз\" Тилърсън заяви, че САЩ и Русия работят за намиране на сфери на взаимодействие в Сирия, предаде ТАСС. Двете страни концентрират също усилията си за разгрома на \"Ислямска държава\" в Сирия и стабилизиране на обстановката там, добави американският държавен секретар.", "date": "2017.09.20", "title": "Лавров: Русия е заинтересувана от нормализиране на отношенията със САЩ"}
{"url": "https://www.24chasa.bg/novini/article/6456444", "text": "8 души са задържани при нощна акция в столиния квартал \"Младост\". В частни домове са намерени сериозни количества амфетамин, други наркотични вщества, както и марихуана, която се отглеждала. Това обяни Христо Терзийски, шеф на НД \"Полиция\", тази сутрин по  . СТава дума за количества, които предполагат продажба на едро, уточни той. Терзийси допусна, че марихуаната е генно модифицирана, за да е по-устойчива при отглеждането и да въздейства по-силно на психиката при употреба.", "date": "2017.09.20", "title": "8 са задържаните за наркотрафик в софийския \"Младост\""}
{"url": "https://www.24chasa.bg/novini/article/6456461", "text": "Днес отварят за движение тунелът \"Витиня\" на автомагистрала \"Хемус\". Ремонтът на тръбата в посока Варна продължи повече от година, предаде  . През това време движението се осъществяваше двупосочно в платното за София, което предизвикваше струпвания на автомобили и опашки. Ремонтът на тръбата за Варна ще бъде инспектиран в 8 сутринта, след което трафикът ще бъде възстановен.", "date": "2017.09.20", "title": "Oтварят за движение тунел \"Витиня\" на АМ \"Хемус\""}
{"url": "https://www.24chasa.bg/novini/article/6456452", "text": "Непокътната бомба от Втората световна война, открита близо до терминал 2 на летището във Франкфурт, беше успешно обезвредена днес сутринта, съобщи ДПА, като се позовава на местната полиция. Петдесет килограмовата бомба беше открита вчера сутринта по време на изкопни работи за изграждането на нова връзка на метрото до летището. Полицията евакуира частично терминал 2 и пет хотела. Полетите на летището не бяха засегнати от инцидента, но близкия аутобан А3 трябваше временно да бъде затворен след полунощ, цитира БТА.", "date": "2017.09.20", "title": "Успешно обезвредиха бомба от Втората световна война на летището във Франкфурт"}
{"url": "https://www.24chasa.bg/novini/article/6456468", "text": "Пребитият от ученици в Садово преподавател е освободен късно снощи от болницата за домашно лечение. Гимназията в Садово е първото професионално земедлско училище в България, подчерта директорът й пред  . Велков е бил откаран със спешна помощ, има хематом, но е в стабилно състояние. За мен това е 31-ата учебна година в тази гимназия, нямам обяснение, посочи колега на бития. Проблемът не е на нашето училище, а на цялото общесто, на всички институциии може би трябва да послужи за повод за сериозна дискусия и мерки срещу агрсията на младите в училище, допълни учителят. Никой от колегите на Велков не можа да посочи с какво е предизвикал агресията. Скромен човек е, добре работи с учениците, нямаме обяснение за този инцидент, добавят колеги. Трима са замесените ученици - на 17 г., 11-класник и дете на 8 г. Те са задържани за 24 часа. Днес ще разговаряме с учениците. По-късно - с родителите на замесените ученици, а след приключване на следствните дейстия ще заседава педагогичекият съвет за мерки срещу непълнолетните извършители, обясни директорът. Най-строгото наказание е изключване.", "date": "2017.09.20", "title": "Битият в Садово учител е изписан от болницата"}
{"url": "https://www.24chasa.bg/novini/article/6456459", "text": "Президентът на САЩ Доналд Тръмп заяви вчера, че очаква бързо уреждане на дипломатическата и икономическа криза между Катар и четири арабски страни, избухнала преди три месеца, съобщи Франс прес. Тръмп се срещна с емира на Катар, шейх Тамим ал Тани в кулоарите на сесията на Общото събрание на ООН, цитира БТА. \"В момента се опитваме да решим един проблем в Близкия изток и смятам, че можем да успеем\", заяви Тръмп, който нарече събеседника си \"стар приятел\". \"Имам силното чувство\", че спорът ще бъде уреден \"доста бързо\", добави американският президент. По-рано вчера, в речта си пред Общото събрание, емирът на Катар поднови призива си за \"безусловен диалог\" за слагане край на кризата между Катар и още четири арабски държави, предаде Ройтерс.", "date": "2017.09.20", "title": "Тръмп предрича бързо уреждане на кризата\nмежду Катар и съседите му"}
{"url": "https://www.24chasa.bg/novini/article/6456470", "text": "\"Най-важно е да осигурим превод на тази тежка терминология по време на председателството ни. Понякога знаете, че една запетая може да промени смисъла на едно изказване\". Това каза министърът на Българското председателство на Съвета на ЕС-2018 Лиляна Павлова пред  . \"Имахме инспекция от органите на Съвета. Трябва, падайки химикал на пода, от стола да не се чува звук. Мина добре проверката, постигнали сме изискванията\", обясни Павлова. \"Утре ще е първият голям дебат на всички основни приоритети на българското председателство на ЕС\", каза министърът на Европредседателството. \"Темите ще са Западните Балкани, за бъдещето на Европа през бъдещия бюджет и темите свързани с икономическия растеж. Следващият дебат е на 23 октомври с всички неправителствени организации\", допълни тя. \"Казваме, че Българското председателство ще бъде Балканското председателство. Ние трябва да работим, за да дадем план на съседите ни\", обясни още Павлова. \"Срещата ЕС - САЩ ще се ориентира отново към темата за сигурността, правосъдието, вътрешния ред и новите предизвикателства относно кибер атаките\", добави тя.", "date": "2017.09.20", "title": "Лиляна Павлова: Постигнали сме изискванията за председателството"}
{"url": "https://www.24chasa.bg/novini/article/6456463", "text": "Временно днес ще бъде спряна водата в някои части на столицата, съобщиха от \"Софийска вода\". Във връзка с превключване на нов уличен водопровод на ул. \"Монтевидео\" в кв. \"Овча купел\" се налага спиране на водата от 9.00 до 21.00 ч. на живеещите в района на ул. \"Монтевидео\", ул. \"Букет\", ул. \"Народен герой\", ул. \"Арх. Франк Лойд Райд\", ул. \"Народно хоро\", ул. \"Иван Радоев\", ул. \"Маестро Кънев\", по ул. \"Монтевидео\" - от ул. \"Маестро Кънев'' до блок 501, ул. \"761\", ул. \"Акад. Константин Пешев\", ул. \"Д-р Васил Караконовски\", ул. \"671\". В кв. \"Христо Ботев\" няма да има вода от 9.00 до 19.00 часа. Без вода от 9.00 до 18.00 ч. днес ще бъде и част от центъра на София - бул. \"Васил Левски\", ул. \"Граф Игнатиев\", бул. \"Евлоги и Христо Георгиеви\", ул. \"Проф. Никола Михайлов\". Поради ремонти до ПСПВ-Панчарево се налага спиране на водата от 10.00 до 22.00 ч. в района на с. Кокаляне - карето между ул. \"Самоковско шосе\", ул. \"Искър\", ул. \"Валозите\", ул. \"Тополите\", ул. \"Васил Левски\" и ул. \"Йованец\"; с. Панчарево - карето между ул. \"Самоковско шосе\", ул. \"Йованец\", ул. \"Курията\", ул. \"Беликата\", ул. \"Бор\", ул. \"Ловджийска чешма\" и ул. \"Риляник\". В местност \"Толева махала\" няма да има вода от 10.00 до 19.00 ч. Без вода от 9.00 до 19.00 ч. ще бъдат и живущите по ул. \"Музейна\" в кв. \"Горубляне\". В кв. \"Орландовци\" реконструкция на уличен водопровод ще засегне живеещите на ул. \"Гено Киров\" - от ул. \"Съзнание\" до ул. \"Кирил Пърличев\", ул. \"Копринарска\" - от ул. \"Гено Киров\" до ул. \"Мелодия\". Във връзка с изграждане на водомерна шахта и монтаж на водомерен възел на ул. \"Йеромонах Гаврил Лесновски\" във вилна зона \"Симеоново - север\" се налага спиране на водата от 9.30 до 21.30 ч. по ул. \"Йеромонах Гаврил Лесновски\" номера 1, 3, 5, ул. 45 от номер 5 до 24. В кв. \"Кръстова вада\" ще бъде спряна водата от 10.00 до 18.00 ч. на ул. \"Иван Андонов\". Поради подмяна на сградно водопроводно отклонение на бул. \"Елин Пелин\" в с. Панчарево няма да има вода от 10.00 до 13.00 ч. в района на бул. \"Елин Пелин\" - от ул. \"Ленището\" до ул. \"Васил Левски\".", "date": "2017.09.20", "title": "Вижте къде в столицата спрат водата днес"}
{"url": "https://www.24chasa.bg/novini/article/6456464", "text": "Президентът Румен Радев ще изнесе реч 72-та сесия на Общоно събрание на ООН. Изказването на българския държавен глада ще започне около 19 ч българско време. Междувременно двустранните срещи на българската делегация продължават. По време на разговор с украинския си колега Петро Порошенко, президентът Радев получи категорични уверения, че българската общност в Украйна няма да бъде засегната по никакъв начин от закона, който ограничава обучението по майчин език в украинските училищата от догодина, предаде  . Вицепремиерът и външен министър Екатерина Захариева пък обсъди ситуацията в Либия на среща с колегите си първи дипломати от Европейския съюз. Подробностите от специалните ни пратеници в Ню Йорк Ирина Цонева и оператора Илия Иванов.", "date": "2017.09.20", "title": "Румен Радев ще изнесе реч на 72-та сесия на Общото събрание на ООН"}
{"url": "https://www.24chasa.bg/novini/article/6456473", "text": "Министър-председателят Бойко Борисов ще се срещне днес с полския премиер Беата Шидло, съобщи пресслужбата на кабинета. Двамата ще проведат среща на \"четири очи\", която ще бъде последвана от пленарни разговори между правителствените делегации. Основни теми на разговорите са развитието на двустранното сътрудничество с акцент върху икономическите отношения, както и приоритетите по време на Българското председателство на Съвета на ЕС, миграционният натиск към Европа и охраната на външните граници, както и други въпроси от европейския дневен ред. По-късно двамата министър-председатели ще отправят официални приветствия на Българо-полския бизнес форум в София Тех парк. По време на официалното си посещение полският министър-председател Беата Шидло ще се срещне и с председателя на Народното събрание Димитър Главчев.", "date": "2017.09.20", "title": "Борисов ще се срещне днес с полския премиер Беата Шидло"}
{"url": "https://www.24chasa.bg/novini/article/6456477", "text": "Около 11 часа служителите от заводите за боеприпаси „Емко“ в Трявна и Монтана ще пристигнат в София, след като лицензът за внос и износ на продукцията на предприятието беше спрян, предаде  . Работниците се притесняват за работните си места. Само в Монтана препитание намират над 400 души. Спирането на работния процес дори за месец може да доведе до напускането на по-младите кадри, смятат работниците. Целта на протеста им е да получат отговори на въпросите защо продукцията им е на митницата в Бургас и защо се унищожават водещи фирми в България. Протестът ще бъде пред Народното събрание.", "date": "2017.09.20", "title": "Служители на \"Емко\" се вдигат на протест заради спрения лиценз на предприятието"}
{"url": "https://www.24chasa.bg/novini/article/6456478", "text": "Държавният секретар на САЩ Рекс Тилърсън даде да се разбере, че страната му ще спазва международното споразумение за иранската ядрена програма само ако в него бъдат внесени \"необходимите промени\", предадоха Франс прес и ТАСС. Най-крещящият недостатък на сделката от 2015 г. е, че тя има краен срок и само отлага проблема за по-късно, коментира Тилърсън в интервю за американската телевизия Фокс нюз, което даде в кулоарите на годишната сесия на Общото събрание на ООН, предаде БТА. Споразумението предвижда ограниченията върху някои ядрени дейности на Иран да отпаднат през 2025 г., припомня Франс прес. \"Нещо, което означава, че вече почти можем да започнем обратното броене до момента, когато (иранците) ще възстановят своя (военен) ядрен капацитет\", предупреди Тилърсън. По-рано израелският премиер Бенямин Нетаняху подчерта от трибуната на ООН, че международното споразумение за иранската ядрена програма трябва да бъде променено или отменено. Израел и Иран са заклети врагове. Еврейската държава е основен критик на споразумението за ядрената програма на Ислямската република. Самият Иран и европейските сили обаче са против предоговарянето на сделката.", "date": "2017.09.20", "title": "САЩ ще спазват иранската ядрена сделка само в нея бъдат внесени промени"}
{"url": "https://www.24chasa.bg/novini/article/6453091", "text": "Светът никога няма да забрави гениалните голове на бразилската легенда Пеле. Той е кралят на футбола и едва ли някой някога ще се осмели да го свали от трона. Много отдавна, преди повече от 60 години, в Съветския съюз играе нападател, който има всички основания да съперничи по гениалност на бразилската легенда. Неслучайно обявяват нападателя на \"Торпедо\" (Москва) Едуард Стрелцов за Руския Пеле и той има всички налични качества да носи тежката корона. Лошият му късмет обаче е да се роди на неподходящо място в неподходящо време. Вместо да направи всичко необходимо в името на израстването на своята спортна звезда, съветската машина го мачка с железен ботуш и съсипва голяма част от кариерата на великия нападател. Стрелцов до последния си дъх не си и помисля да се оплаче, да пусне сълза на самосъжаление, да обвини някого там, горе, за опропастените му най-хубави години. Животът го е подритвал като футболна топка от самото му раждане и той не познава предателското чувство \"самосъжаление\". Бащата изчезва от живота на Едуард още преди той да влезе в съзнателните си години. Когато е на седем, майка му получава сърдечен удар и се закотвя у дома. Хлапакът си търси работа, за да има хляб вкъщи. Нерядко семейството си ляга гладно. \"Спомням си, че една вечер го повиках от двора да се прибира, защото се стъмваше. Той изрита топката, обърна се към мен и попита: \"Мамо, има ли какво да вечеряме?\" Сякаш някой ме прободе с нож в сърцето. Нямахме какво да ядем. Легнахме си рано, за да излъжем глада, но мен не ме свърташе на едно място. Излязох и измолих малко хляб от съседите. Отидох да го дам на сина ми, а той го върна с думите: \"Ти трябва да хапнеш, болна си.\" Разплаках се, а той, за да ме успокои, отсече: \"Хайде наполовина\", ще разкаже по-късно майката на бъдещата футболна звезда на Съветския съюз. В семейството настава голяма радост, когато 15-годишният Еди се урежда с работа в завод за хладилници. Докато чиракува, момчето се записва за участие във футболния отбор на завода. И така се започва неговият възход. Слухът за страхотния нападател бързо се разпространява сред работниците и стига до ушите на треньора Марк Левин. Той отива да види за какво чудо става дума и още на другия ден се явява в канцеларията на \"Торпедо\" (Москва), за да разкаже за талантливото момче. През 1953 г. 16-годишният Стрелцов влиза в юношеските формации на московския тим, а година по-късно го викат и в първия отбор. \"Видяхме едно височко момче с оръфано якенце и дървен куфар. Не се притесни от погледите, не показа страх и в първите тренировки с мъжете\", разказва след това съотборник на Едуард Стрелцов. Младокът е преживял твърде много, за да се стресне от старите кучета в състава. Вкарва първия си гол в шампионата на СССР, преди да е навършил 17, а впоследствие бързо и неусетно се превръща в истинската звезда на своя тим. Притежава страхотна физика, която щедрата природа е съчетала със завидна бързина. Публиката на \"Торпедо\" има нужда от известно време, за да свикне с нестандартното поведение на Стрелцов на терена. В отделни периоди от мача той сякаш напълно губи интерес към случващото се около него. Разхожда се безцелно със забит в земята нос, сякаш търси изгубено бижу. В следващия момент топката стига до него и той се взривява като руска граната. Подминава един, втори, трети защитник и изстрелва снаряд, а вратарят се кръсти, че е останал жив. Феновете го боготворят, треньорите на московските грандове го ухажват с оферти, но той остава верен на \"Торпедо\". През 1956 г. Стрелцов е в състава на съветския национален отбор, който печели златните медали на олимпиадата в Мелбърн. Звездният му миг е в полуфиналния мач с България. \"Лъвовете\" водят с 1:0, но 8 минути преди края Стрелцов изравнява, а след още 4 Татушин вкарва за крайното 2:1. Изненадващо героят от мача с българите не е пуснат на финала, в който съветският тим побеждава с 1:0 Югославия. Според тогавашните правила златни медали получават само участвалите във финалния мач. \"Не можех да повярвам, че Еди остана без медал. Той беше нашето вдъхновение. Беше най-младият ни играч и постоянно намираше начин да ни разсмее и да отпуши напрежението преди важните мачове. След награждаването в Мелбърн отидох при него и му дадох медала си с думите: \"Вземи го, той ти принадлежи\". Еди махна ядосано с ръка и ми обяви, че ако още веднъж му предложа златния си медал, ще ми се разсърди завинаги\", разказва съотборникът му в националния Никита Симонян. Дори и без златен олимпийски медал, Едуард Стрелцов бързо се превръща в основен стълб на националния отбор. Всички разчитат на неговите голове за световното в Швеция през 1958 г. Ден преди заминаването на тима за скандинавската страна съдбата отново притиска Стрелцов към земята в опит да го размаже. Той и двама съотборници от националния се запиват в руска дача с военния пилот Едуард Караканов, който е стара дружка на един от футболистите. Момчетата поливат предстоящия важен футболен форум. Няколко девойки се присъединяват към компанията на младите и красиви момчета. Всички пият по много и до късно. На другата сутрин милиция нахлува във вилата и арестува играчите. Едно от момичетата се е измъкнало рано-рано и се е оплакало в управлението, че е било изнасилено. Започва разследване, при което съотборниците на Стрелцов са оневинени. Той обаче остава в ареста и отива на съд. Ден или два след началото на делото девойката, която е разказала за изнасилването, оттегля своите показания и дори праща писмо до прокурора с молба Едуард Стрелцов да бъде освободен. По онова време дело за изнасилване не може да бъде прекратено. Изведнъж за цялата държавна машина става особено важно футболната звезда да влезе в затвора. Според една от версиите Стрелцов е наказан заради нежеланието си да сключи брак с дъщерята на член на Политбюро. Силно желаният ерген устоява на огромния натиск, тъй като е влюбен в красивата Ала, с която в крайна сметка се женят и създават дъщеря. Другата най-разпространена версия е, че Стрелцов е наказан жестоко заради упоритото си нежелание да премине в някой от близките на сърцето на съветската власт московски грандове. Каквато и да е причината, младият футболист на \"Торпедо\" е наказан жестоко, въпреки че нито един от участниците в делото не свидетелства против Стрелцов. Съдията му дава 12 години затвор и го праща в един от лагерите на ГУЛаг. Оттам Стрелцов пише на майка си: \"Мамо, дано писмото ми стигне до теб. При мен всичко е наред. Основната ми работа е да пренасям отсечени дървета. В края на деня не си чувствам ръцете и сънят идва бързо. Но няма от какво да се оплаквам, всичко ще се нареди\", за пореден път не пада в лапите на отчаянието Едуард Стрелцов. Според сведения от самия лагер той се ползва със симпатията и на надзирателите, и на затворниците. Никой не вярва в скалъпеното обвинение за изнасилване. Навън Стрелцов също не е забравен от феновете. Желязната хватка върху обществените процеси не пречи на група известни творци и спортисти публично да поискат освобождаването на талантливия футболист. Особено настоятелен е шахматният гений Анатолий Карпов. Големият късмет на Стрелцов е смяната по върховете на държавата. Брежнев наследява Хрушчов и не изпуска възможността да спечели симпатията на обществото с освобождаването на неговия футболен герой. След почти 6 години в изгнание Стрелцов е освободен под гаранция. И изненадващо бързо се връща на терена с гръм и трясък. Той има основна заслуга за спечелената от \"Торпедо\" шампионска титла на СССР през 1965 г. Впоследствие е избран за най-добър футболист на СССР през 1967 и 1968 г. По това време вече са му лепнали прякора Руския Пеле, а сънародниците му са убедени, че е дори по-гениален от бразилския си колега. Всички очакват Стрелцов да е голямата звезда на световното първенство през 1966 г. Държавната машина обаче е готова да го смачка за пореден път. От КГБ категорично забраняват на бившия затворник да пътува за Англия, въпреки че той се е представил блестящо в квалификационните мачове. Този път не помагат никакви молби и ходатайства.", "date": "2017.09.20", "title": "\"168 часа\": Руския Пеле затворен в концлагер заради фалшиво изнасилване"}
{"url": "https://www.24chasa.bg/novini/article/6452197", "text": "Лек спад от 0,6% в оборотите на компаниите и спад от 3,1% в чистата им печалба за 2016 г. в сравнение с 2015 г. В същото време служителите на тези компании нарастват с 4,5%. Така изглежда икономиката на Централна и Източна Европа, ако се съди само по ежегодната класация на международната група за управление и застраховане на кредитен риск Coface, която се изготвя вече от почти цяло десетилетие. Разбира се, тя не показва цялата картина, защото се съсредоточава само върху резултатите на първите 500 компании, класирани по техните обороти. Но е показателна затова накъде се е устремил регионът или поне какво представляват локомотивите, които теглят всичко останало. В новата класация, представена в България преди дни, определено впечатление правят две неща. Едното е силното присъствие на автомобилните производители, което най-вероятно се дължи на добрите им продажби, движени от оживлението в потреблението. И докато това не засяга пряко България, защото тук няма автомобилен производител, то присъствието на страната ни в класацията се увеличава с една фирма и те вече са 18. Полша, като най-голямата икономика в региона, определено винаги е присъствала с най-много фирми в класацията. Така е и този път. От общо 500 фирми 168 са от Полша. Полският петролен гигант PKN Orlen за поредна година е най-голямата компания в Централна и Източна Европа със своя оборот от над 18 млрд. евро и чиста печалба от 1,3 млрд. евро за 2016 година. Броят на служителите на полската петролна компания също е впечатляващ - цели 19 730 човека. Макар че това не е абсолютният рекорд по големина на персонал в класацията. Но той пак се държи от полска компания - националния пощенски оператор на страната, който има 75 000 служители. Той е на 122-о място и е единственият национален пощенски оператор, който изобщо присъства вътре. Но полските пощи имат една особеност - освен с писма и колети компанията се занимава и с телекомуникации, което обяснява нейния оборот от 1,230 млрд. евро за 2016 година. Следващата най-многобройна група е на компаниите от Унгария. Те са общо 75, но при тях има сериозно разместване в сравнение с предната година. Например GE Infrastructure Holding, която миналата година беше на второ място в общата класация с оборот от 14,5 млрд. евро, тази година е слязла на 28-о място заради силно намалелия оборот – едва 2,9 млрд. евро. GE Infrastructure Holding е най-голямата американска инвестиция в страната и се организира около купените през 1989 година от General Electric унгарски машиностроителни заводи. Но докато той пада в класацията, миналогодишният номер 3 – петролната MOL, продължава да си стои на номер три. Макар че и тя свива силно оборотите си - с 13,5% до 13,3 млрд. евро през 2016 г. Следващата държава с най-много фирми в класацията е Чехия – 71 броя. Втората фирма в общото класиране е чешката Skoda с 12,8 млрд. евро годишен оборот за 2016 г. Автопроизводителят Skoda още от 1991 г. е собственост на Volkswagen. Само две позиции под Skoda в класацията пък е Volkswagen Slovakia със 7,5 млрд. евро оборот за 2016 г. До края на топ 10 има още два автопроизводителя - Audi Hungaria Motor със 7,5 млрд. евро оборот и KIA Motors Slovakia с 5,5 млрд. евро оборот. Автомобилната индустрия по принцип винаги е на водещи места в тази класация, наред с петролната и с енергетиката. Но тази година петролните рафинерии и енергетиката имат влошаващи се резултати. Докато фирмите от автоиндустрията заемат цели 20% от всички 500 фирми при 17% предната година. Техните приходи нарастват с 8,6% за една година, а годишният ръст на печалбите им е 6,8%. Миналата година в топ 500 на класацията на Coface влизаха 17 български фирми. Новата 18-а тази година е фармацевтичната “Хювефарма”. Тя е на 485-а позиция с 397 млн. евро оборот за 2016 г., 10,5% ръст на печалбата на годишна база и ръст на служителите от 72 преди една година на 146 сега. Прави впечатление, че в топ 500 няма нито една родна строителна фирма. Традиционно силното българско присъствие е на фирми от петролния бранш и енергетиката: “Лукойл” - рафинерията в Бургас и търговецът на горива, големите държавни енергийни компании, ОМV България, ЧЕЗ Електро, търговецът на горива “Сакса” и русенският завод за биодизел “Астра Биоплант”. Той е едва на 491-а позиция, но показва растящи приходи, печалба и служители. В топ 500 са още медодобивният завод “Аурубис”, веригата “Кауфланд България” ЕООД, компанията “Адванс пропъртис”, “Софарма”, търговецът на цигари “Дафна груп” и дистрибуторът “Експрес логистика и дистрибуция”, както и БТК. Общите приходи на 18-те български дружества са се свили със 7,07% до 16,7 млрд. евро, а печалбата им намалява с 8,71% до 287 млн. евро. Движението надолу в оборотите идва най-вече заради ниските цени на горивата и металите. Впрочем спад поради същата причина отбелязват оборотите и печалбите на всички фирми в топ 500 като цяло. Оценката на Coface за икономическата ситуация в България като цяло е благоприятна. “Налице е динамичен ръст на домакинското потребление и нетния износ, което е свързано с нарастваща увереност и ръст в заетостта. Рисковете обаче остават - това са основно в някои от секторите и по отношение на зависимостта от европейско финансиране”, посочва управителят на Coface за България Милена Виденова.", "date": "2017.09.20", "title": "Източна Европа:  силна автоиндустрия,  отслабваща петролна"}
{"url": "https://www.24chasa.bg/novini/article/6456385", "text": "Петима души бяха арестувани в софийския квартал \"Младост\" при операция на столичната полиция срещу наркотрафика, съобщи БНР. По информация на \"Хоризонт\", при акцията са били проверени 11 адреса в квартала. Операцията е на сектора за борба с разпространението на дрога в СДВР. На място е извикана и линейка, тъй като на един от задържаните му е прилошало. От вътрешното министерство са потвърдили за акцията пред БНР.", "date": "2017.09.20", "title": "Арестуваха петима за наркотрафик в столичния квартал \"Младост\""}
{"url": "https://www.24chasa.bg/novini/article/6449813", "text": "Почти 10 години след първата му копка храмът, намиращ се срещу хотел “Маринела” в квартал “Лозенец”, отваря врати. Главен принос за този успех имат собствениците на хотела - семейство Арабаджиеви, решили да финансират реконструкцията му. Освещаването на храма ще бъде на 21 септември - седмица след големия християнски празник Кръстовден, наричан още Въздвижение на Светия Кръст Господен. Именно така е кръстен и новият храм. Планирано е откриване, на което се очават да дойдат куп официални лица, сред които и премиерът Бойко Борисов. А литургията ще води лично патриарх Неофит. Още близо 30 духовници ще присъстват на освещаването, а то ще се извърши от 10 епископи. Всички жители на квартал “Лозенец” са добре дошли. За да могат повече хора да разберат за хубавото събитие, в околността са разлепени плакати, приканващи хората да се присъединят към празника. Той ще започне с литургия в 7 ч сутринта, а официалната част ще бъде от 10 ч. Храмът е наречен “Въздвижение на Светия Кръст Господен” неслучайно. Името му интересна история заради мястото, където е разположено зданието. Самата местност носи името Кръста, защото от древни времена от поколение на поколение се предавало, че тук, на това място император Константин Велики е видял в небето кръстното знамение и чул глас Господен, който му казал, че с този знак ще победи враговете. Много години по-късно краеведката Спасена Хисърлъшка пише журналистическа статия, в която описва спомените си и преданията за мястото от края на ХIX в. Те гласят, че през 1878 г., когато генерал Гурко влиза в София и освобождава града, който в противен случай е щял да бъде изцяло опожарен от турците, в знак на благодарност към генерала софиянци решават да ознаменуват това паметно събитие с някакъв символ. Най-естественото нещо за тогавашното време е този символ да бъде кръст, защото именно вярата е тази, която е поддържала духа на хората и е спасила народа ни от това да се пречупи под турския ятаган. Бързо се сформира инициативен комитет от интелектуалци, който събира средства и ръководи изграждането на каменния кръст. Тази дейност се извършва с благословията на Екзарх Йосиф. Този кръст е първият за София и един от първите за България изобщо мемориален паметник след Освобождението. Народът решава да побие кръста именно на мястото, където днес се намира храмът, защото тогава е било най-високата точка в София. Наричано е Лозенските възвишения. Местността е била красива, с изглед към Витоша, любима дестинация за разходки и почивки. Привличала е с овощни градини, лозя и вековни дървета. Освен това оттам е минавал един от най-натоварените и важни за времето си пътища - София-Драгалевци. Но това, което може би е допринесло най-много за избора на софиянци, е, че на Лозенските възвишения е имало турски конак. Поставянето на кръст на негово място е било символ на окончателната победа над турците. И не само - отец Василий, предстоятел на храма, казва, че символиката на кръста е над самите нас и слава за ангелите. Кръстът също не е обикновен. Той е комбинация от два - единият е този, който познаваме, православният. В него е вграден друг, по-малък, като второ ниво. Така е създадено своеобразно единство между традиционните български православни с разширени рамене и т. нар. двураменни опълченски кръстове. Негов аналог не е намерен досега в България. Има каталози с какви ли не символични, оброчни кръстове, но Такъв присъства единствено в австрийския герб. Затова се стига до убеждението, че в неговото изграждане има западно влияние. Възможно е майсторът му да е бил със западно възпитание или дори да е бил австриец. Все пак София е проектирана именно от австрийски архитект. Официално кръстът е осветен на Спасовден, 40 дни след Великден, през 1878 г. Това е само около два-три месеца след Освобождението. Оттогава е създадена традиция всяка година на Спасовден на мястото да се провежда църковна служба, а след това и събор, на който са се събирали и веселили софиянци и жители на околните села. Тези тържества продължавали някъде до началото на 60-те години на ХХ век, когато строителството и изграждането на инфраструктурата се засилват. През годините каменният кръст заедно с каменния престол пред него и с големия каменен блок зад него са били местени три пъти – два пъти в североизточна посока и един път на запад, за да бъдат запазени от увреждания. През 2005 г. той е деклариран като исторически паметник на културата. През 2011 г. е преместен за временно съхранение в двора на храм “Преображение Господне” с благословението на Софийската митрополия и с помощта на държавните институции, отговорни за опазване на културното ни наследство. Там той е реставриран и е върнат в двора на “Въздвижение на Светия Кръст Господен” – възможно най-близо до първоначалното му място, там, където е бил осветен като мемориален паметник. Грижа за него в последните години полага лично отец Василий и е изключтелно горд, че новият храм носи това име. “Не може в София да няма храм в името на Светия кръст, след като той е бил причината за всичко. Нямаше да я има Ццрквата, ако го нямаше кръстът, на който беше прикован Христос. Той Той е центърът на всичко. В България няма нито един друг голям, централен храм в някой от градовете, именуван по този начин”, казва отецът. Строежът на храма започва още през 1998 г. Той е иницииран от тогавашната алтернативна църква. Тя се заражда вследствие на посткомунистическите настроения в държавата, а и в самата църква като институция. Някои от духовните лица тогава се отделят от нея и създават алтернативна, като се опитват да я наложат като официална. Те заклеймяват старата, а служителите обявяват за червени. Алтернативният синод слага ръка на много вече съществуващи храмове и манастири в България, започва да строи и нови. Един от тях е и храмът в местността Кръста, тогава наречен “Великомъченик Мина”. През 2002 г. обаче строежът му се прекратява и оттогава сградата седи незавършена, отвътре е празна и постепенно започва да се разграбва, както се случва с повечето нестопанисвани здания. Понеже в миналото алтернативната църква сама обявява себе си за истинския Свети синод на Българската православна църква, издадените от държавата документи приписват собствеността на тогавашните храмове на нея. Случаят с храма в “Лозенец” също е такъв. През 2004 г. обаче Законът за вероизповеданията се променя и уточнява коя всъщност е авторитетната институция, която трябва да представлява православния ред в България. Тогава Софийската митрополия назначава за предстоятел свой свещеник, който да отговаря за довършването на храма. През 2012 г. обаче се оказва, че предстоятелят на този храм трябва да е същият свещеник, който е предстоятел на църковното настоятелство на другия храм в кв. “Лозенец” - “Преображение Господне”. Това е отец Василий. Затова митрополията освобождава другия свещеник и назначава него. От този момент нещата изведнъж потръгват. Точно тогава с отец Василий се свързва и семейство Арабаджиеви, собтвениците на хотел “Маринела”, с предложение да помогнат с финализирането на строежа. През есента на 2015 г. издигането на храма започва наново и сега, две години по-късно, той вече е готов. Работата отнема много време и средства, тъй като първоначалният архитектурен план на сградата не отговаря на храмовото строителство и каноничните изисквания. Затова е трябвало да се преконструира, много голяма част е бутната и изградена наново. Сега вече храмът е в каноничен вид, стенописите отвътре са готови, Отец Василий взискателно следи всяка стъпка от процеса на реконструкцията и няма търпение храмът да се освети и всичко вече да е готово. Вълнението му е разбираемо, имайки предвид малкия брой църкви, които се откриват през последните години. Храм “Въздвижение на Светия кръст Господен” е едва четвъртият или петият, който се открива в София от 1990 година насам. Факторите за това са няколко – необходими са много средства, а невинаги се намират хора, които имат желание да помогнат. Държавата също не взима отношение, рядко отрежда терени за храм, а понеже църквата няма собствена земя, трябва да ползва общинска или частна. “Преди всичко, което се е градяло, е било благодарение на хората, които са били богати. Ако не бяха братята Георгиеви, нямаше да имаме университет. Всичките манастири и храмове са били построени или от дарителствата на чорбаджии или с труд на хората в селото. И ако тръгнете по България и поразгледате, ще видите, че има села, в които къщите са в безобразно състояние, но в центъра има огромен храм, какъвто дори рядко в София може да се види. Едно време хората са строили първо храма и после са решавали, че тряба да живеят в нещо. Но храмът е бил величествен. А сега е абсолютно обратното”, обяснява отец Василий и допълва, че е огорчен от съвременния начин на живот, който ни кара да се отчуждаваме. Въпреки това отчето е категоричен, че “Не съм съгласен, че все по-малко хора се обръщат към църквата, има много и стават все повече. А аз съм свещеник от 20 години. Не мога да кажа, че намаляват, напротив. Не мога да преценя в другите енории как е в ежедневието, но при нас има много хора, предимно млади семейства с деца”. А изграждането на нови храмове е важно не само за поддържането и съхранението на тази вяра, а и на вярата в хората, убеден е отец Василий. “Когато се събираме на божествена служба в църковната институция, това показва на Господа нашата обич помежду ни като хора. Всеки може да стои вкъщи сам и да се моли на иконата, но въпросът е да се съберем заедно. Защото когато в храма се съберат 20-30 човека, това значи, че те се обичат. Защото ако не се обичат, те няма да са заедно”.", "date": "2017.09.20", "title": "Нов храм отваря врати в София"}
{"url": "https://www.24chasa.bg/novini/article/6456396", "text": "Учител в професионаланата селскостопанска гимназия в Садовo е нападнат и пребит от 3-а ученици вчера, предаде Нова тв. „В момента се води следствие“, казва директорът на учебното заведение. 17-годишните момчета започват да отварят безразборно вратите на класните стаи по време на час. Антон Велков, учител по английски език, им прави забележка да не нарушават дисциплината, което е и най-вероятната причина, предизвикала агресивното поведение на учениците. По първоначални данни учителят е бит с дървен кол и са му нанасяни удари с юмруци. Само едно от момчетата е било агресивно, останалите според директора са били наблюдатели на случващото се. Антон Велков е добре след побоя. \"Колегата е откаран в болница с хематом. Прегледан е и е пуснат за домашно лечение. Той е в добро състояние. Засега не е казал, че няма да се върне на работа”, допълва директорът. 17-годишните деца са от ромски произход. „Учениците нямат агресивни прояви досега“, казва директорът. Досега те са наказани с лишаване от детски надбавки, тъй като имат над 5 неизвинени отсъствия.", "date": "2017.09.20", "title": "Ученици нападнаха и пребиха учител в Садовo с дървен кол"}
{"url": "https://www.24chasa.bg/novini/article/6456485", "text": "Милион и половина достига вече бройката на яйцата с фипронил у нас. Всички обаче са установени и спрени, няма да стигнат до магазинната мрежа. Това обяви министърът на земеделието и храните Румен Порожанов пред  . Нарастващата бройка на заразените яйца се дължи, че носачките снасят всеки ден големи количества нови. Във фермата в Поликраище с препарата, съдържащ вредния химикал, са били обработвани странични тревни площи, изяси още министърът. За да се достигне нормата на фипронил, която е установена като опасна, един човек с тегло 70 - 80 кг трябва да изяде 70-80 яйца в много кратък период от време, обясни Порожанов. Той лично е правил изчисленията. Всички заразени кокошки носачки, както и всички иззети от веригите айца плюс тези от склада на фермата в поликраище ще бъдат изгорени, обясни министърът.", "date": "2017.09.20", "title": "1,5 млн. са вече яйцата с фипронил у нас"}
{"url": "https://www.24chasa.bg/novini/article/6456490", "text": "Плажовете по крайбрежието, засегнато от нефтения разлив край Атина, ще могат да се ползват за къпане чак догодина, а за възстановяване на екосистемите и морската фауна в района ще са необходими три до пет години, съобщава в.\"Катимерини\", цитира БТА. Властите очакват в близките дни да станат ясни и последствията за морските храни от потъването на танкера, причинило нефтеното петно преди повече от седмица. Специалисти съветват да се избягва консумацията на морски дарове с дъх на петрол, тъй като различни вредни вещества от него проникват в рибата и ракообразните. В. Нафтемборики\" информира, че днес ще продължат усилията за събиране на нефтената смес от морето в района на Сароническия залив близо до остров Саламина. Изданието припомня, че танкерът, който доскоро е събирал разлятата нефтена смес от морето, ще бъде сменен поради изтичане на срока на неговото разрешително за извършване на такава дейност. Премиерът Алексис Ципрас наскоро поиска промени в разрешителния режим за плавателните съдове, тъй като много от тях са доста остарели. Гръцкото министерство за морския флот обяви, че компанията, чиято собственост е потъналият танкер \"Агия Зони 2\" и която пое разчистването на района, до момента е успяла да събере 1550 куб. м. нефтена смес. Според компетентните власти пълното почистване ще отнеме месеци, тъй като петното се е разпростряло на голяма площ.", "date": "2017.09.20", "title": "Плажовете край Атина с нефтения разлив ще могат да се ползват чак догодина"}
{"url": "https://www.24chasa.bg/novini/article/6456486", "text": "11 са преровените апартамента в столичния квартал „Младост“, след среднощната акция на МВР. 5 души са задържани. Главният секретар на МВР Младен Маринов каза пред  , че са намерени над 1 кг суха тревиста маса марихуана, 1 кг екстази, кокаин и амфетамини. „Успяхме да хванем групата и да съберем достатъчно доказателства за пред съда“, допълни Младенов. Задържана е наркобанда, която е убила таксиметров шофьор, смятащ да издаде престъпленията й. „В полицията не е постъпвал сигнал от него“, казва Маринов. „Нямаше информация, с която да предотвратим престъплението“, допълни говорителят на главния прокурор Румяна Арнаудова", "date": "2017.09.20", "title": "Над 1 кг екстази са намерени след среднощната акция в \"Младост\""}
{"url": "https://www.24chasa.bg/novini/article/6456497", "text": "Турция е започнала преговори за покупка на системи за противовъздушна отбрана от Франция и Италия след решението за купуване на руски зенитни ракетни системи С-400. Това заяви генералният секретар на НАТО Йенс Столтенберг, цитиран от ТАСС. В интервю за Асошиейтед прес той посочи, че в понеделник вечерта се е срещнал с турския президент Реджеп Тайип Ердоган, който му е съобщил, че Анкара е започнала преговори с Франция и Италия за купуване на системи за противовъздушна отбрана SAMP/T от френско-италианския консорциум Eurosam, предаде БТА. Ще видим какъв ще бъде резултатът от тези преговори и ще се надяваме, че те ще доведат до нещо, отбеляза вчера Столтенберг, който е в Ню Йорк, където се състои 72-ата сесия на Общото събрание на ООН. Той посочи, че всяка страна членка на НАТО има право самостоятелно да решава какви системи за въоръжение да купува. За НАТО обаче е важно да можем да бъдем колкото е възможно по-функционално съвместими, изтъкна Столтенберг. Той заяви, че Ердоган държи на НАТО не само на думи, а и на дела. Столтенберг определи Турция като ключово важна държава от гледна точка на безопасността на НАТО заради стратегическото й разположение (на границите с Ирак и Сирия). Турция също така е една от водещите страни в рамките на нашите усилия, насочени към това да не допуснем Афганистан отново да се превърне в убежище на международния тероризъм, добави генералният секретар на НАТО.", "date": "2017.09.20", "title": "Турция започна преговори с Франция и Италия за покупка на системи за противовъздушна отбрана"}
{"url": "https://www.24chasa.bg/novini/article/6455662", "text": "Кеш Кредит предлага възможност за кандидатстване за   вече и през Facebook Messenger. Поради популярността на приложението, компаниите по света се състезават да развиват този канал и чрез него да предлагат услугите си. Facebook Messenger е най-широкоразпространеното приложение за комуникация и се използва от над 2 млрд. потребители в световен мащаб. Чат функцията позволява на хората ежедневно да обменят информация, видео файлове, снимки, да купуват стоки, а вече и да ползват услуги! „Предимство е, че хората могат да използват приложението Messenger за мигновена комуникация, без да имат регистрация във Facebook. Това позволява на всеки, който иска да ползва Кеш Кредит през Messenger, но не желае да има акаунт във Facebook, да се възползва от услугата съвсем безплатно (като Viber). Кеш Кредит предлага изцяло дистанционен процес от кандидатстването до усвояване на парите“ – споделя Зорница Янакиева, Оперативен директор на Кеш Кредит. Ползването на финансова услуга през Facebook Messenger спестява време и усилия – клиентът пише през своя смартфон, таблет или компютър, като попълва трите си имена, ЕГН и телефонен номер. Едновременно с това му се предоставя пълната преддоговорна информация във формат, който лесно може да отвори, изчете или принтира. Както досега, процесът е максимално улеснен и удобен. Гарантира се пълната сигурност и легитимация за клиента чрез уникален секюрити код, заместващ електронния подпис. Отговорът идва само до няколко минути и остава потребителят да прецени откъде е най-удобно да вземе парите си – по лична банкова сметка или в един от над 70-те офиса на Кеш Кредит в цялата страна. Компанията е амбицирана да предлага все по-добри условия на потребителите си, като предлага и най-конкурентни цени. Новата възможност за получаване на кредит през Facebook утвърждава Кеш Кредит като финансов център, предоставящ най-широк набор от услуги.", "date": "2017.09.20", "title": "Кеш Кредит сега само на клик разстояние"}
{"url": "https://www.24chasa.bg/novini/article/6456509", "text": "Нов палеж разбуди тази нощ размирното врачанско с. Галиче. Подпалена била дискотеката „Грийн” , която е собственост на Веселин Веселинов Попов. Това е синът на прочутия не само в Галиче Веселин Попов-Лунгара, който в момента излежава 7-годишна присъда. Малко преди 4 ч. неизвестен пироман метнал коктейл Молотов в заведението, а лумналият пожар почти напълно унищожил посещаваното заведение, в което по това време обаче нямало посетители. Според хора от персонала на дискотеката предната вечер и няколко дни преди това наоколо се навъртал един от охранителите на Чоковите имоти от с. Алтимир, известен с прякора си Ландърса. Избухналият пожар бил забелязан най-напред от охранител на дискотеката, който веднага подал сигнал на 112, но според него пожарната от Бяла Слатина се забавила твърде много, докато огънят изпепелявал заведението. Днес пък Веселин Попов-младши трябваше да се яви като свидетел в спецсъда по делото на Чоков и още четирима. Самият той подозира, че именно това е причината да бъде предупреден по такъв брутален начин от хората на Чоков в селото.", "date": "2017.09.20", "title": "Галиче отново гори, плашат свидетел срещу Чоков"}
{"url": "https://www.24chasa.bg/novini/article/6456514", "text": " По информация на посолството в Мексико към 08.30 ч българско време няма данни за пострадали български граждани при земетресението с магнитуд 7-ма степен по скалата на Рихтер на територията на Мексико от снощи. Това съобщиха от пресцентъра на Министерството на външните работи (МВнР). Според постъпващата информация в различни части на мексиканската столица има разрушени сгради, засегнати са и инфраструктурни обекти, сред които газопроводи, мостови съоръжения, както и международното летище „Б. Хуарес“. Извънредна ситуация е обявена в общините Алваро Обрегон, Бенито Хуарес, Коьоакан, Куахималпа де Морелос, Кеаутемок, Густаво А. Мадеро, Изтакалко, Изтапалапа, Магдалена Контрерас, Мигел Идалго, Милпа Алта, Тлахуак, Тлалпан, Фенустияно Каранса и Ксочимилко на мексиканската столица. Съобщава се за по-големи разрушения в град Пуебла. Българското посолство е в контакт с местните власти и следи ситуацията. В дипломатическата ни мисия е организирано 24-часово дежурство. Всички български граждани, които желаят да получат актуална информация или да подадат сигнал за техни близки и познати, могат да го направят на телефоните на посолството в Мексико: +52 55 5596 3283; +52 55 5596 3293; +52 55 5596 3295; +52 1 55 6064 5199 или във фейсбук на адрес: ЕmbajadadeBulgaria Mexico.", "date": "2017.09.20", "title": "МВнР: Към 08:30 няма данни за пострадали българи при земетресението в Мексико"}
{"url": "https://www.24chasa.bg/novini/article/6456519", "text": "Ангажимент към американската страна Народното събрание да прегласува параметрите на конкурса за нов боен самолет, така че да съответстват на офертата за Ф16, е бил поет на среща в министерството на отбраната с представители на офиса за военно сътрудничество към посолството на САЩ. Тя е проведена на 21 септември 2016 г., заседанието се води от зам.-министър на отбраната. Това разказа полк. Петър Стоянов, главен секретар на президента Румен Радев, пред  . Ген. Цонко Стойков изнася доклад, за да представи пред американската страна докъде е стигнал проектът за придобиване на нов боен самолет. Казано е, че схемата има задължителен характер, но заместник-министърът на отбраната им обясняваше, че това не е проблем и как ще бъде прегласувано от парламента. Има паметна бележка от срещата, посочи Стоянов. Военно-политическото ръководство знае за това нещо - къса памет или удобство за комисията, попита Стоянов. Той самият не е бил викан в комисията. Тя не разпита експертите, настоя полковникът. Но ако нивото на комисията е депутатът Антон Тодоров, се радвам, че не съм викан, допълни той. Преди два дни депутатът Тодоров разпространи документ как Радев, тогава командир на ВВС, е подготвил опорни точки по искане от кабинета на тогавашния премиер Пламен Орешарски за шведския изтребител \"Грипен\". Това е елементарно - изискват от теб, подчинен си, изпълняваш си задачата, посочи главният секретар на президента. Днес комисията трябва да излезе със заключителния си доклад, като се очаква чрез него офертата на Ф16 да бъде върната в играта. При стартирала при кабинета \"Борисов 2\" процедура, довършена при служебня кабинет, назначен от Радев, като най-подходяща офета бе посочена тази на шведсския производител. Изборът обаче може да стане чак след успешни преговори с някой от производителите и решение на Народното съание, че одобрява сделката. Само за първия транш за придобиване на нови бойни самолети са нужни 1,5 млрд., защото с него трябва да се закупи и оборудване за прилежаща инфраструктура, да се предвиди и обучение. Бих се хванал с министър-председателя на бас, че има въоръжение и за трите вида изтребители, каза още Стоянов.", "date": "2017.09.20", "title": "Главният секретар на президента иска бас с Борисов за грипените"}
{"url": "https://www.24chasa.bg/novini/article/6456531", "text": "Пуерто Рико се подготвя за връхлитането на урагана Мария, който се очаква да достигне страната в сряда, предава германският телевизионен канал Це Де Еф, цитиран от Фокус. Правителството организира 500 центрове за настаняване по територията на целия остров. Губернаторът Рикардо Росело призова хората в рискови райони да се придвижат към по-сигурни райони. Президентът Доналд Тръмп обяви извънредно положение, което ще позволи освобождаването на средства от федералните фондове за възстановяване. Само преди седмица островът бе ударен от урагана Ирма.", "date": "2017.09.20", "title": "В Пуерто Рико очакват урагана Мария"}
{"url": "https://www.24chasa.bg/novini/article/6456552", "text": "Сърбия не се стреми да стане членка на НАТО и има намерение да запази военен неутралитет. Това заяви президентът на Сърбия Александър Вучич на среща с руския външен министър Сергей Лавров в рамките на 72-ата сесия на Общото събрание на ООН в Ню Йорк, предаде ТАСС, цитирана от БТА. Имаше различни слухове, включително в руски медии. Искам да кажа, че Сърбия няма стремеж да се присъединява нито към НАТО, нито към други военни организации. Запазваме военния си неутралитет, подчерта Вучич. Това е нашата политика, тя не се е променяла и няма да се промени, каза той. По време на разговорите Лавров и Вучич обсъдиха ситуацията на Балканите и потвърдиха намерение за координиране на стъпките, свързани с косовския въпрос, съобщи днес руското външно министерство. Констатирано бе високото ниво на двустранното сътрудничество, изтъкната бе наситената динамика на политическите контакти, както и стремежът за реализиране на съвместни инвестиционни проекти, се казва в изявлението на руското външно министерство.", "date": "2017.09.20", "title": "Вучич: Сърбия не се стреми да стане член на НАТО и смята да запази военен неутралитет"}
{"url": "https://www.24chasa.bg/novini/article/6456495", "text": "Парламентарната комисия, която проучваше процедурата по избор на нов тип боен самолет за българската армия, тази сряда трябва да гласува финалния си доклад. На последното заседание на комисията стана ясно, че правилата за избор на изтребител са променяни по време на самата процедура. \"За нас смущаващото беше, че премиерът Пламен Орешарски се е срещал с представители на компанията „Saab” по времето, когато тече процедурата по избор\", каза пред Нова тв депутатът от ГЕРБ Емил Христов, който е и председател на временна комисия за проучване изпълнението на процедурата по избор на нов тип боен самолет. „По-късно премиерът Бойко Борисов се срещна с шведския премиер и му каза, че започват преговори за закупуване на шведски изтребители и че „много здраво ще се пазарим”. Не виждам нещо необичайно в това”, му отвърна в ефира на Нова тв депутатът от БСП Славчо Велков. \"Преди ваканцията на парламента беше организирано посещение на представител на фирмата \"Локхийд Мартин\", който официално представи офертата за употребявани изтребители F-16\", допълни той.\"Намерението за ускоряване на модернизацията на въоръжените сили е сринато. Авиацията е за държави с пари. Сега България няма пари за такива проекти. Много може да се иска на управляващите между два салама тъничка филия, но ние имаме две дебели филии нездравословен хляб и много тъничък салам. Нека бъдем наясно, че комисията каквото може е направила, но няма данни за лобизъм и за корупция\", казва Велков. \"Комисията не е насочена срещу президента. Тя няма за цел да връща всичко в изходно положение и да задраска постигнатото, а да даде равнопоставеност на всички оферти\", каза Христов.", "date": "2017.09.20", "title": "Емил Христов от ГЕРБ: Комисията за самолетите не е насочена срещу президента"}
{"url": "https://www.24chasa.bg/novini/article/6456802", "text": "Американският президент Доналд Тръмп използва пари, дарени за неговата кампания за преизбиране и на Националния комитет на Републиканската партия, за да плаща на своите адвокати при разследването за предполагаема намеса на Русия в президентските избори в САЩ през ноември, съобщиха предаде Ройтерс, като се позова на двама човека, добре запознати със случая. Агенцията припомня, че Федералната избирателна комисия разрешава използването на частни фондове за предизборни кампании за плащане на съдебни разноски, които са били направени от кандидат или човек на изборен пост във връзка с изборния процес, цитира БТА. Кандидати за президент на САЩ са прибягвали до такива средства при рутинни правни спорове, свързани с тяхната кампания. Доналд Тръмп обаче е първият американски президент в съвременната история, който използва дарения за покриване на своите разходи по криминално разследване, отбелязва Ройтерс. Специалният прокурор, който разследва предполагаемата намеса на Русия в президентските избори в Съединените щати, Робърт Мълър събира сведения за дейността на бившия ръководител на предизборния щаб на Тръмп Пол Манафорт от 2005 г., съобщи телевизия Си Ен Ен, цитирана от ТАСС. Агенцията отбелязва, че този период отива далеч отвъд приписваните на Москва опити да повлияе на хода на изборите. Като съветник на бившия проруски президент на Украйна Виктор Янукович Манафорт е координирал дейността на пиар компании, базирани във Вашингтон и Европа. По-рано стана известно, че специалният прокурор е съсредоточил вниманието си върху лица, свързани с бившия ръководител на предизборния щаб на Тръмп.", "date": "2017.09.20", "title": "Тръмп плаща с дарения за кампанията му разследването за руска намеса в изборите в САЩ"}
{"url": "https://www.24chasa.bg/novini/article/6456791", "text": "Случаите на липсващи пари в касите на фирми, които според счетоводните данни би трябвало да са налични, стават все повече в хода на започналите преди 2 седмици 550 проверки на Национална агенция за приходите. Това съобщиха от пресцентъра на НАП. Данните от счетоводните баланси на хиляди юридически лица сочат, че имат голяма сума пари в брой. Инспекторите на НАП проверяват дали търговските дружества и нестопанските организации не са извършили скрито разпределение на печалба. Според данните, които сами са подали в НАП, 1 289 от фирмите имат в касите си по над 1 милион лева в брой. Над 10 000 са дружествата с налични пари в брой над 100 000 лв. До края на септември фирмите, които са извършили скрито разпределение на печалба имат възможност законно да подадат коригиращи декларации за 2016 г., посочват от НАП. В началото на октомври спрямо компаниите нарушители ще бъдат възложени нови проверки и ревизии, допълват от НАП. Проверките на НАП потвърждават, че в масовия случай става въпрос за чисто счетоводно изписване на средства от касата в полза на съдружници за разходи, които не са свързани с дейността на дружеството – например скъпи командировки до екзотични държави, ползване на чужди активи за лични нужди на акционерите и други подобни. Подозренията на данъчните се засилват и от факта, че в момента съществува забрана за разплащания в брой над 10 000 лв. Ако при проверките бъдат открити данъчни и осигурителни нарушения, ще започнат ревизии, за да бъдат установени неплатените данъци и осигурителни вноски за последните пет години с пълната строгост на закона, предупреждават от НАП.", "date": "2017.09.20", "title": "Първите проверки за пари на каса сочат масова липса"}
{"url": "https://www.24chasa.bg/novini/article/6456788", "text": "Лек автомобил е катастрофирал на пътя Делвино – Благоевград, леко пострадали са петима души. Това стана ясно по време на брифинг в Областна дирекция на МВР – Благоевград във връзка със специализирана полицейска операция EDWARD, която ще се проведе в областта на 21 септември, предаде  \"Фокус\". Началникът на КАТ „Пътна полиция“ – Благоевград старши инспектор Данаил Стоицов съобщи, че се изяснява от служители на КАТ - „Пътна полиция“ и Второ ПУ - Благоевград точната причина за инцидента, но по първоначални данни пътнотранспортното произшествие е възникнало вследствие на употреба на алкохол от страна на водача на моторното превозно средство. Към момента е ясно, че катастрофата е станала около 2.15 часа. На остър ляв завой лекият автомобил излиза от пътя и се спуска по стръмен скат, след което се спира в борови дървета под пътя. Те са попречили на лекия автомобил да се преобърне няколко пъти по ската на дерето. Петимата пострадали са приети в частната болница в Благоевград", "date": "2017.09.20", "title": "Петима пострадаха при катастрофа в Благоевградско, шофьорът е бил пиян"}
{"url": "https://www.24chasa.bg/novini/article/6456816", "text": "Китай се обявява за мирно разрешаване на севернокорейския въпрос и е неправилно да се каже, че той не прави достатъчно по въпроса, каза китайският министър на външните работи Ван И, цитиран от Ройтерс, предаде БТА. Той е заявил това на среща с френския си колега Жан-Ив Льо Дриан в кулоарите на редовната годишна сесия на Общото събрание на ООН в Ню Йорк, съобщи китайското външно министерство. На друга делова среща Ван призова международната общност да спазва Парижкото споразумение за климата и да работи с обединени сили за решаване на проблемите, възникващи заради климатичните промени. Според него е необходима трансформация на глобалната енергийна индустрия и по-нататъшно развитие на зелената и възобновяемата енергия. На среща с индонезийската си колега Ретно Марсуди китайският външен министър изрази мнение, че трябва да се прояви разбиране за усилията на правителството на Мианма да защитава социалната стабилност в своята страна. Според него \"инцидентите с насилие\" в щата Ракхайн са неприемливи. На среща с венецуелския си колега Хорхе Ареаса Ван И посочи, че двете страни имат всеобхватно стратегическо партньорство и че политиката на Китай към Венецуела няма да се промени. Китай е добър приятел на Венецуела и отхвърля повсеместните критики от САЩ, Европа и другаде относно положението в южноамериканската държава, отбелязва Ройтерс. Ван И изтъкна, че Китай винаги е спазвал принципа за ненамеса във вътрешните работи на други страни и затова смята, че правителството и народът на Венецуела могат да разрешат проблемите си чрез диалог в рамките на закона и да запазят националната стабилност.", "date": "2017.09.20", "title": "Китай иска мирно разрешение на севернокорейския проблем"}
{"url": "https://www.24chasa.bg/novini/article/6456789", "text": "Незаконно притежавани боеприпаси иззеха служители на полицейското управление в Свищов. Във вторник при извършена проверка на жилище в с. Козловец, обитавано от 76-годишен мъж, са установени и иззети 40 бойни патрона за гладкоцевно оръжие, за които обитателят на дома не представил необходимото разрешително. По случая е образувано бързо производство.", "date": "2017.09.20", "title": "Дядо къта 40 бойни патрона в дома си в свищовско село"}
{"url": "https://www.24chasa.bg/novini/article/6456845", "text": "Благодаря на България, че толкова добре се справя със задачата да защитава външната граница на ЕС. Това каза премиерът на Полша Беата Шидло след среща в Министерски съвет с българския министър- председател Бойко Борисов, предаде  „Фокус“.  „Благодаря на министър-председателя Борисов за поканата, много се радвам, че мога да бъда ваш гост по време на подготовката на Председателството на Съвета на ЕС. България и Полша са страни, които ги свързват много неща, ние сме приятели и мисля, че днешният ни разговор показа, че имаме много общо“, заяви полският премиер. „Радвам че мога да бъда ваш гост в периода, когато България се подготвя за Председателството на Съвета на ЕС. Полша свързва с това Председателство големи надежди. Радваме се, че основата на програмата е единност. Полша и България са страни, които смятат, че единността в ЕС и в нашия регион са бъдещето, за нас е важно да бъдем заедно, имаме много общи теми – инфраструктура, социална политика и разбира се сигурността. Благодаря на България, че толкова добре се справя със задачата да защитава външната граница на ЕС“, каза още тя. „България е страна, която трябва да влезе в Шенген. Политиката към Западните Балкани трябва да бъде амбициозна и много отворена“, допълни Беата Шидло. \"В ЕС в момента има различни дискусии за Европа на две скорости, затова аз имам впечатлението, че искат да защитят своите интереси, но и да прикрият проблемите, с които Европа често не се справя, например миграцията.  „България е пример за страна, която може да покаже как ЕС може да се защити от миграционния натиск. Полското правителство смята, че решенията за релокацията, които бяха приети без дискусия между страните членки, са погрешни. Този проблем е нерешен. Трябва да помагаме и Полша указва хуманитарна помощ, правим различни проекти, много силно подкрепяме проектите за защита на външните граници, но смятаме, че някои страни, най-вече от старата част на ЕС се опитват да делят Европа, за да защитят своите интереси. Ние в нашата част на Европа се придържаме към решенията на декларацията за единство, под която се подписахме. Тази дискусия трябва да върви към търсене на компромис“, коментира още полският премиер.", "date": "2017.09.20", "title": "Премиерът на Полша: България трябва да влезе в Шенген (Обновена)"}
{"url": "https://www.24chasa.bg/novini/article/6456852", "text": "41 души бяха ранени днес при катастрофа на два пътнически микробуса в Северозападна Турция, съобщи турската телевизия СиЕнЕн-Тюрк. Инцидентът е станал в района на град Едремит, окръг Балъкесир. 16 от ранените са ученици, цитира БТА. Пострадалите са настанени в две болници в района. Засега няма информация за пострадали с опасност за живота, каза пред СиЕнЕн-Тюрк Али Сърмалъ, представител на местните власти в Едремит.", "date": "2017.09.20", "title": "41 души, сред които 16 деца, са ранени при катастрофа на 2 микробуса в Турция"}
{"url": "https://www.24chasa.bg/novini/article/6456873", "text": "Държавният глава Румен Радев изрази съболезнованията си в адрес до президента на Мексиканските съединени щати Енрике Пеня Нието, след като разрушителни трусове в страната отнеха живота на стотици, съобщиха от президентския прессекретариат. \"В този труден за приятелския мексикански народ момент, позволете ми да изразя от мое име и от името на българския народ най-искрени съболезнования към семействата и близките на загиналите\", пише Румен Радев. Той пожелава бързо възстановяване на пострадалите в Мексико и скорошно преодоляване на тежките последствия от бедствието.", "date": "2017.09.20", "title": "Радев изрази съболезнованията си след разрушителното земетресение в Мексико"}
{"url": "https://www.24chasa.bg/novini/article/6457859", "text": "Комисията за защита на конкуренцията разреши сделката за търговския център The Mall. Заради недостатъчен общ оборот на участниците в нея тя не подлежи на одобрение от регулатора и не е изготвен пазарен анализ. Британското инвестиционно дружество Hystead обяви през юли, че ще придобие всички акции на българския собственик на мола AP Retail I за 156 млн. евро през дъщерната си компания Balkan Retail NV. Според предоставения годишен отчет Balkan Retail NV не е извършвала дейност у нас през 2016 г. Компанията преговаря и за закупуването на площта, която заемаше Carrefour в мола. В момента тя е собственост на УниКредит Булбанк, която я придоби по схемата дълг срещу собственост. Това е втори опит за прехвърляне на мола, след като южноафриканският инвестиционен фонд NEPI отказа сделката за The Mall, а след това купи “Сердика център”.", "date": "2017.09.20", "title": "Разрешиха сделката за The Mall"}
{"url": "https://www.24chasa.bg/novini/article/6458063", "text": "Сестрата на Лили Иванова - Магда, е жива и здрава. Това съобщава \"Телеграф\", като цитира съсед на жената в столичния квартал \"Банишора\". Той имал шивашко ателие в блока, в който живее по-голямата сестра на примата. Преди дни тръгнали слухове, че Магда е починала. Каката на Лили Иванова всъщност наскоро претърпяла тежка автомобилна катастрофа.", "date": "2017.09.20", "title": "Сестрата на Лили Иванова жива след тежка катастрофа"}
{"url": "https://www.24chasa.bg/novini/article/6458052", "text": "Пътуването до Европа е много по-евтино със самолет в сравнение с автобус или влак, изчислява „Монитор“. Това е и причината близо 50 на сто от пътуванията на българите да са били със самолет през първите осем месец на годината, а останалите с наземен транспорт, показва и статистиката на Института по туризъм с музей към Университета по библиотекознание и информационни технологии (Унибит). Нашенците използват основно самолет до европейските дестинации, както и за задокеанските като САЩ, Австралия, Япония и Китай. Тенденция е трайна и се дължи основно на либерализацията на авиационния пазар и настъпването на нискотарифните превозвачи в България. Последните откриват линии от и до страната всеки месец, а цените за някои полети понякога са по-евтини от скромна вечеря в ресторант. От началото на годината пътуванията зад граница са около 4,3 млн. От тях 2,5 млн. са били с туристическа цел, включително посещения при близки и приятели, а останалите с цел бизнес. Данните показват, че две трети от всички са в страни от Европейския съюз. Най-посещаваните с цел туризъм са съседна Гърция, Румъния и също така Германия, Италия и Испания, където има големи български диаспори. Голяма част от българите пътуват с наземен транспорт, когато става въпрос за посещения на съседните ни страни, а когато става въпрос за европейски дестинации, се използва най-често самолетен или автобусен транспорт. Много малко обаче използват влак, единици - воден транспорт. Туроператорите забелязват висока степен на повтаряемост на пътуванията. От началото на годината ръстът е около 20% или около 500 хил. българи повече за първите осем месеца на годината. Все повече пътуванията са свързани с пазаруване, а дори и за едно кафе.”Многото ГКПП към съседките ни провокират бързи ходения. В Македония често се ходи, за да се сипе нафта, а в Сърбия, за да се купи кашкавал”, казва Румен Драганов от Унибит.", "date": "2017.09.20", "title": "До Европа със самолет по-евтино в сравнение с автобус или влак"}
{"url": "https://www.24chasa.bg/novini/article/6457851", "text": "Очакваме сериозен инвеститор за активите ни в България, заяви в сряда регионалният мениджър на ЧЕЗ за България Карел Крал. Той уточни, че компанията ще оценява подадените оферти до края на септември. Срокът обаче може да бъде удължен в хода на разговорите. Според него в “ЧЕЗ България” са готови и на двата варианта - продажба или оставане в страната. Крал припомни, че процедурата е стартирана след интерес от потенциални купувачи, а не по искане на компанията. В сряда ЧЕЗ откри собствен център в София, в който ще обучава техници. В него има технически полигон с умален модел на електразпределителната мрежа и изградени осем обекта за практическо обучение. Има и учебни зали, в които ще се провежда теоретичната част. Ученици, студенти и служители ще имат възможността да придобият и усъвършенстват практически умения, заявиха от компанията. “Благодарение на този проект младите хора на България ще имат шанса да преминат практически обучения в реална среда. И независимо дали след това ще започнат работа при нас или в друга компания, те ще имат знания и опит за това как изглежда бизнесът”, заяви Карел Крал.", "date": "2017.09.20", "title": "ЧЕЗ оценява офертите за бизнеса си до края на месеца"}
{"url": "https://www.24chasa.bg/novini/article/6457722", "text": "Българският президент Румен Радев бе гост на приема, който президентът на САЩ Доналд Тръмп даде за ръководителите на делегации на 72-ата сесия на Общото събрание на ООН в Ню Йорк, съобщиха от президентския прессекретариат. На сайта на президентството беше публикувана снимка на семейство Радеви и семейство Тръмп. И двете първи дами - Десислава Радева и Мелания Тръмп, бяха облечени в официални черни рокли. По-късно в сряда Румен Радев изнесе първата си реч пред Общото събрание на ООН. Българският държавен глава проведе редица двустранни срещи. Една от тях бе с украинския президент Петро Порошенко. България очаква приетият Закон за образованието в Украйна по никакъв начин да не засегне правата на сънародниците ни в страната да изучават своя роден език, призовал Радев. “Разбрахме се, че няма да има никакви ограничения за изучаване на български език в училищата и като количество, и като качество на часовете”, коментира българският държавен глава след срещата. Порошенко поел ангажимент да реагира незабавно, ако българският му колега получи оплакване от страна на сънародниците ни в Украйна след законовите промени. Помолен да коментира изказването на президента на САЩ Доналд Тръмп пред Общото събрание, Радев заяви, че е впечатлен от отправеното послание, че ООН ще бъде силна организация, ако в нея членуват силни и суверенни, независими държави. Това е послание, което подчертава необходимостта да отстояваш интересите на своята собствена страна и народ, независимо в какви организации и съюзи участваш, и от него може да се поучим, подчерта президентът. “Не знам дали се чува в България, че за да бъдеш фактор в дипломацията и за да се чува твоят глас, трябва да имаш съответната военна мощ. Те не могат да съществуват разделени. Президентът Тръмп го обяви много ясно и тази година САЩ имат най-големия военен бюджет и най-силната армия. Нека да видим защо той мисли така и как ние мислим у нас”, добави още Радев. Президентът ни имаше двустранни срещи също с краля на Йордания и с президента на Иран. Крал Абдула Втори прие поканата да посети страната ни през 2018 г. Иран има потенциал да участва в процеса на енергийна диверсификация за България, посочи Радев на срещата с иранския си колега Хасан Рохани. Той изрази и интереса на страната ни за откриване на пряка въздушна връзка между София и Техеран. Рохани покани Радев да посети Иран.", "date": "2017.09.20", "title": "Радеви на прием на семейство Тръмп в ООН (Обзор)"}
{"url": "https://www.24chasa.bg/novini/article/6457741", "text": "Ураганът Мария удари с ветрове от 250 км в час Пуерто Рико в сряда, въпреки че силата му намаля до 4-а категория. Преди това стихията остави в пълно разрушение остров Доминика, където загинаха 7 души, Вирджинските острови и о-в Гваделупе, където има най-малко двама убити и двама изчезнали, предаде Ен Би Си. За последно ураган от четвърта категория в Пуерто Рико е имало през 1932 г. Най-силната буря там е вилняла през 1928 г., когато ветровете са стигнали 257 км в час. ", "date": "2017.09.20", "title": "Ураганът Мария удари Пуерто Рико като чук"}
{"url": "https://www.24chasa.bg/novini/article/6457817", "text": "Държавата прави втори опит да придобие “Дунарит”, стана ясно от изявление на министъра на икономиката Емил Караниколов в сряда. Преди 10 дни Държавната консолидационна компания (ДКК) е придобила вземания на КТБ към “Хедж инвестмънт България”. Дълговете са на стойност 42 млн. евро, като за тях е платила 38 млн. лв. “Хедж инвестмънт България” е собственик на “Кемира”, която държи 91% от “Дунарит”. Бивш собственик е и на “Авионамс”, който държавата вече придоби срещу 29 млн. лв. Подадени са документи държавната компания да бъде вписана като кредитор на “Хедж инвестмънт”, “Кемира” и “Авионамс”. Ние можем да насочим вземането към акциите на “Дунарит”, каза Караниколов. При предишния опит ДКК изкупи дългове директно на “Дунарит” от КТБ за 47 млн. лв. От военния завод обаче преведоха на ДКК сумата и държавата не бе вписана като кредитор. “Ако “Дунарит” изтеглят исковата молба, с която настояват ДКК да не бъде вписана като кредитор, ние вземаме парите и нямаме повече претенции, обясни министърът. Караниколов призова работниците от “Емко” вместо да протестират за отнетия лиценз на предприятието, да принудят собствениците да отстранят нередностите. Ако това бъде направено, лицензът щял да бъде възстановен. Министърът заяви, че е подал сигнал в прокуратурата заради договори на “Кинтекс” с “Емко” за периода октомври 2015 - декември 2016 г. Тогава “Кинтекс” купували с 10% по-скъпо боеприпаси в сравнение с цените на ВМЗ - Сопот, и “Дунарит”. Караниколов поясни, че е било задължение на “Кинтекс” да поиска оферти и от трите компании производители, но това не се е случило – ВМЗ - Сопот, и “Дунарит” са били пропуснати. Защо се е случило това заобикаляне, ще каже прокуратурата, но това е факт, заяви той. Министърът на икономиката ще възложи и проверка на “Кинтекс” за 10 години назад, за да е ясно как са били сключвани договорите. ВМЗ - Сопот пък ще бъде проверяван дали техен лиценз не се използват от други фирми.", "date": "2017.09.20", "title": "Държавата не се отказва от “Дунарит”, купи нови дългове (Обзор)"}
{"url": "https://www.24chasa.bg/novini/article/6457892", "text": "Скоро ще стане ясно дали Брендо влиза в затвора заради присъдите в Италия и Румъния, или ще тръгне по стъпките на Братя Галеви и много други бегълци от правосъдието. Преди 9 г. той се спаси от арест по разследване в Италия заради къртица в българската делегация от полицаи и прокурори, които участват в среща в Хага. Следственото дело за това кой е предал информацията на кокаиновия крал е прекратено без резултат. През 2012 г. Брендо е арестуван успешно, но операцията е проведена с 4 г. закъснение. През 2008 г. италианските спецслужби се свързват с българските си колеги, за да ги информират, че Банев е замесен в канала “Кокаинови крале”. Данните са обсъдени в Хага, по време на среща на разследващите от Италия с български полицаи и прокурори. 24 часа по-късно Брендо вече знае за проблемите си в Италия и информира своя партньор там Антонио Мелато, който в родината си е описван като вълк единак, подвизаващ се в световния ъндърграунд. Карабинерите засичат телефонния разговор, защото подслушват италианския мафиот. В този момент Рим престава да информира София за разработката, свързана с Брендо. Операция “Кокаинови крале” остава скрита за българските служби до 2012 година Тогава офицерът за връзка в посолството на Италия в София се свързва с вътрешния министър Цветан Цветанов и прави среща с прокурора Джузепе Джорджино. Следва дискретна среща, за която Цветанов досега не е дал детайли, но най-вероятно от София е поискана гаранция, че разработката срещу Брендо този път ще бъде доведена до финал, запушвайки възможните канали за изтичане на информация. За целта италианците предлагат много малък съвместен екип и очакват гаранции, че този път българските спецслужби няма да злоупотребят с доверието им. През 2007 г. италианските карабинери заедно с испански и португалски полицаи задържат кораби с 6 тона кокаин на брега на Пиренейския полуостров, преди да тръгнат към Европа. Тогава става ясно, че Брендо е организаторът и финансистът на трафика. “При тази операция през 2007 г. организацията им загуби, защото бяха заловени и конфискувани заедно с дрогата два от плавателните им съдове. И в резултат на тези загуби, а също така и на изтичането на информация към Брендо, което тогава се получи, нашата операция беше анулирана. И всъщност българите, които ние тогава успяхме да заловим на трите острова, се върнаха обратно в родината си, не бяха задържани, но пък и не успяха да пренесат към Западна Европа нито един килограм кокаин”, казва през 2012 г. в интервю за “24 часа” Джузепе Джорджино, представител на спецзвеното за борба с организираната престъпност и международен трафик на дрога на Италианските карабиниери.  “През 2008 г. очаквахме последната пратка от 4 тона кокаин, но за съжаление след изтичането на информация към Брендо от една среща на магистрати организацията му разбра за нашите разследвания и операцията пак бе анулирана”, допълва Джорджино в интервюто и споделя, че доверието към българските служби се е възстановило по-късно, а благодарение на ГДБОП през 2012 г. операцията и арестите се случват успешно и без теч на информация. Тогава италианците оценяват и значимостта на Брендо в международния наркотрафик. Брендо е задържан до Созопол през април 2012 г. в луксозния си автомобил, който е оборудван като офис с всичко необходимо. Край Лозенец се намира неговият туристически комплекс “Оазис”. В багажника на колата е намерен документ от срещата на българските полицаи и прокурори с техните колеги от Координационния център в Хага през 2008 г. Документът по разследването е от италианските власти и е преведен на български език. След ареста на Брендо от ГДБОП пращат в прокуратурата доказателството, че Евелин Банев е имал “къртица” сред разследващите от България, които явно са го предупредили. Пълният списък на българската делегация в Хага през 2008 г. е неизвестен. Знае се, че в нея е бил прокурорът Йордан Грамов. В началото той ръководи разследването срещу Брендо за пране на пари, което доведе до осъдителната му присъда в България. През юли 2013 г. е назначен за зам.-министър на вътрешните работи, но напуска по свое желание година по-късно. Днес е в специализираната прокуратура. Присъствала е и прокурорката от ВКП Марияна Лилова, която тогава е българският представител в Евроджъст - организацията, която координира действията на разследващите екипи на различните държави, когато се разследват трансгранични престъпления. Бившият служител на ГДБОП Дафин Маламов също е бил там. След това той се мести последователно в ДАНС и БОРКОР, където е главен секретар до 8 май 2015 г. На тази дата е уволнен след като правителството приема постановление, с което длъжността му е съкратена. Обжалвал е в съда, но губи делото. Очевидно и тримата са били проверени, ако се съди по биографиите им след 2012 г. За останалите членове на делегацията “24 часа” не разполага с информация, но се знае, че са били поне още четирима. Доказан факт е, че Брендо е контактувал с хора от службите за сигурност още когато е действал заедно с Иван Тодоров-Доктора. Освен висши ченгета, той е имал отношения и с бизнесмени, които редовно печелят обществени поръчки, и депутати от няколко парламентарно представени партии. Заради теча на информация през 2008 г. акцията е отложена, а италианците дълго време отказват да работят с българските служби. През 2012 г. Цветанов става почетен член на карабинерите на годишната среща на Интерпол. В България няма публична информация какъв е поводът за тази награда - най-вероятно става дума за операцията, свързава с Брендо, както и за двете операции “Шок”, при които са заловени групи за източване на банкови карти. През 2012 г. Софийската градска прокуратура образува досъдебно производство, за да се търси кой е предателят от българската делегация в Хага. Следственото дело е прекратено, но е било засекретено. В България срещу Брендо има само едно дело - за пране на пари от наркотрафик. Разследването започва през 2007 г. По това време Банев даде единственото си интервю и разказа как тогавашният вътрешен министър Румен Петков го привикал в колата си и го уговарял да стане свидетел срещу братята Маргини по делото им за подготовка на три убийства. Брендо отказал. След това му образували делото, по което се чака окончателна присъда. Той е признат за виновен, че от 2002 до 2005 г. е участвал в банда заедно с доведения си брат Симо Карайчев, съпругата си Моника, сестра си Десислава и баджанака си Константин Дишлиев (убит през 2005-а - б. р.). 5-имата превели от чужди банки в България 21,7 млн. лв., които били спечелени от наркотрафик от банда, ръководена от приближения му Ивайло Хаселбарт. С парите се финансирала дейността на фирмата “Прайвит файнънс Юниън”, където управител е Дишлиев. Дружеството се занимавало с кредитиране на физически лица и фирми. По операция “Кокаинови крале” Евелин Банев е арестуван в България и екстрадиран в Италия през 2012 г. Докато Брендо беше в италианския арест, на 11 март 2013 г. беше отвлечена дъщеря му Лара, тогава на 10 г. Детето бе върнато след 45 дни и след като бе платен откуп, а извършителите не бяха разкрити. После Банев си дойде в България, изпрати Лара в Лондон и написа книгата “Съзирам душата на България”, която любезно изпрати на всички журналисти. Лара всъщност е поредната жертва на престъпление от семейния и най-близкия му кръг. Първата е баджанакът му Константин Дишлиев, убит пред ресторант в София на 11 март 2005 г. Финансистът на семейния тръст е на 28 г., когато го разстрелват с 10 куршума. През 2007 г. в апартамента си е убита и майката на Константин - Йорданка, ден преди да даде показания в следствието по делото за пране на пари, където подсъдими са Брендо, снаха ѝ, вдовицата Десислава, жената на Банев Моника и брат му Симо. Третата жертва от най-близкия кръг на Евелин Банев е един от най-добрите му приятели и до днес - Георги Семерджиев - Жоро Шопа. Бизнесменът беше прострелян в кв. “Лозенец” на 1 юни 2014 г., но оцеля. Година по-късно за опита за убийство бе арестувана групата на Мила Георгиева. Жоро Шопа е свидетел по делото срещу нея и близкия ѝ семеен кръг, с който са вършили различни престъпления. Брендо успява да се опази от покушения, но не и от арести, дела и присъди. Засега е на свобода с мярка “подписка”.   ВИОЛИНА ХРИСТОВА, РИМ  Веднага щом бъде публикувано решението на Касационния съд в Рим от 8 юни 2017 г., с което се отхвърля обжалването на Евелин Банев на 20-годишната му присъда, той ще бъде потърсен от италианските власти. Това казаха за “24 часа” високопоставени източници от Апелативния съд на Милано. Присъдата на Банев е окончателна, така че прокуратурата на Милано в случая е тази, която е компетентна за изпълняването ѝ. Това е така, защото именно Апелативният съд на Милано беше потвърдил преди това присъдата на българина през 2016 г. Прокуратурата в Милано вече е информирана за решението на Върховния съд в Рим и има съдия, който се занимава със случая, още повече че става дума за изключително тежко наказание В случая с Банев ще се следва процедурата, която се прилага в тези случаи – след публикуването на решението на Касационния съд Италия ще задейства процедурата по издирването на осъдения. Той трябва да бъде задържан и транспортиран до Италия за изтърпяването ѝ. А как биха се развили нещата, ако Банев има окончателни присъди и в други страни? В такъв случай трябва да се види дали съществуват двустранни споразумения в съдебната сфера между съответните страни и коя от тях ще стигне първа до Банев, уточниха за “24 часа” от Апелативния съд в Милано. Ако пък Банев има окончателна присъда и в България, със сигурност българите ще го задържат там, тъй като става въпрос за неговата страна. Едва след това Италия и Румъния могат да го поискат от България и ще го получи онзи, който успее да стигне пръв до него. “24 часа” се обърна за информация и към Касационния съд в Рим, но оттам отговориха, че периодът на публикуването на решението на върховните съдии не може да се предвиди. Въпреки че по принцип се изисква то да се публикува до 60 дни от издаването, като с 30-те дни лятна ваканция на съда стават три месеца, много често публикуването се проточва дори до 7-8 месеца. Едно е сигурно обаче – че присъдата е окончателна. За Апелативния съд в Милано е истински успех, че тя беше потвърдена от върховните съдии, казаха още източниците от Апелативния съд на северния град. Мотивацията на окончателната присъда на Банев беше написана от съдията от Апелативния съд в Милано Пиеро Гамакио на 21 март 2016 г. Именно той успя да докаже категорично, че Брендо стои зад Дядото, за когото говорят по телефона другите участници в наркотрафика, и че именно Банев е финансирал и координирал международния трафик на кокаин от Латинска Америка към Западна Европа през 2006-2008 г. На практика всички италиански магистрати, занимавали се със случая “Банев”, се оказаха единодушни за неговата отговорност и за наказанието му. За него през 2013 г. бяха поискани 20 г. затвор по време на предварителното следствие и те бяха потвърдени от Апелативния съд в Милано през 2014 г. След като Касационният съд върна делото за доразглеждане, през март 2016 г. наказанието бе потвърдено отново в друга секция на Апелативния съд. Точката сложи Върховният съд в Рим, потвърждавайки 20-те години на свое заседание през юни.  Съпругата Моника, бабата Добринка, баджанакът Константин, балдъзата Десислава, братът Симо. Парите, сделките, имотите, офшорките и преводите се въртят все в семейния кръг на Евелин Банев-Брендо, а всички изброени от фамилията, която той оглавява, имат проблеми в съда заради дейността му. Официално Брендо е разведен с Моника от 1997 г., но живеят заедно. Тя е дъщеря на софийския бизнесмен Александър Добринов-Сашо Бицианито. Подсъдима е заедно с бившия си мъж за пране на пари, но е оправдана, както и сестра й Десислава, която обаче е подсъдима за пране на пари и по друго дело. През 2007 г., когато започва разследването срещу Брендо, следователи откриват 3 млн. евро в трезор в София, за които прокуратурата твърди, че са от наркотрафик. Според Десислава обаче парите са от продажба на имоти, собственост на фирмата й \"Пам пропърти\". Делото срещу нея още не е приключило на първа инстанция. Сумата е блокирана от прокуратурата и не й я връщат. Доведеният брат на Брендо Симо Карайчев засега е осъден условно. Ако беше жив, Константин Дишлиев също щеше да е подсъдим заедно с останалите от семейството. През 2013 г. \"24 часа\" писа, че и бабата на Брендо Димитринка Тумбалова е включена в схемите му. Пенсионерката от Тополовград изкупувала земи около София. За парцелите платила чрез пълномощник 16 хил. лв., но после ги продала за 3,2 млн. лв. на внука си Евелин Банев, който пък ги препродавал на собствената си фирма. Ревизия на НАП показва, че сделките не са сключвани на реалната стойност при покупката, Тумбалова няма как да ги е придобила по реалната им стойност и й пишат ревизионен акт за 750 хил. лв., който е потвърден от съда. Семейството на Брендо е собственик на десетки сгради в центъра на София, хотели, магазини, къщи. Официалният строителен бизнес и инвестициите в сгради Брендо прехвърля на Моника още през 2014 г., след като се връща от Италия. ", "date": "2017.09.20", "title": "Коя е къртицата на Брендо и как италианските служби загубиха и върнаха доверието си в МВР"}
{"url": "https://www.24chasa.bg/novini/article/6458159", "text": "На 95 години почина една от иконите на бокса - Джейк ЛаМота. За смъртта му във фейсбук съобщи дъщеря му Кристи, която написа: \"Джейк ЛаМота - 10 юли 1922 - 19 септември 2017 - Почивай в мир, тате\", предава TMZ. Прякорът на родения в Ню Йорк ЛаМота е Бика от от Бронкс. Известен е със свирепия си стил на боксиране, който не жали съперниците. От 106 мача на професионалния ринг печели 83, губи 19 и е наравно със съперника в 4, побеждавал е и великия Шугър Рей Робинсън през 1942 година. През 1980 година Робърт де Ниро изиграва ЛаМота във филма \"Разяреният бик\" и боксьорът добива огромна популярност. Актьорът е награден с \"Оскар\" за ролята. След края на кариерата си е имал верига барове. Снима се с 15 филма, включително и с Пол Нюмън. Има 7 брака и 6 деца. Легендарният боксьор е починал на 17 септември от пневмония в старчески дом.", "date": "2017.09.20", "title": "Почина \"Разяреният бик\" ЛаМота, заради когото Де Ниро получи \"Оскар\""}
{"url": "https://www.24chasa.bg/novini/article/6457848", "text": "Нов “бизнес” открили данъчните инспектори при последните проверки, научи “24 часа”. Фирми си заемали пари на заем срещу лихва, за да бъдат налични, когато дойдат инспекторите. Данъчните обаче описвали и номерата на банкнотите и така засекли едни и същи пари в касите на различни компании. Проверките започнаха, след като 1289 фирми записаха в отчетите си, че държат по над 1 млн. лева в брой, което означава, че 13 млрд. лв. отлежават в във фирмени каси. Още първите проверки на данъчните показаха, че най-често това е счетоводен трик, за да не се плаща данък върху тях, а парите отдавна са похарчени. От НАП призовават фирмите, описали скрито разпределение на печалба като касова наличност, да подадат коригиращи декларации до края на септември. Данъчните обещават, че освен да платят 5% данък дивидент, няма да има други санкции за тях.", "date": "2017.09.20", "title": "Фирми си услужват с пари срещу 5% лихва при проверки на НАП"}
{"url": "https://www.24chasa.bg/novini/article/6457958", "text": "Столичната полиция издирва 15-годишния Траян Стефков Янков заради извършени от него кражби, съобщава пресцентърът на МВР. Хората, които имат информация къде може да бъде открит, ще помогнат за издирването му, като позвънят на тел. 112 или в най-близкото районно управление, при гарантирана анонимност, се посочва в съобщението. Припомняме, че   след кражби по-рано това лято.", "date": "2017.09.20", "title": "Отново издирват 15-годишния сирак Траян за кражби в София"}
{"url": "https://www.24chasa.bg/novini/article/6457868", "text": "С 11% са нараснали разходите на работодателите за отработен час. Това показват предварителните данни на НСИ за второто тримесечие на 2017 г. в сравнение със същия период през миналата година. Увеличението в сферата на услугите е най-високо - 11,5%. В индустрията се наблюдава ръст от 10,6%, а в строителството - 4,7%. Икономическите сектори с най-голям ръст на разходите са “Операции с недвижими имоти” - 16,8%, и “Административни и спомагателни дейности” - 16,1%. Секторите с най-малко увеличение са “Производство и разпределение на електрическа и топлинна енергия и на газообразни горива” - с 5%, “Финансови и застрахователни дейности” - с 5,7%, и др. През първото тримесечие разходите за труд нараснаха с 10,1% на годишна база. ", "date": "2017.09.20", "title": "Разходите за труд нараснали с 11%"}
{"url": "https://www.24chasa.bg/novini/article/6457823", "text": "Над 20 ученици са сред стотиците жертви на земетресение от 7,1 в Мексико, което срина училището им и десетки други сгради, предизвика експлозии и накара ужасените жители да бягат панически на улиците. Официално жертвите до момента са 225, но данните се променят. Много хора са затрупани под отломките на рухнали сгради в столицата Мексико, която е сред най-пострадалите от труса. Той стана точно в деня на годишнината от чудовищния трус през 1985 г., който уби почти 10 000 души. Часове по-рано в цялата страна се проведоха учения за отработване на защита от земетресение. След това удари истинският трус. Епицентърът бе в град Рабосо, щата Пуебла, на около 120 км от столицата Мексико. Само преди няколко дни мощен трус със сила 8,1 удари страната и уби 98 души. Поредното ново земетресение предизвика големи опустошения. В сриналото се училище са намерени загинали 20 деца и 2-ма учители, а 30 ученици и 8 възрастни липсват, съобщи “Дейли мейл”. Доброволец открил цяла класна стая с всички в нея мъртви. “Копахме дупки и се влачихме по корем вътре, за да ги вадим”, казва той. Ужасяващи картини от мексиканската столица показват огромни купчини от рухнали сгради, засипани с отломки улици и стотици бягащи хора. По време на труса над Мексико се извивал дим и прах. Няма данни за пострадали българи, съобщи посолството ни в Мексико. Правителството обяви бедствено положение в столицата и отпусна извънредни фондове. Президентът Енрике Пеня Нието нареди всички болници да отворят врати за ранените от труса. На много места в града лекари оказват първа помощ по улиците. Късно във вторник 40% от столицата и 60% от щата Морелос нямаха ток. Много екипи и доброволци ровят из развалините в търсене на затрупани хора. Кметът на столицата Мигел Анхел Мансера съобщи, че за няколко часа 50-60 души са били извадени живи от граждани и спасители. Свидетели разказват как 15-ина минути след труса пред очите им са рухвали сгради. Диетоложка, спасила няколко души, обяснява, че се возела в такси, когато ударил трусът. Седнала на тротоара да се съвземе от шока и на няколко метра от нея се сринало 3-етажно здание. Други очевидци разказват, че навсякъде хвърчали стъкла и отломки. Някои хора били стъпквани в настъпилия хаос. Други се прегръщали, за да се успокояват. Панически бягаха от високите си офиси работещите в центъра на Мексико. “Най-лошото е, че не знаем какво става с близките и семействата ни”, казаха някои. Летището спря операциите и полетите и оглежда района за щети. По-голямата част от Мексико сити е построена върху дъното на бивше езеро, чиято почва усилва ефекта от трусове, дори да са далечни. Дженифър Лопес и Бионсе оглавиха звездите, които изказват съболезнования за трагедията в социалните мрежи. Лопес, която е пуерториканка, пусна знамената на родината си, пометена от ураган, и на Мексико. Бионсе също пусна флаговете с надпис “Бог да ги благослови!”. Подкрепа за пострадалите изразиха също Салма Хайек, Селена Гомес, Парис Хилтън, Бритни Спиърс. ", "date": "2017.09.20", "title": "Стотици мъртви след трус в Мексико, сгради сринати (Обзор и снимки)"}
{"url": "https://www.24chasa.bg/novini/article/6457989", "text": "Президентът (2012-2017) Росен Плевнелиев посети днес звездата на CNN - най-популярния политически коментатор на САЩ Фарид Закария. В централата на световния лидер на новините в Ню Йорк те обсъдиха международните процеси. Закария се консултира с Плевнелиев как вижда той нещата и какво се случва по света. Президентът на България (2012-2017) обикаля по всички точки на планетата като най-търсен лектор. На разговора са били още президентЪТ (1997-2002) Петър Стоянов  и държавният глава на Украйна в периода 2005-2010 г. Виктор Юшченко.", "date": "2017.09.20", "title": "Само в \"24 часа\": Плевнелиев при звездата на CNN"}
{"url": "https://www.24chasa.bg/novini/article/6457816", "text": "Въздухът у нас става по-чист, но замърсяването все още е над нормите за ЕС, показват данните на екоминистерството за 2011-2016 г. Почти в цялата страна има замърсяване с фини прахови частици, само в Перник и Гълъбово има проблем със серния диоксид, съобщи екоминистърът Нено Димов на съвместно заседание на комисиите по околна среда и водите и здравеопазването на парламента. Изгарянето на дърва и въглища за битово отопление, както и старият автопарк са главните замърсители на въздуха, допълни той. Според министъра общините подценяват проблема с мръсния въздух, а те имат основна роля за решаването му. 3 млн. лв. за мерки за по-чист въздух могат да получат общините от Оперативна програма “Околна среда”. Без адекватни мерки, до 2030 г. едни от най-замърсените градски центрове ще бъдат в България, заяви Тони Томпсън от Световната банка. Според доклад на институцията освен с най-високи нива на финни прахови частици страната ни е и с голям процент преждевременна смърт, причинена от мръсния въздух. Увеличение в хоспитализациите заради обостряне на хронични заболявания като бронхит, бронхопневмония и пневмония, са отчели регионалните здравни инспекции за 2016 г., посочи зам.- здравният министър Светлана Йорданова. Възстановяване, поддържане и създаване на нови зелени площи, въвеждане на филтри за отоплителните комини в домакинставата, създаване на буферни паркинги при началните и крайните спирки на метрото, за стимулиране ползването на градски транспорт са част от мерките, които ще приложи София.", "date": "2017.09.20", "title": "Въздухът у нас малко по-чист, но още сме над нормите в ЕС"}
{"url": "https://www.24chasa.bg/novini/article/6457997", "text": "Силно земетресение с магнитуд 6,1 по скалата на Рихтер, засегна източното крайбрежие на Япония, предава АФП, позовавайки се на Американската геологическа агенция. Японските власти не са издали предупреждение за земетресение, предава Фокус. Трусът е бил на 281 километра източно от град Камайши на най-големия японски остров Хоншу.", "date": "2017.09.20", "title": "Силно земетресение на главния японски остров Хоншу"}
{"url": "https://www.24chasa.bg/novini/article/6457767", "text": "Парламентарната Временна комисия за проучване изпълнението на процедурата по избор на нов тип боен самолет прие финалния доклад след двумесечната си работа, съобщи БТА. Докладът беше приет с 13 гласа \"за\" и 6 \"против\". Той не беше подкрепен от депутатите от БСП, които декларираха това още в началото на днешното заседание, което продължи повече от два часа. При представянето на документа председателят на временната комисия Емил Христов посочи, че в него комисията ще предложи на Министерството на отбраната проектът за изтребителите да не бъде рестартиран от самото начало, защото има постигнати определени резултати. Смятаме, че можем да продължим от една определена точка, стига МО и специалистите да вземат подобно решение, посочи Христов. Той добави, че най-важното е да се осигури равнопоставеност на всички участници и предвид на два пъти по-голямата финансова рамка да се направят опити за обсъждане на предложения за новопроизведени многоцелеви изтребители, така че освен конкурентност, да постигнем по-високи отбранителни способности за Българската армия. Пред журналисти след гласуването Емил Христов коментира, че ръководството на МО ще трябва да реши на какъв етап ще бъде върната процедурата по избор на изтребители, на базата на предложенията на парламента и на оценката и предложенията, които ще дадат специалистите, работили досега по проекта. Искрено се надяваме, че няма да се спекулира и няма да се върнат на етапа RfI /искане за предоставяне на информация от потенциални доставчици/. Нямаме за цел да рестартираме проекта, не сме комисия, която трябва да направи това. Даваме своите изводи и предложения. Дали изобщо ще бъде рестартиран проектът и какво ще се направи, ще реши МО като ръководство и специалистите, но ние сме длъжни да направим тези изводи и тези предложения, посочи Емил Христов. Докладът на временната комисия трябва да бъде приет от парламента и ще бъде изпратен на ръководството на МО. Ние обаче бихме искали да не се връщаме в изходно положение и да не се задрасква вложения труд от толкова много експерти в продължение на години, а натрупаният опит да бъде използван, включително и в другите проекти за Сухопътните войски и Военноморските сили, заяви Емил Христов. Ако МО се съобрази с нашите препоръки и промени методиката така, както би трябвало да бъде - без да се въвежда допълнителен осми задължителен критерий, съвсем нормално е, че ще настъпи промяна и в RfP /искане за конкретно предложение/, заяви Христов в отговор на въпрос дали декласираният Ф-16 се връща обратно в надпреварата. На реплика, че така и другите компании може да поискат да подобряват оферти и процесът ще се удължи много, Емил Христов коментира,че не знае колко дълъг ще стане, но \"подобряването на офертите от която и да е компания е само в интерес на България, защото това ще подобри финансовите параметри\".", "date": "2017.09.20", "title": "Комисията за избора на нов боен самолет прие финалния доклад, БСП не го подкрепи"}
{"url": "https://www.24chasa.bg/novini/article/6457760", "text": "Снимка на колата си, излязла от пътя, и още една, ударила се в нея час по-късно, докато чака КАТ, прати на редакционен имейл читателят ни К.М. Верижната катастрофа е станала на пътя между Владая и Драгичево малко след 17 ч днес.  \"Когато завали, на този участък все така става. Дано, докато чакаме, не се удари и трети автомобил. Институциите кога ще вземат мерки за тази отсечка?\", поинтересува се К.М.", "date": "2017.09.20", "title": "Пак верижна катастрофа до Владая"}
{"url": "https://www.24chasa.bg/novini/article/6457795", "text": "Градушка удари селата в общините Борован и Бяла Слатина тази вечер, съобщи  . Едно от засегнатите населени места е Галиче, където към 18 ч. ледени късове с големи на лешник се изляха над селото в продължение на десет минути. Силна градушка падна и в Долни Дъбник. Засега няма данни за сериозни щети и пострадали хора. Най-засегната е гроздовата реколта, оплакаха се потърпевши.", "date": "2017.09.20", "title": "Градушка удари градове и села в Северна България"}
{"url": "https://www.24chasa.bg/novini/article/6457822", "text": "Германската канцлерка Ангела Меркел разкритикува президента на САЩ Доналд Тръмп за изказването му, че Северна Корея ще бъде подложена на \"пълно унищожение\" ако застраши САЩ или техни съюзници, предаде ТАСС, цитирана от БТА. \"Не подкрепям такава заплаха. Смятаме каквото и да било военно решение за напълно неподходящо и наблягаме на дипломатическите усилия. За мен това са санкциите и тяхното изпълнение. Всичко друго по отношение на КНДР смятам за погрешно\", каза Меркел в интервю за Дойче веле. Тя заяви, че е изразила мнението си пред Тръмп в телефонен разговор преди речта му в ООН. Меркел подчерта, че Германия е готова да даде своя принос в уреждането на кризата със Северна Корея. \"Макар и в пространствено отношение този конфликт да е далеч от Германия, той засяга и нас. Затова аз и външният министър сме готови да поемем отговорността си по този въпрос\", заяви тя. Меркел даде като пример за международно сътрудничество ядреното споразумение с Иран и подчерта, че го подкрепя. \"Това продължи много години, но в крайна сметка доведе до ограничаването на възможностите на Иран да създаде ядрено оръжие. Трябва да се движим по този път или по някой подобен, разбира се заедно със САЩ, Русия и Китай в случая на Северна Корея\", каза тя.", "date": "2017.09.20", "title": "Меркел критикува Тръмп за готовността му да унищожи Северна Корея"}
{"url": "https://www.24chasa.bg/novini/article/6457861", "text": "Родителите прекарват над 90 минути пред компютъра или смартфона, а само 25 минути четат книги на децата си, като по-изморените дори пропускат страници, съобщи в. \"Дейли мейл\". Повечето от нас с удоволствие си спомнят за дните, когато са ни чели приказки като деца. Но ново проучване на благотворителната организация за насърчаване на четенето \"Буктръст\" разкри, че днешните родители спират да четат преди края на текста или отказват да започнат втора приказка. Почти половината от тези възрастни казаха, че причината е, че са \"прекалено изморени\", предава БТА. Изследването включи 2 хиляди родители на деца от четири до 11-годишна възраст. Според експертите, редовното четене на книжки на децата от страна на техните родители е важно. То развива въображението на малките момчета и момичета по най-забавния и вълнуващ начин.", "date": "2017.09.20", "title": "Родителите прекарват близо 4 пъти повече време в интернет, отколкото с децата си"}
{"url": "https://www.24chasa.bg/novini/article/6457862", "text": "Гласуването на нов състав за ВСС протече с помощта на указания към депутатите. Зам.-шефката на парламента Цвета Караянчева бе видяна да подсказва на председателя Димитър Главчев. На няколко пъти той дори заглуши микрофона си. Снежана Дукова от ГЕРБ пък дирижираше вота на групата - очилата горе означаваха “против” или “въздържал се”. Когато вдигне празна ръка или химикал в нея, от мнозинството трябваше да гласуват “за”.  От БСП също “преписваха”. Депутатът Драгомир Стойнев няколко пъти “тактично” се потупа по тила в помощ на останалите. Подсказването е неписана пленарна практика още от управлението на НДСВ. Тогава бе въведена светофарната система с флумастри - зелен за “за” и червен за “против”. Тя продължи да действа при първия мандат на ГЕРБ, когато със същите цветове вота дирижираше тогавашната шефка на правната комисия Искра Фидосова. До вчера обаче в това Народно събрание не бе използвана така явно. ", "date": "2017.09.20", "title": "Върна се вотът с подсказване: очилата горе е “против”"}
{"url": "https://www.24chasa.bg/novini/article/6457874", "text": "Локализиран е пожарът, който избухна в боров масив в близост до стадион „Берое“, няма опасност за населението. Това съобщи за ст. инспектор Михаил Михов, ПБЗН – Стара Загора, цитиран от \"Фокус\". „В 17.50 часа е възникнал пожар северно над стадион „Берое“. В момента на място са 3 екипа от пожарната и един от Държавно горско стопанство“, обясни ст. инспектор Михов.  В 20 часа на стадиона започва дългоочаквано събитие - мачът между отбора на Христо Стоичков и легендите на \"Барселона\". Вижте на живо събитията от спортното съоръжение под Аязмото.", "date": "2017.09.20", "title": "Локализираха пожара до ст. „Берое“ преди началото на мача на Стоичков (Видео)"}
{"url": "https://www.24chasa.bg/novini/article/6457928", "text": "Около 100 дка сухи треви и храсти са горели край село Ясна поляна, община Приморско, съобщиха за „Фокус“ от Областна администрация – Бургас. На място са били изпратени 4 автомобила на Пожарната – два от Бургас и два от Приморско. От Областната администрация уточниха, че пожарът е локализиран. Автомобилите, изпратени от Бургас са изтеглени. Двата от Приморско остават да дежурят на място, за да не допуснат пожарът да се възпламени отново. Няма опасност за населението.", "date": "2017.09.20", "title": "100 декара сухи треви и храсти горяха край село Ясна поляна"}
{"url": "https://www.24chasa.bg/novini/article/6457882", "text": "“Уважаваме това, което правят държавите - донори в ЕС, за нас, но искаме и те да зачитат усилията, които ние полагаме.” Това заяви по адрес на Германия и Холандия българският премиер Бойко Борисов на съвместна пресконференция с полската си колежка Беата Шидло. С това си изказване Борисов за първи път се изказа по-остро срещу двете държави, които спират членството на България в шенгенското пространство. Миналата седмица Германия и Холандия открито се противопоставиха на бързото присъединяване на България и Румъния към Шенген, както предложи председателят на ЕК Жан-Клод Юнкер. за Шенген. Това го казват на най-високо ниво Европейската комисия и Европейският парламент и не може да се появяват допълнителни условия”, заяви Борисов. По думите му позициите на Холандия и Германия са продиктувани от техни предизборни борби. “Ще поканя Марк Рюте, премиера на Холандия, да дойде да обиколи с мен и границата с Турция, и границата със Сърбия, да види какво правим и как пазим Европа”, заяви още Борисов. България е абсолютно готова да стане част от Шенген, обяви и полската министър-председателка Беата Шидло. В София тя подчерта, че ЕС трябва да е единен, и обвърза Шенген именно с единството на съюза. “Не можем да се делим, политиците, които искат да делят ЕС, се стремят да го разбият. Искаме единство, отвореност, разширяване”, допълни тя. Шидло на няколко пъти подчерта, че България охранява добре външната граница на ЕС и се е справила с бежанската криза. “В Европа се чуват различни гласове на политици за Европа на две скорости. Но така те се опитват да прикриват собствените си проблеми”, заяви още Шидло. “Благодарение на дипломация и съоръжения успяхме да спрем бежанския натиск и така пазим включително и Полша. И това стана на минималната цена от 160 млн. евро, докато други държави, които са шенгенски, получиха милиарди и все още имат проблеми. В Италия и Гърция дори не знаят колко са им бежанците”, заяви и Бойко Борисов. И подчерта, че като се противопоставят на приемането на България в Шенген. Българският премиер подчерта, че България изпълнява всички изисквания за членство в еврозоната и ще подаде своята кандидатура. “Имаме бюджетен излишък, стабилна икономика, валутен борд, не смятам, че България представлява какъвто и да било риск за еврозоната”, заяви Борисов. “Наистина в ЕС има по-развити страни от нашите, но те не са живели в социализма. Ние не сме виновни, че сме живели в социалистическия лагер”, заяви още българският премиер. На няколко пъти и той, и полската премиерка повториха, че Европа трябва да остане единна. Шидло подкрепи и искането на България по време на българското председателство да се даде визия за присъединяване на страните от Западните Балкани към ЕС. Борисов потвърди, че по време на българското председателство на ЕС ще предложи отпадане на санкциите срещу Русия. “Много сме спорили на съветите за санкциите, но в крайна сметка всеки един премиер и президент е гласувал за тях. Включително и аз. Ще се опитам с аргументи да убедя колегите да отпаднат”, обясни той. Полша обаче не подкрепя отпадането на санкциите, докато не бъдат изпълнени Минските споразумения за Украйна, каза Шидло. Между България и Полша проблеми няма, така че това е възможност за българския и полския бизнес да правят консорциуми, да участват в търгове, заяви Борисов на българо-полския бизнес форум в “София Тех парк”. каза премиерът и обясни, че предстои работа в железопътния транспорт. Той припомни, че България и Полша са над средното ниво като ръст на икономиката. България е с 3,6-3,7% ръст. Борисов очаква към края на годината да се стигнат 4% заради новите инвестиции във фабрики и предприятия и заради рекордния износ. Министър-председателят подчерта, че и Полша, и България имат балансирана евроатлантическа политика, която е с различията си, но акцентира на лоялност, дисциплина, но не и на послушание. България и Полша ще се опитат да уговорят по-леки правила за въглищните тецове така че да не бъдат затворени и да се запази работата на миньорите. За това са се разбрали Бойко Борисов и Беата Шидло, съобщи българският министър-председател. “За нас въглищата са въпрос и на национална сигурност”, заяви полската премиерка. От 2021 г. ще влязат в сила нови правила за чистотата на въздуха, които засягат големите заводи и тецовете, които използват въглища. Нормите вече бяха приети въпреки съпротивата на някои от държавите в ЕС, включително и България. България и Полша ще опитат да изработят и контрапредложение за правилата, по които работят тираджиите. То трябва да послужи като основа за договорки с френския президент Еманюел Макрон, който настоява за затягане на режимите за почивка на шофьорите на камиони. “Трябва да се видят и подробностите като това къде ще са тези охраняеми паркинги за тировете, защо хората са инвестирали в хубави камиони, а сега шофьорите трябва да спят на хотел и така нататък”, каза още Борисов. Преговорите трябва да продължат и по предложението на Макрон за промени в директивата за командированите работници, каза още Шидло. Полша е основният противник на предложението на Макрон за промяна в правилата на ЕС за дългосрочно командироване на работници. Полската премиерка благодари на Борисов, че при разговорите си с Макрон е защитил постигането на договореност по предложението, а не налагането на френското искане. Българският премиер също обясни, че по двете френски предложения трябва да се търси компромис.  - Като конкретен резултат от двустранните разговори между бизнеса може да се каже, че 6 нови търговски договора между компании от двете държави са във финален етап на договаряне. Тяхната обща стойност е 15 млн. евро. Най-важните резултати от форума ще се видят в дългосрочен план, защото подобно събитие, уважено и от премиерите на двете държави, е силен знак, че има голям потенциал за разгръщане на икономическите връзки между нашите две държави. - Преди два месеца бях на посещение във Варшава и имах възможността да видя какво е отношението на полския бизнес към страната ни и интересът към проекти, които можем да реализираме съвместно. Доказателство за това са и макроикономическите данни – през първите пет месеца на 2017 г. износът за Полша отбелязва 20% ръст и достига над 257 млн. евро. Позитивен е трендът и при вноса, който достига 430 млн. евро и отбелязва ръст от 16%. Наблюденията ми от изминалия форум са, че повечето от полските фирми търсят партньор на българския пазар. Българските фирми от своя страна искат да се възползват от опита на полските си партньори, да имат достъп до капитали и нови технологии. - Заявен е интерес към хранително-вкусовата и леката промишленост на България, като се планират инвестиции за около 70 млн. евро. Водят се разговори и за създаването на няколко полско-български консорциума в областта на изграждането на инфраструктура и строителство. Това са проекти в напреднала фаза, по които работим от много време чрез Службата ни по търговско-икономически въпроси във Варшава. Надявам се, че това събитие и тази ангажираност с бизнес инициативите между двете държави, изразена от най-високо политическо ниво, да бъдат катализатор за тяхното по-бързо реализиране. Много важно бе и посланието, което министър-председателят Борисов отправи към бизнеса от двете държави в тази посока - че двамата премиери приветстват общите инициативи и винаги могат да разчитат на подкрепа, ако срещат проблеми и трудности в тяхната реализация. Защото често при такива мащабни международни проекти най-важното за бизнеса е да знае, че има подкрепата и ангажираността на държавата.", "date": "2017.09.20", "title": "Борисов поиска Холандия и Германия да зачитат усилията ни за Шенген (Обзор)"}
{"url": "https://www.24chasa.bg/novini/article/6457908", "text": "Служебният кабинет “Герджиков” е изхвърлил офертата на САЩ и Португалия да ни продадат изтребители Ф-16 втора употреба на базата на изискване за разсрочено плащане, което не е било задължително. Това е едно от заключенията на доклада, който бе приет от временната парламентарна комисия за проверка на процедурата за нов боен самолет. “Това не може да е условието, което да дисквалифицира един от участниците. Смущаващото е, че е променено решение на НС, което утвърждава задължителните изисквания”, каза шефът на комисията Емил Христов от ГЕРБ. Промяната в условията на търга е направена от президента Румен Радев, но в качеството му на командир на ВВС и шеф на борда, ръководещ проекта през юли 2016 г. Проектът за покупка на изтребители трябва да бъде променен и внесен отново в Народното събрание за одобрение, а министерството на отбраната да вземе предвид и нови оферти, а не само досегашните три за “Грипен” от Швеция, “Юрофайтър” от Италия и старите Ф-16, препоръча комисията. Внимание е обърнато на оферта за чисто нови Ф-16, която е пристигнала през февруари т.г. След като получи новите оферти и ги оцени, Министерството на отбраната ще информира правителството за избора си. “Запишете в доклада и вида боен самолет, който искате България да придобие, защото натам отиват нещата”, обърна се към председателя на комисията социалистът Филип Попов. Според него с предложеното решение комисията излиза извън правомощията си. “Нямаме за цел да рестартираме проекта. Даваме своите изводи и предложения, дали ще бъде рестартиран, зависи от МО, уточни Христов. Таско Ерменков от БСП пък обясни, че работата на комисията е “да тупа топката, защото пари в момента няма”. По-рано през деня пък главният секретар на президента Димитър Стоянов, обясни, че няма как да знае със сигурност дали схемата на плащане е причината за отпадането на офертата за Ф-16. Той е бил шеф на проекта, докато работел с Радев във ВВС. “Доколкото ми е известно, в протокол от февруари 2016 г., подписан от двамата съпредседатели, се казва, че схемата е съгласувана с Министерството на финансите и е съобразена с бюджетните възможности на страната”, каза Стоянов.", "date": "2017.09.20", "title": "Изхвърлили Ф-16 от търга за изтребителите с дописано условие (Обзор)"}
{"url": "https://www.24chasa.bg/novini/article/6457734", "text": "Ирина Бокова се включи в годишната среща на върха “Конкордия съмит”, проведена в Ню Йорк в рамките на Общото събрание на ООН. Генералната директорка на ЮНЕСКО участва в разговор с актьора Форест Уитакър, специален пратеник на ЮНЕСКО, в който те застъпиха убеждението, че образованието стои на предната линия за укрепването на мира и помирението. Бокова изтъкна, че образованието е искане номер едно на родители, подложени на конфликти и кризи.", "date": "2017.09.20", "title": "Ирина Бокова и Форест Уитакър: Образование = мир"}
{"url": "https://www.24chasa.bg/novini/article/6457850", "text": "  “И това доживяхме! Един 18-годишен ученик от ромски произход да пребие с дървен кол учителя си по английски! Обзалагаме се, че на него и другите побойници нищо няма да им направят. Ако преподавателят обаче беше набил нападателя, щяха да го уволнят!” В това са убедени жители на Садово, където в гимназията по селскостопанство 12-класник удари с кол по главата учителя Антон Велков. Той бил откаран в болница с хематом и после изписан за домашно лечение. Пребитият преподавател не желае да говори. Хората в градчето са потресени. “В тази гимназия са ги събрали от кол и въже. Учителите треперят над тях, за да не изтърват делегираните бюджети. И възпитаниците им - все от малцинствата, им се качват на главите, че даже ги и бият”, възмутени са садовци. Грозната сцена се разиграва в коридора на учебното заведения по време на 4-ия час във вторник. 80% от учениците са от ромски произход. Те слушат чалга от телефоните си, вървят на тумби из школото и се смеят на висок глас. Събрани са от близките населени места. “Ние сме женени, не ни закачайте. Идваме на училище, за да вземем диплома”, казват наперени младежи. И в хор оправдават побойника. “Наско е добро момче. Господинът го е предизвикал”, твърдят те. Във вторник 12-класникът Атанас Георгиев и приятелите му Емил Янев и Васко Георгиев от 11-и клас не са в час. Те бродят по коридора и отварят вратата на кабинета, в който по това време Антон Велков води занятия по английски. Преподавателят настоява да затворят и да не пречат. Те обаче се хилят и чупят стойки Учителят успява да ги изгони. Тримата тутакси се насочват към кабинета по география и правят същото с преподавателката Магдалена Дипчикова. Тя се вижда в чудо и тръгва да търси помощ от зам.-директорката Елена Мирчева. “Велков, Дипчикова и моята заместничка успяват да ги усмирят и да ги принудят да влязат в час. Те тръгват към класните си стаи. Тогава Атанас Георгиев се отделя, грабва дървен кол и нанася удар по главата на колегата”, описа директорът Димитър Йорданов. Той не може да каже откъде гимназистът е намерил кол “Закарах колегата в здравната служба. Оттам повикаха линейка и го транспортираха с Бърза помощ в Пловдив”, обясни Зарко Давчев, който от 31 г. преподава в училището по дисциплината селскостопански машини. “Лично мен този инцидент ме притеснява много. За първи път се случва подобно нещо в нашето училище. Децата, които обучаваме, идват от рискова среда. Но не съм очаквал такава агресия. Имало е младежки закачки, но да се стигне до бой, е силно обезпокоително”, казва Давчев, който е и общински съветник в Садово. Побойниците тутакси са задържани за 24 часа в ареста. “Нямаме сведения 11-класниците Емил Янев и Васко Георгиев да са участвали в побоя”, твърди директорът. Хулиганство, извършено с особена дързост и цинизъм, и нанасяне на лека телесна повреда е обвинението, повдигнато на 12-класника Атанас Георгиев. Неговият арест е удължен на 72 часа с постановление на наблюдаващия прокурор. Разследването е установило, че именно той е извършител на бруталното нападение. Законът предвижда до 2 г. лишаване от свобода Предстои да се прецени дали да бъде внесено искане в Асеновградския районен съд за най-тежката мярка спрямо Георгиев - постоянен арест. От районната прокуратура в Асеновград съобщиха, че са извършени разпити на свидетели, назначена е съдебномедицинска експертиза на пострадалия учител Антон Велков. Отделно на побойника Георгиев ще се изготвя съдебнопсихиатрична експертиза. Към делото е приобщен и дървеният кол, с който гимназистът е ударил по главата преподавателя по английски език. Двамата му сподвижници Емил Янев и Васко Георгиев са пуснати и привлечени като свидетели. Директорът признава, че манталитетът на техните ученици е обясним. “Ако не са при нас, няма къде да отидат”, казва Йорданов. Все още не е говорил с родителите на побойниците. Оставил това на класните им ръководители. Предстои учителски съвет да разгледа случая. “Ще изслушаме всички страни - засегнатия преподавател, учениците и техните родители. В зависимост от казаното ще вземем решение за налагане на наказание”, обясни директорът. Изключване не се предвижда. Санкциите били “забележка”, “предупреждение за преместване”, “преместване в друго училище” или самостоятелна форма на обучение. Всъщност на такъв режим бил един от участниците - Васко Георгиев. Във вторник той се появил в гимназията да пита трябва ли да подаде заявление за удължаване на индивидуалното си обучение. Директорът се чул по телефона с бития учител. Антон Велков постъпил преди 2 години в селскостопанската гимназия. Пътувал всеки ден от Пловдив и обратно. “Състоянието му е добро, известно време ще е в болнични. Категорично няма да напусне работа”, убеден е Димитър Йорданов. Има и ученици, които казват, че преподавателят по английски е добър човек. “Господинът много хубаво се държи с нас. Само ако не внимаваме, ни прави забележки. От него ще научим английски език”, казва 8-класничката Атанаска Янкова. Тя е от близкото с. Поповица и е приета в специалността “Агроекология”. Тримата побойници учат за шофьори и монтьори на селскостопанска техника. И директорът, и учителите недоумяват кое е предизвикало агресията. “На побоя няма конкретен свидетел - да обясни какво им е казал колегата”, обясни Йорданов. Той допълни, че в близките дни гимназията ще бъде посетена от представители на общинската комисия за борба с противообществените прояви, както и от специалисти от Центъра за обществена подкрепа. Те щели да работят с учениците. “За мен това е сигнал, който трябва да алармира обществото. Проблемът съществува. Има институции, които се намесват чак когато стане инцидент. Физическата саморазправа не е начин за решаване на проблеми. Аз специално никога не деля учениците на циганчета и българчета”, твърди преподавателят Зарко Давчев. Докато разговаряме с него, звънецът би за голямо междучасие. Шумни тълпи се понесоха от училището към близките заведение. Оглушителен смях, съпроводен с музика и кючеци се разнесе из школския двор. 210 гимназисти се обучават в дневна форма. Директорът твърди, че т.г. събрали 3 паралелки за 8-и клас и две за 9-и. “Направихме хубав прием. Учудващо е, че на втория учебен ден се случи този инцидент”, допълва той. Днешната садовска селскостопанска гимназия е наследник на първото професионално земеделско училище в България, открито през 1883 г.", "date": "2017.09.20", "title": "Съдят за хулиганство 12-класника, пребил учител с кол, но няма да го изключат (Обзор)"}
{"url": "https://www.24chasa.bg/novini/article/6457738", "text": "Съд в Словения осъди днес на затвор двама души, които пребили до смърт свой приятел и излъчили на живо побоя във Фейсбук, предаде агенция Асошиейтед прес, цитирана от БТА. Съдът в словенския град Кръшко призна 20-годишния Алеш Оловец и 29-годишния Мартин Ковач за виновни за убийство. Оловец получи 21 години и 11 месеца затвор, а Ковач - 10 години и 11 месеца. През февруари двамата пребиха 26-годишния Андрей Цекута след възникнал между тях спор и излъчваха побоя на живо в социалната мрежа в продължение на 23 минути, преди видеото да бъде отстранено. По-късно Цекута почина в болница. Над 100 хиляди души са гледали видеото, преди да бъде спряно.", "date": "2017.09.20", "title": "В Словения осъдиха двама за убийство, предавано на живо във Фейсбук"}
{"url": "https://www.24chasa.bg/novini/article/6457570", "text": "В кома, но  с кръвно 115/80 и  перфектни жизнени показатели, руският гуру Митрадевананда Свами шашна бургаските лекари. Вече втори ден той е в отделението по реанимация към УМБАЛ Бургас, където бе приет по спешност рано сутринта на 19 септември.  Свами  бе открит в безсъзнание в Бургаския затвор, където изчакваше екстрадицията си в Русия. Процедурата бе насрочена за 20 септември, а ден по-рано гуруто трябваше да бъде транспортиран под конвой в София. Според адвокат Ваня Радиева, която представляваше Свами на последното заседание по делото за екстрадиция, той е открит безжизнен, с пяна на устата. Странната кома на Митрадевананда постави в шах българските власти. В момента лекари и прокурори обсъждат дали руснакът може да бъде транспортиран в това състояние. Запознати допускат, че Свами, който практикувал йога от години, сам е предизвикал комата чрез специални техники. Според инструктори по йога от Бургас имало не един и два описани случаи в света, при които с определени практики  може да се спре дъха или сърцето и то за дълъг период от време, а  изпадането в безсъзнание било още по-лесно. При постъпването на Митрадевананда в болницата му е взета и кръвна проба за наличие на наркотични вещества. 40-годишният ексцентрик бе арестуван в Бургас на 30 май, след получен сигнал, че се издирва с червена бюлетина на Интерпол. В Русия той е обвинен като лидер на престъпна група, извършвала сексуални извращения с деца и сексуална експлоатация и трафик на млади жени. Като лидер на сектата Каула Дхарма Свами имал десетки наложнички и хиляди последователи в интернет.  Руснакът направи всичко възможно да не бъде екстрадиран, на няколко пъти отлага делото, твърдейки, че е преследван в родината си по политически и религиозни причини. Преди броени дни заявил, че жив няма да стигне до Русия, разкриха запознати. За себе си гуруто твърди, че контакува директно с бог Шива.  Заедно със Свами в Бургас бе задържана една от последователките му Татяна Себерцова, която също се издирваше от руските власти. Тя бе екстрадирана в Русия в началото на септември.", "date": "2017.09.20", "title": "Руският секс гуру още в кома, но с кръвно 115/80 и перфектен пулс"}
{"url": "https://www.24chasa.bg/novini/article/6457627", "text": "Режимът в Пхенян трябва да се откаже от ядрените си оръжия, след като американският президент заяви пред ООН, че ще „унищожи тотално“ Северна Корея, заявиха южнокорейските власти, цитирани от Reuters. „Разглеждаме тази реч като твърда и специфична позиция по ключови въпроси като мира и сигурността, пред които международната общност и ООН са изправени“, заяви южнокорейският президент Мун Дже-Ин, цитиран от \"Фокус\". „Речта ясно показва колко сериозно американското правителство, гледа на севернокорейската ядрена програма, тъй като президентът отдели необичайно дълго време на този въпрос“, добави южнокорейският президент. Според Южна Корея, речта на Тръмп „потвърждава нуждата Северна Корея, да осъзнае, че денуклеаризацията е единственият път към бъдещето“.", "date": "2017.09.20", "title": "Южна Корея призова Пхенян да се откаже от ядрените оръжия, давайки Тръмп за пример"}
{"url": "https://www.24chasa.bg/novini/article/6457630", "text": "Големият наш композитор Атанас Бояджиев ни напусна снощи, съобщава БНР. Той беше харизматично име, творец, от когото са се учили мнозина наши известни музиканти. Роден е на 1 март 1926 година. Завършил е право в Софийския университет. Учи композиция при Димитър Ненов. Първата си авторска музика написва за кукления театър в София през 1946 година, а за Българската кинематография – през 1948-а. През 1950 година пише инструментални пиеси за голям оркестър. От 1952 г. сътрудничи на Радио София като композитор, въпреки, че застава пред микрофоните му за участие на живо още като ученик в трети клас, през 1936 година. Както отбелязва Йордан Рупчев в книгата си „Изборът на Рупи” (1998): Атанас Бояджиев е първият носител на голямата награда на конкурса „Златният Орфей” през 1969 година за песента си „Сън сънувах” (изп. Маргрет Николова и Кирил Семов). Същата година печели и телевизионния конкурс „Мелодия на годината” с „Любили сме”, в изпълнение на дуета Маргрет Николова - Петър Петров. Атанас Бояджиев е един от радетелите за национален облик на българската забавна музика. В много от своите песни той използва елементи от градския и селския фолклор: „Сън сънувах”, „Любили сме”, „Еньовден”, „Гатанки-ладанки”. Особено плодотворна е съвместната му творческа дейност със „Щурците” – („Звън”, „Празник на цветята”, „Двете битничета”). Автор е, заедно с Петър Ступел, на обичана филмова музика – включително за най-популярните сериали през 60-те и 70-те години: „Капитан Петко Войвода”, „На всеки километър” и „Изгори, за да светиш”. Член е на Съюза на българските композитори и негов секретар (1980-85) и председател на Творческия фонд на СБК. Удостоен е с орден „Кирил и Методий” - ІІ степен (1972) и със званието „Заслужил артист” (1980). Редом с „Бялата птица”, „По-добре късно, отколкото никога”, „Песен за чайката” и „Ропотамо”, сред най-обичаните му песни си остава „Лудо младо” по текст на поета Богомил Гудев, с когото бяха дългогодишен творчески тандем. Първоначално песента се нарича „Откъде да взема сила”. Записът е направен в подвижното студио на „Балкантон“, лентата е регистрирана във фонотеката на Радиото, но повече от 20 години не се излъчва заради еротичната закачка в текста с привкус на градски фолклор. „Лудо младо” има над 100 различни изпълнения, затова и мнозина я припознават като „народна”. Минава време, докато се разбули мистерията и авторите на песента „излизат от нелегалност” с нови версии, изпълнени от Ваня Костова, Деси Добрева и „Ку ку бенд”, Преслава Пейчева и група „Те”. С големия български композитор Атанас Бояджиев си тръгва цяла епоха в българската музика. Но смъртта не е отсъствие – тя е промяна в присъствието. Ще се сбогуваме в събота (23 септември) в столичния храм „Св. Седмочисленици“ от 13.30 часа.", "date": "2017.09.20", "title": "Почина композиторът Атанас Бояджиев"}
{"url": "https://www.24chasa.bg/novini/article/6457378", "text": "Експресен анализ на води от река Огоста край Монтана е показал, че няма отклонение от нормите по съдържанието на кислород, фосфор, азот и по електропроводимост в повърхностните води, съобщиха от Регионалната инспекция по околната среда и водите в Монтана. Изследването е направено заради   По сигнал на 10 септември т.г. екип на инспекцията е забелязал 10-15 мъртви риби в местност край село Горно Церовене. По десетина мъртви риби са открити и на три други места по реката преди вливането й в язовир \"Огоста\" край Монтана. При обхода на реката тогава не е забелязано замърсяване или замътване на водата. Причината за мъртвата риба все още е неясна, взети са допълнителни проби за изследване, обявиха от инспекцията.", "date": "2017.09.20", "title": "Въпреки откритата мъртва риба: Огоста край Монтана била чиста"}
{"url": "https://www.24chasa.bg/novini/article/6457389", "text": "Босненският министър на сигурността потвърди днес, че агенцията за разузнаване и сигурност ОСА е подслушвала определени хърватски политици и предприемачи, като подчерта, че това се прави изключително за защита на икономическите интереси на Босна и Херцеговина и нейните граждани, предаде Танюг. \"Съвсем легитимно и легално право на всяка държава е да защитава интересите си и интересите на гражданите си\", каза Мектич пред журналисти в Сараево, предава БТА. Хърватският седмичник \"Национал\" писа вчера, че шпиони от Босна и Херцеговина подслушват и тайно наблюдават хърватски политици и предприемачи. Изданието публикува документи и твърди, че е видяло няколко тайни доклада на ОСА, които показват, че \"тази служба води специална война против Хърватия, хърватския премиер Андрей Пленкович и външната политика на хърватското правителство, както и против хърватския народ в Босна и Херцеговина\". Изданието обвинява агенцията, че злоупотребява с работата си за политически цели и работи в полза на мюсюлманския член на босненското председателство Бакир Изетбегович, както и че не е единствената държавна институция в Босна и Херцеговина, която работи по този начин. \"Всичко, за което писаха медиите, сме предприемали в съответствие със законите и конституцията на Босна и Херцеговина, за да защитим нейните икономически интереси и да не позволим подкопаване на икономическата система вътре в страната. Ще правим това и в бъдеще, независимо дали това пречи на отделни хора и групи в Босна и Херцеговина или в някоя друга държава\", заяви Мектич.", "date": "2017.09.20", "title": "Босненски министър: Подслушвали сме и ще подслушваме, за да защитим интересите си"}
{"url": "https://www.24chasa.bg/novini/article/6457293", "text": "Лицензът на завода за специална продукция \"Емко\" ще бъде възстановен, когато бъдат изпълнени всички изисквания на закона, каза пред журналисти министърът на икономиката Емил Караниколов, цитиран от БТА. Министърът призова работниците от завода вместо да протестират, да накарат своите ръководители да изпълнят всички изисквания за връщане на лиценза на фирмата. Караниколов добави, че преди външнотърговската фирма \"Кинтекс\" е купувала определени боеприпаси от \"Емко\" на цени между 5 и 10 процента по-скъпо, отколкото ако ги беше купувала от ВМЗ или от \"Дунарит\". За тези действия на Кинтекс\" през 2015 и 2016 година съм подал сигнал до прокуратурата, каза той. Възложена е проверка във ВМЗ-Сопот и в \"Кинтекс\", допълва още Караниколов \"Във ВМЗ ще проверяваме дали има техни лицензии, който са под интелектуална собственост - патенти, които се използват от други дружества. В \"Кинтекс\" ще проверим назад в период от 10 години как са извършвани сделките, при какви условия, на какви цени и дали е спазвано това, че най-добрата оферта винаги е печелила. Най-добрата не само като цена, но и като срок и качество\", обясни министърът.", "date": "2017.09.20", "title": "\"Кинтекс\" купувал от \"Емко\" с до 10% по-скъпо, отколкото от ВМЗ или \"Дунарит\" (Обновена)"}
{"url": "https://www.24chasa.bg/novini/article/6457429", "text": "Две хиляди души се събраха на протест пред регионалното икономическо ведомство в Барселона, предава РИА Новости, като се позовава на статия във вестник Periodico. Съгласно разпространената информация, жителите на каталонската столица протестират срещу обиските и арестите, извършени от Гражданската полиция на Испания в сутрешните часове на вторник, предаде \"Фокус\". В града частично е нарушено движението на публичния транспорт.", "date": "2017.09.20", "title": "2 хиляди души излязоха на протест след арестите на испанската полиция в Барселона (Снимки)"}
{"url": "https://www.24chasa.bg/novini/article/6457452", "text": "Всички общини в страната могат да кандидатстват за финансиране на проекти, свързани с регионалното измерение на Българското председателство на Съвета на ЕС 2018. Срокът за кандидатстване е месец ноември тази година. Инициативите трябва да бъдат проведени до 30 юни 2018 г. Това каза министърът за българското председателство на Съвета на Европейския съюз 2018 Лиляна Павлова по време на работна среща с управителния съвет на Националното сдружение на общините в Република България (НСОРБ), съобщиха от пресцентъра на министерството за българското председателство. В бюджета на министерството са заложени 300 000 лева за финансиране на регионални инициативи чрез грантовата схема. Те могат да бъдат разпределени между 95 общини. Максималната сума, която могат да получат, е 3000 лева, според решението на УС на НСОРБ. Средствата ще бъдат предоставени целево на всяка община с одобрен проект с отделно Постановление на Министерския съвет. Помощта за общините е насочена към подпомагане провеждането на информационни кампании, публични събития, чествания на значими дати от културните календари на общините или други прояви с акцент на Българското председателство. Целта е повишаване информираността на българските граждани за същността на ротационното председателство, на приоритетите, постигнатите резултати и приноса на страната ни за развитието на ЕС. Проекти, които вече са получили финансиране по други програми и процедури, включително и по линия на Работната програма в национален план на Комуникационна стратегия на Р България за ЕС 2017 г. и Културната програма на Българското председателство на Съвета на ЕС през 2018 г., не могат да кандидатстват и по тази схема, уточни министър Павлова. Официални срещи извън столицата ще се провеждат в 9 общини. Събития са планирани в: Пловдив, Варна, Бургас, Велико Търново, Русе, Димитровград, Козлодуй и Самоков. По време на дискусията с Националното сдружение на общините министър Павлова представи и приоритетите Триото Естония – България – Австрия, одобрени през юни т. г. и националните послания – консенсус, конкурентоспособност, кохезия. Тя посочи и културата като четвърти приоритет не само защото откриването у нас на 4 януари 2018 г. съвпада с началото Европейска година на културното наследство, а и защото за шестте месеца страната ни ще има възможност да представи богатото си културно-историческо наследство и постижения.. Първото Българско председателство ще е отворено към гражданите, посочи министър Лиляна Павлова. Специален фокус по време на дискусиите у нас ще бъде поставен на проблемите на младежта и сигурността. Друг акцент на председателството ни ще е бързото изграждане на свързаност - инфраструктурна, дигитална и образователна – със страните от Западните Балкани и на тяхното бъдеще в Европейския съюз, отбеляза тя. Срещата днес е част от поредицата обсъждания на проекта на Програмата на Република България за Председателството на Съвета на ЕС (1 януари - 30 юни 2018 г.), която започнаха министерствата. През следващите два месеца дискусии ще бъдат проведени с: Народното събрание и постоянните комисии към него, президентската институция, представители на работодателските, синдикалните, браншовите и неправителствени организации, на академичната общност. Окончателният вариант на Програмата ще стане ясен през месец декември т.г., след като бъдат получени досиетата от Естонското председателство.", "date": "2017.09.20", "title": "Общините получават 300 000 лева за проекти, свързани с председателството ни"}
{"url": "https://www.24chasa.bg/novini/article/6457475", "text": "Окръжната прокуратура във Велико Търново внесе в съда обвинителен акт срещу 33-годишен мъж, нарушил правилата за движение и Обвинението срещу Бисер А. е за това, че на 26 ноември 2016 г., около 01,30 часа, на път от Долна Оряховица към  Лясковец, при управление на лек автомобил „Форд Мондео“, нарушил правилата за движение по пътищата, като извън населено място се движел със скорост от 110,7 km/h, /при ограничение до 90 km/h/ и допуснал пътно транспортно произшествие със спрелия в неговата пътна лента лек автомобил „ВАЗ 2121“. В резултат на удара по непредпазливост причинил смъртта на намиращите се на пътното платно зад лекия автомобил Марио Н., Николай П. и Тони П. и причинил средни телесни повреди на Данчо К. и на пътуващия в неговата кола Тодор К. Деянието е извършено в пияно състояние – с концентрация на алкохол в кръвта 1,28 на хиляда и случая е особено тежък, уточняват от Апелативната прокуратура в Търново. През нощта на 25.11.2016 г. срещу 26.11.2016 г., обвиняемият управлявал лек автомобил „Форд Мондео“ в селата Върбица, с.Горски долен Тръмбеш и с. Петко Каравелово, където бил със свои приятели и употребили алкохол и наркотични вещества. Около 01.30 часа, лeкия автомобил, управляван от него, се движел със скорост 110,7 km/h в посока към гр.Лясковец. В същото време лек автомобил „ВАЗ 2121” бил преустановил движението си и пътуващите в него Данчо К., Марио Н., Николай П. и Тони П./ били излезли от него, с цел организиране извличането на лек автомобил „Опел Корса”, който малко преди това бил самокатастрофирал и се намирал върху банкета и канавката. Когато приближил автомобилите, обвиняемият възприел светлинните петна на фаровете на „ВАЗ”, но не реагирал на възникналата ситуация и продължил движението  в дясната страна, в резултат от което настъпил челен удар. В този момент зад задната част на л.а.“ВАЗ“, непосредствено до него се намирали четирима човека и ударът за тях бил косвен, чрез л.а. „ВАЗ“. В следствие на удара трима от мъже получили тежки съчетани травми, в резултат на които настъпила смъртта им, а на четвъртия мъж били причинени телесни повреди. От катастрофата пострадал и пътуващият на задната седалка в форда Тодор К. Пострадал и обвиняемият, като получил счупване на бедрена кост. Проверката установила и наличие на алкохол в кръвта на обвиняемия. Бисер А. е осъждан. Предстои насрочване на делото за разглеждане от съда", "date": "2017.09.20", "title": "Съдят шофьор, убил трима и ранил\nоще двама край Лясковец"}
{"url": "https://www.24chasa.bg/novini/article/6457499", "text": "Mигрантският натиск върху страната намалява. От началото на годината само 5000 души са потърсили закрила у нас. Това сочат данни на Държавната агенция за бежанците. Оттам отчитат още намаление на притока на бежанци, предава  . От началото на тази година 450 души са пожелали доброволно да се завърнат в страните, от които идват. В предишни години те са били между 30 и 100. Статистиката, представена на форум за отчитане на резултатите от европейски проект за оказване на правна, медицинска, социална и психологическа помощ на мигранти у нас, показва, че половината от тези лица са с нисък образователен ценз. На практика те са половината от всички пълнолетни лица, потърсили закрила у нас. 21% са без никакво образование, а 30 % са с начално. Едва 5 на сто са висшисти.", "date": "2017.09.20", "title": "Mигрантският натиск върху страната намалява"}
{"url": "https://www.24chasa.bg/novini/article/6457495", "text": "Видин и представителите на висшия клир на Българската православнна църква се простиха с видинския владика дядо Дометиан. Да го изпратят в последния му земен път бяха дошли Негово Светейшество Българският патриарх Неофит, всички митрополити, представители на духовенството от различни български епархии, духовници от Русия, Румъния и Сърбия, представители на различни изповедания, предаде БТА. Присъстваха представители на местната и държавна власт, миряни и приятели на починалия. В катедралния храм \"Св.Димитър\" във Видин , където бяха изложени тленните останки на владиката, се състоя архиерейска заупокойна молитва отслужена от Велички епископ Сионий, игумен на Троянската света обител и врачанския митрополит Григорий, който е назначен за временно изпълняващ длъжността видински владика до произвеждане на избор за нов. Опелото бе извършено лично от Негово Светейшество българският патриарх Неофит, в съслужие с всички български митрополити. \"С дълбока скръб в Българската православна църква приехме вестта за кончината на нашия обичан в Господа събрат Негово Високопреосвещенство митрополит Дометиан. Кончината на митрополит Дометиан е тежка загуба не само за духовенството и вярващите във Видинска епархия и за цялата Българска православна църква, но и целия православен свят\", заяви в траурното си слово патриарх Неофит. Като припомни житейския път на Видински митрополит Дометиан, Българският патриарх подчерта, че както в Родината си, така и извън нейните предели Дядо Дометиан с усърдие е изпълнявал всички послушания, които Светият синод му е възлагал. \"За 30-годишното си митрополитско служение покойният архиерей се потруди усърдно на нивата Господня, оставайки верен разпоредник на тайните Божии и ревностен свидетел на Евангелската истина. С неговото дейно управление, в диоцеза на поверената му от Бога епархия са възстановени множество манастири, храмове и параклиси. В своето служение покойният архиерей, от детство знаещ свещените писания, се стараеше да пребъдва в това, което е научен и което му бе поверено, и се стремеше вярно да преподава словото на истината\", каза още Негово Светейшество. Траурно литийно шествие премина от Катедралния храм до дворите на Видинска света митрополия, където бе извършено погребението на блажено починалия митрополит. Той бе погребан до гробовете, където почиват предишните видински митрополити - Екзарх Антим Първи, митрополит Неофит и митрополит Филарет. Стотици миряни и граждани положиха венци и цветя на гроба на Видинския митрополит Дометиан, който бе начело на Видинската епархия 30 години.", "date": "2017.09.20", "title": "Видин и Българската православна църква се простиха със своя владика Дядо Дометиан"}
{"url": "https://www.24chasa.bg/novini/article/6457511", "text": "\"Смятаме и ще предложим на министерството на отбраната да не бъде рестартиран от самото начало проектът, защото има постигнати определени резултати\", каза председателят на Временната комисия за проучване изпълнението на процедурата по избор на нов тип боен самолет Емил Христов при обсъждането днес на доклада от двумесечната работа на комисията, който членовете й продължават да дискутират. \"Смятаме, че можем да продължим от определена точка\", посочи Христов, който добави, че най-важното е да се осигури равнопоставеност на всички участници и предвид на по-голямата финансова рамка да се направят опити за обсъждане на новопроизведени многоцелеви изтребители. При обсъждането от БСП заявиха, че няма да подкрепят доклада на комисията, а от ДПС декларираха, че ще го подкрепят, защото виждат пропуски в работата на ведомството.", "date": "2017.09.20", "title": "Комисията за изтребителя: МО да не рестартира проекта от самото начало"}
{"url": "https://www.24chasa.bg/novini/article/6457516", "text": "Държавният глава Румен Радев участва в приема на президента на САЩ Доналд Тръмп за ръководителите на делегации на 72-ата сесия на Общото събрание на ООН, съобщиха от Президентския прессекретариат. На сайта на Президентството беше публикувана снимка на семейство Радеви и семейство Тръмп.  Първите дами, които бяха неотлъчно до високопоставените си съпрузи, бяха облечени в официални черни парти рокли.", "date": "2017.09.20", "title": "Вижте Румен и Деси Радеви с Доналд и Мелания Тръмп (Снимки)"}
{"url": "https://www.24chasa.bg/novini/article/6457546", "text": "Новият договор за ядрено разоръжаване на ООН, който стана обект на силни критики от американска страна, ще бъде ратифициран от 51 страни, предава AFP . Споразумението за забрана на ядреното оръжие, бе прието още през юли от 122 страни в ООН, като преговорите се водеха от Австрия, Бразилия, Мексико, ЮАР и Нова Зеландия. Нито една от деветте ядрени сили – САЩ, Русия, Великобритания, Китай, Франция, Индия, Пакистан, Северна Корея и Израел, не взе участие в преговорите за договора, предаде \"Фокус\". Генералният секретар на ООН Антонио Гутереш заяви, че това е крайъгълен камък, тъй като е първото многостранно споразумение за разоръжаване от последните две десетилетия. „Днес с право празнуваме един вододел. Сега трябва да продължим по трудния път към елиминирането на ядрените арсенали“, заяви Гутереш. Договорът ще влезе в сила, когато поне 50 страни го ратифицират. Първият, който подписа споразумението, бе бразилският президент Мишел Темер.", "date": "2017.09.20", "title": "51 страни ще ратифицират договора на ООН за ядрено разоръжаване"}
{"url": "https://www.24chasa.bg/novini/article/6457566", "text": "Държавната консолидационна компания /ДКК/ е купила дълг на \"Хедж инвестмънт България\" за 42 млн. евро към Корпоративна търговска банка за 38 млн. лв., съобщи пред журналисти министърът на икономиката Емил Караниколов, цитиран от БТА. Държавата иска да придобие на пазарен принцип акциите на \"Дунарит\", тъй като дружеството е собственост на \"Кемира\" ООД, което пък се притежава от \"Хедж инвестмънт България\", съобщи Караниколов. Дружествата \"Кемира\" и \"Авионамс\" са били солидарни длъжници по заема за тези 42 млн. евро. Държавата вече си върна военния завод \"Авионамс\" от \"Хедж инвестмънт България\". Дружеството към момента работи, изпълнява договорите си и връща задължения, съобщи министърът.", "date": "2017.09.20", "title": "Държавата продължава да търси начин да придобие \"Дунарит\""}
{"url": "https://www.24chasa.bg/novini/article/6457574", "text": "Албанската полиция и италианската брегова охрана предотвратиха контрабанда на един тон марихуана, предаде агенция МИА, цитирана от БТА. Операцията била осъществена край албанското пристанище Вльора, след като малко след полунощ граничната полиция забелязала в морето платноходка, движеща се в посока към Италия. Лодката плавала под италиански флаг, а в нея имало двама души - един албанец и един италианец. Когато видели полицаите, те започнали да изхвърлят пакети с марихуана в морето. Двамата трафиканти са арестувани. От началото на този месец в района на Вльора са заловени около 2,5 тона марихуана.", "date": "2017.09.20", "title": "Заловиха 1 тон марихуана край албанско пристанище"}
{"url": "https://www.24chasa.bg/novini/article/6457577", "text": "Запалено стърнище в село Славеево стана причина за задимяването на въздуха над град Добрич в следобедните часове днес. Силният югоизточен вятър разнася пушека от огъня - каза гл. инспектор Тихомир Катранджиев. Един екип на пожарната е работил на мястото. Ситуацията е била бързо овладяна.                                                                                                                                                                                                                                                                                                                       ", "date": "2017.09.20", "title": "Запалено стърнище задими Добрич"}
{"url": "https://www.24chasa.bg/novini/article/6457590", "text": "Почти цялата територия на Румъния се намира под предупреждение за опасна буря, а местните власти вземат строги мерки за защита на населението, съобщава информационният сайт Зиаре. Пет окръга - Дъмбовица, Прахова, Бузъу, Вранча и Бакъу, са поставени под \"оранжев код\", а в по-голямата част от останалите окръзи, както и в Букурещ, е обявен \"жълт код\", предава БТА. Мълния отне живота на 49-годишен овчар в източния окръг Васлуй, а 64-годишна жена е в болница в тежко състояние след подобен инцидент в покрайнините на град Васлуй. Хиляди хора останаха без електричество в окръзите Бакъу и Васлуй заради силния вятър. Кметът на Букурещ Габриела Фиря разпореди часовете в училищата днес да приключат по-рано заради задаващата се буря. По същата причина по-рано ще затворят и някои банки в града. Над 4000 пожарникари с 1000 технически средства са в готовност да се намесят в случай на нужда на цялата територия на страната. Силна буря отне живота на 8 души и рани близо 140 в западната част на Румъния в неделя.", "date": "2017.09.20", "title": "Нова буря уби пастир в Румъния, хиляди са без ток (Видео)"}
{"url": "https://www.24chasa.bg/novini/article/6457593", "text": "Председателят на Народното събрание Димитър Главчев разговаря с полския министър-председател Беата Шидло, съобщиха от пресцентъра на Народното събрание. Двамата дадоха висока оценка на развитието на отношенията между България и Полша. Нашите контакти са приятелски и са основани на историческите и културните връзки между двата народа и на членството на страните ни в ЕС и в НАТО, беше подчертано на срещата. Необходимо е да бъде насърчен диалогът и взаимодействието на парламентарно равнище, подчерта на Димитър Главчев. Той уточни, че и в двата парламента има сформирани Групи за приятелство и те могат да играят важна роля за развитието и задълбочаването на двустранните отношения. Полският премиер посочи, че Полша очаква с големи надежди предстоящото българско председателство на Съвета на ЕС. Тя отбеляза доброто сътрудничество между двете страни в рамките на Съюза и сходните им позиции по темата за европейската перспектива на Западните Балкани. Председателят на Народното събрание Димитър Главчев подчерта, че европейската перспектива на страните от Западните Балкани ще бъде ключов приоритет в програмата българското председателство. Смятаме, че дебатът за бъдещето на Европа е свързан с европейската перспектива на тези страни и тяхното приобщаване е важен инструмент за консолидиране на реформите, добави той. Димитър Главчев посочи, че не случайно е избрано и мотото на българското председателство - „Съединението прави силата”. Министър-председателят на Полша Беата Шидло отбеляза, че двете страни си партнират в редица области, но има още възможности сътрудничеството да бъде разширено. Съществува потенциал за развитие на по-интензивни контакти в областта на инфраструктурата и културата, подчерта тя. След срещата председателят на Народното събрание Димитър Главчев показа на полския премиер пленарната зала на българския парламент. На разговора в Народното събрание присъстваха председателят на Комисията по външна политика Джема Грозданова, председателят на Комисията по европейски въпроси и контрол на европейските фондове Кристиан Вигенин и председателят на Групата за приятелство България – Полша Ерол Мехмед.", "date": "2017.09.20", "title": "Димитър Главчев се срещна с полския министър-председател Беата Шидло"}
{"url": "https://www.24chasa.bg/novini/article/6457004", "text": "Броят на загиналите при земетресението в Мексико бе понижен до 217, предаде Асошиейтед прес, като се позова на Гражданска защита. По-рано бе съобщено за най-малко 248 загинали. Директорът на мексиканската Гражданска защита Луис Фелипе Пуенте не даде обяснения за понижаването на броя на жертвите, предаде БТА. Той съобщи за 86 загинали в столицата Мексико, 71 в щата Морелос, 43 в щата Пуебла, 12 в щата Мексико, четирима в щата Гереро и един в щата Оаксака.", "date": "2017.09.20", "title": "Броят на загиналите при земетресението \nв Мексико бе понижен до 217 (Снимки)"}
{"url": "https://www.24chasa.bg/novini/article/6457023", "text": "Добре дошла на Беате. Тя щеше да дойде преди известно време, но ние подадохме оставка и тя реши визитата й да бъде в по-добри времена. Това каза премиерът Бойко Борисов, който заедно с полския министър председател Беата Шидло откри българо-полски бизнес форум в София тех парк.  Между България и Полша проблеми няма, така че това е възможност за българския и полския бизнес да правя консорциуми, да участват в търгове. Ние купуваме най-доброто и най-евтиното, каза Борисов. Той заяви пред бизнеса, че предстои работа в железопътния транспорт. Припомни, че България и Полша са над средното ниво като ръст на икономиката. България е с 3,6-3,7% ръст. Борисов очаква към края на годината да се стигнат 4% заради новите инвестиции във фабрики и предприятия и заради рекордния износ.  Той се спря и на административната реформа, на намаляването на тежеста на бизнеса, което става с промени в 100 закона и 70 постановления. По повод отношенията с Полша той каза, че и при двете страни има балансирана евроатлантическа политика, която е с различията си, но акцентира на лоялност, дисциплина, не и с послушание.  Борисов обясни предимството на България за инвестиции - 10% плосък данък, най-нисък в ЕС, 20% ДДС. Стабилен лев, свързван с валутен борд, нулева инфлация, 5% безработица.          ", "date": "2017.09.20", "title": "Борисов към полския бизнес: Добре дошли сте, купуваме най-доброто и най-евтиното"}
{"url": "https://www.24chasa.bg/novini/article/6457026", "text": "Представители на протестиращите работници от завода „Емко“ влязоха в Народното събрание, за да представят исканията си, предаде „Фокус“. В момента те провеждат среща с представители от ПГ на „БСП за България“. Стотици работници протестират и в момента пред сградата на парламента. Зам.-председателят на ПГ на БСП Жельо Бойчев излезе при протестиращите и ги покани, за да представят исканията си на депутатите от БСП.", "date": "2017.09.20", "title": "Служители на „Емко“ представиха исканията си в Народното събрание (Видео)"}
{"url": "https://www.24chasa.bg/novini/article/6457032", "text": "Няма по-голямо удоволствие от това човек да помогне на друг, каза в Русе големият канадски бизнесмен от български произход, дарител и почетен консул на България в Мисисага Игнат Канев, съобщи БТА. Той присъства на официалното откриване на новото педиатрично отделение на Университетската болница в града. Ремонтът се осъществи с финансовата подкрепа на благотворителната фондация \"Игнат Канев\", която дари 500 000 лева. \"Това е голяма радост. Не може да има град без болница. Трябва да се лекуват хората, които имат нужда. Болницата не е единственият проект, който имаме в региона, няма и да е последен\", заяви роденият в русенското село Горно Абланово Игнат Канев. По думите му България може и без тази помощ, но е хубаво човек да подаде ръка. Началникът на педиатричното отделение д-р Ева Цонкова заяви, че то вече функционира от два месеца. \"Откакто сме в него и хората се промениха, манталитетът на пациента се промени. Отделението е изключително приятно и удобно за персонал и пациенти\", заяви Цонкова. В последните седем години в детското отделение се лекуват ежегодно по около 2700 малки пациенти. Преди то бе с капацитет 30 легла, като условията не бяха добри. Новото отделение разполага с 45 легла. Има и детска занималня, която се обзавежда чрез дарения. По време на церемонията изпълнителният директор на УМБАЛ в Русе д-р Иван Стоянов връчи грамота и плакет на Игнат Канев. Отличени бяха и деца от конкурс за рисунки, организиран от болницата. Техните идеи са използвани за декорация на стените в новото отделение.", "date": "2017.09.20", "title": "Милиардерът Игнат Канев дари 500 000 лева на педиатрично отделение в Русе"}
{"url": "https://www.24chasa.bg/novini/article/6457039", "text": "Започва процедурата за избор на нов директор на Българската телеграфна агенция. Това решиха депутатите с общо 92 гласа \"За\" и един \"против\". Мандатът на настоящия генерален директор Максим Минчев изтича на 21. 12. 2017 г. По правило той е в рамките на 5 години, като шефът може да бъде преизбран за най-много два мандата. Предложения могат да се правят до 27 септември чрез деловодството на парламента до Комисията по култура.", "date": "2017.09.20", "title": "Започва процедурата за избор на нов директор на БТА"}
{"url": "https://www.24chasa.bg/novini/article/6457045", "text": " Министърът на енергетиката на Република България Теменужка Петкова, еврокомисарят по климат и енергетика Мигел Ариас Каниете и ръководителят на дирекция „Енергетика“ в ЕК Доминик Ристори обсъдиха предстоящото българско председателство на Съвета на Европейската комисия. Това съобщиха от пресцентъра на Министерството на енергетиката. Комисар Каниете подчерта, че Европейската комисия очаква поемането на председателството от България, тъй като в началото на следващата година ще се вземат важни решения за бъдещето на Енергийния съюз. По думите му програмата на председателството следва да е в унисон с приоритетите на Европейския парламент. Българското председателство трябва да продължи стартиралите по време на малтийското и естонското председателство теми от енергийния сектор. Очаква се от началото на 2018-та година да продължи обсъждането на предложенията за управление на Енергийния съюз, модела за електроенергийния пазар, енергийната ефективност и директивата за възобновяема енергия. „Законодателният пакет „Чиста енергия за всички европейци“ е уникален по своята същност и доста амбициозен. Уверена съм, че ще намерим общ подход за неговото приемане“, каза министър Петкова пред Каниете.", "date": "2017.09.20", "title": "Теменужка Петкова и еврокомисар Каниете обсъдиха българското председателство на Съвета на ЕС"}
{"url": "https://www.24chasa.bg/novini/article/6456992", "text": "Първият учебен ден 15-и септември, бе избран от бензиностанции Газпром за стартиране инциативата „Дете на пътя - повече от червен светофар. Означава спри!“, с основен фокус безопасността на децата на пътя. Активността е част от кампанията за безопасно шофиране «Струва ли си?», която стартира в началото на месец юли, и има за цел да повиши осведомеността на шофьорите, и не на последно място да формира култура на шофиране и поведение на пътя. Стартът на инициативата беше даден в търговската мрежа на бензиностанции Газпром, с раздаване на светлоотразителен стикер под формата на детска ръка с надпис «Дете на пътя - повече от червен светофар.Означава спри!». Стикерите се раздават напълно безплатно, без това да е обвързано с покупка на горива и стоки, а валидността е до изчерпване на наличностите. Целта на инициативата е да напомни на всички участници в движението за ежедневните, добре познати правила за безопастност на пътя и тяхното спазване и прилагане, особено в районите на училищата, детските градини, игрищата и други, с основен акцент, че пешеходците са най-уязвимата категория в пътния трафик. В дигиталното приложение на кампанията   всеки може да се информира за инициативата, както и да изтегли форма на учебна програма с включени основни правила за безопасност на пътя. Иван Костадинов, Генерален директор на НИС Петрол ЕООД, развиваща верига бензиностанции Газпром, сподели, че се чуства лично ангажиран с тази инициатива като родител и активен шофьор", "date": "2017.09.20", "title": "Бензиностанции Газпром стартира инициатива с фокус безопасността на децата на пътя"}
{"url": "https://www.24chasa.bg/novini/article/6457083", "text": "Турция е най-активната страна по отношение на исканията за премахване на съдържание от Туитър, съобщава \"Хюриет дейли нюз\". Страната е изпратила приблизително половината от молбите в световен мащаб, сочи доклад на компанията, предаде БТА. Турция е следвана от Русия, Франция и Германия. 45 процента от молбите за премахване на съдържание са дошли от Турция - общо 2710. От тях 715 са от съдебни заповеди, а 1995 - по искане на правителството. Докладът разглежда периода между 1 януари и 30 юни. Компанията обаче отчита спад в общия борй на молбите от Турция. Туитър съобщи, че е получила осем искания за сваляне на съдържание, качено от журналисти и медийни организации, но не е реагирал на никое от тях \"заради политическото и журналистическото им естество\". От тях пет са постъпили от Турция.", "date": "2017.09.20", "title": "Турция отново начело на страните, поискали премахване на съдържание в Туитър"}
{"url": "https://www.24chasa.bg/novini/article/6457081", "text": "Състоянието на асансьорите в страната не е добро, има и спрени такива, това каза в Пловдив Петър Горновски, председател на Държавната агенция за метрологичен и технически надзор /ДАМТН/. Той не поясни колко точно са съоръженията, които не отговарят на изискванията. По думите му над 100 000 са регистрираните асансьори, но има и такива, които се използват без да са регистрирани.  Много от съоръженията имат дълги години на експлоатация /над 50-70 години/, но сред тях няма такива, които да не отговарят на изискванията за техническа експлоатация и за безопасност, поясни Горновски. 576 са фирмите, които се грижат на съоръженията, някои от които изискват много голяма грижа. Намаляват инцидентите с деца в асансьори, от началото на годината има само една такава злополука в София. В пловдивското училище \"Братя Миладинови\" Петър Горновски заедно с областния управител Здравко Димитров и представители на Фондация \"Асансьорна безопасност\" участваха в открит урок. На децата бяха разяснени правилата за безопасно използване на асансьори и ескалатори, като идеята е чрез тях посланията да стигнат и до техните родители.", "date": "2017.09.20", "title": "Състоянието на асансьорите в страната не било добро"}
{"url": "https://www.24chasa.bg/novini/article/6457082", "text": "До седем дни председателят на Комисията за финансов надзор (КФН) Карина Караиванова трябва да предложи кандидатури за двама зам.-председатели на комисията - единият ще ръководи управление \"Надзор на инвестиционната дейност\", а другият - управление \"Осигурителен надзор\". Това реши парламентът с приемане на процедурни правила за избор на зам.-председатели на КФН, съобщи БТА. През юли т.г. парламентът не одобри кандидатурите на Румен Соколов и Йордан Чомпалов. Предложенията трябва да се внесат до Комисията по бюджет и финанси чрез председателя на Народното събрание. Допуснатите кандидати ще бъдат изслушани на открито заседание на Комисията по бюджет и финанси, което ще се излъчва в реално време в интернет чрез интернет страницата на парламента. Заместниците ще бъдат избрани с явно гласуване в пленарно парламентарно заседание. Депутатите приеха и процедурни правила за избор на генерален директор на Българската телеграфна агенция", "date": "2017.09.20", "title": "Шефът на КФН трябва да предложи кандидатури за свои заместници до 7 дни"}
{"url": "https://www.24chasa.bg/novini/article/6457085", "text": "След като Турция вече е платила депозит на Руската федерация за закупуване на зенитно-ракетните комплекси (ЗРК) С-400 „Триумф” на дневен ред стои и въпросът за тяхното конкретно базиране в страната, информира електронното издание на вестник „Йенишафак”. Взето е решение това да бъде военната база „Акънджъ” край столицата Анкара. Очаква се първите батареи ЗРС С-400 да пристигнат в Турция през 2018 година и да бъдат разположени именно в тази база. Тя беше използвана за ръководство и координиране на опита за военен преврат от 15 юли м.г. След неговото потушаване намиращите се там ескадрили бяха пребазирани във военните летища Мерзифон и Ескишехир. При това положение именно ВВС базата „Аканджъ” се оказва като най-подходяща и е предпочетена за руските ЗРК С-400. По три главни причини: 1. След преместването на военните ескадрили в момента ПВО на столицата не е така надеждно и близко осигурено; 2. Наличните хангари са изключително подходящи за ЗРК С-400; 3. Дългите писти и много големия район покриват всички изисквания за ЗРК с далечен и среден обсег на действие от ново поколение. Специфични самолетни хангари ще бъдат преоборудвани в рампи за изстрелване В навечерието на пристигането на С-400 в „Акънджъ”, в базата вече са започнали трескави дейности. Руската държавна фирма-износител на С-400 е поискала хангарите и рампите за нуждите на С-400 да бъдат готови преди самите доставки на ЗРК. В тази връзка в базата „Акънджъ” ще бъдат изградени два огромни хангара. Тези хангари ще бъдат твърде „специфични”. Русия впоследствие ще съобщи задължителните допълнителни изисквания за тези хангари от гледна точка на сигурността и поддръжката на С-400. Освен това от руска страна е поискано в базата „Акънджъ” да бъдат изградени и места за рампи за пусковите установки (ПУ). ", "date": "2017.09.20", "title": "Разполагат руските ракети С-400 във военна база край Анкара"}
{"url": "https://www.24chasa.bg/novini/article/6457106", "text": "Започва процедурата за избор на шеф на Комисията за разкриване на документи и за обявяване на принадлежност на български граждани към разузнавателните служби на Българска армия. Това решиха депутатите в сряда с общо 93 гласа \"За\", 39 \"против\" и 4 \"въздържал се\". Освен за председател на комисията, се обявява и процедура за избор на зам.-председател, секретар и членове на комисията, поради изтичането на мандата на досегашните. Предложенията могат да бъдат внесени в 14 - дневен срок. Те трябва да бъдат в писмен вид и да се изпратят до Комисията по вътрешна сигурност и обществен ред. Депутатът от БСП Красимир Янков обяви, че от партията му ще гласуват против предложението му, а скоро ще внесат и предложение, с което да се прекрати съществуването на комисията.", "date": "2017.09.20", "title": "Започва процедурата за избор на шеф на Комисията за принадлежност към държавна сигурност"}
{"url": "https://www.24chasa.bg/novini/article/6457130", "text": "Изборът на новия управител на НОИ Ивайло Иванов съвпадна със заседание на Надзорния съвет на институцията, съобщиха от пресцентъра на НОИ. Веднага след като депутатите вчера подкрепиха кандидатурата му за поста в Народното събрание, Иванов се е срещнал с членовете на ръководния орган на НОИ. Новият управител е бил приветстван от представителите на синдикатите, работодателите и държавата, които са му пожелали \"попътен вятър\" на високоотговорния пост. Той е благодарил за кредита на доверие, с който го посрещат надзорниците, и е заявил, че приема длъжността с нужната отговорност и ще работи както за модернизацията на НОИ, така и за затвърждаване на обществения авторитет на осигурителната институция. Ивайло Иванов е уверил присъстващите, че е амбициран да изпълни изцяло управленската си концепция, като за това ще се нуждае и от тяхната подкрепа. На заседанието на Надзорния съвет са били приети предложения за изменения в нормативната уредба, които имат за цел намаляване на административната тежест за осигурените и осигурителите при контактите им с НОИ. Такива промени в законодателството са част и от управленската концепция на новия управител на осигурителния институт, припомнят от пресцентъра на НОИ.", "date": "2017.09.20", "title": "НОИ прие промените за намаляване на административната тежест на осигурените и осигурителите"}
{"url": "https://www.24chasa.bg/novini/article/6457136", "text": "Европейската комисия съобщи, че отпуска допълнителни 90 милиона евро в помощ на децата и младежите от Сирия, подслонени в Йордания, Ливан и Турция, както и на връстниците им от трите държави, където са приютени, предаде БТА. Средствата ще помогнат на младите хора да посещават училище. Досега ЕС е отпуснал със същата цел общо 200 милиона евро. С друго решение на комисията ще бъдат отпуснати 10 милиона евро хуманитарна помощ на Ирак. От 2015 г. насам ЕС е осигурил 350 милиона евро в подкрепа на иракския народ. Отбелязва се, че новоотпуснатите средства ще послужат за най-уязвимите обществени групи, пострадали от насилието в последните години, особено за децата, останали сираци. Помощта ще бъде от полза основно за населението на Мосул, завзет доскоро от терористите от \"Ислямска държава\". Ще бъде осигурена психологическа помощ за оцелелите в продължителните битки за освобождаването на града от джихадистите.", "date": "2017.09.20", "title": "ЕС отпуска нови 90 милиона евро за държави от Близкия изток"}
{"url": "https://www.24chasa.bg/novini/article/6457135", "text": "В Словения заваля сняг, в Хърватия отново е в сила червен код за особено опасно време, съобщават местните медии, цитирани от БТА. Както прогнозираха метеоролозите в Словения, в страната паднаха обилни валежи и сняг на местата над 1500 метра, нвапример на планината Триглав. Очакваше се снежвата покривка да достигне 20 см. Температурите в Словения няма да надхвърлят средните стойности от 12 градуса, освен на някои места по крайбрежието. Днес и утре в цялата страна се очакват дъждове, бурен вятър и лошо време, а температурите ще паднат с цели 15 градуса, предупреждават метеоролозите. Въпреки това няма опасност реките да прелеят. Макар според календара лятото още да не е свършило, в района на хърватския Горски Котар снощи заваля сняг, съобщи и загребският \"Ютарни лист\". В голяма част от Хърватия вчера валяха поройни дъждове.", "date": "2017.09.20", "title": "В Словения заваля сняг, в Хърватия пак червен код за особено опасно време"}
{"url": "https://www.24chasa.bg/novini/article/6457144", "text": "28-годишна жена, нанесла побой на учителка, е осъдена на десет месеца условно с изпитателен срок от три години. Съдът в Севлиево е уважил и предявеният граждански иск в размер на 2000 лева, съобщипа он Апелативната прокуратура във Велико Търново. Румена М. е призната за виновна за това, че на 6 януари 2016 г., около 10.05 часа, в гр. Севлиево, в класна стая на 2\"а\" клас и в коридор на СОУ \"Васил Левски\", чрез удари и драскане с ръце в областта на главата и лицето, причинила лека телесна повреда на Емилия Калоянова – старши учител. Пострадалата е начален учител и класен ръководител, като преподавала и английски език. Във фаталния ден, преди началото на третия учебен час, учителката влязла в 2а клас, където се срещнала с класния ръководител на този клас. В този момент една от ученичките - дъщеря на обвиняемата, помолила да бъде освободена, за да отиде до дома си да се преобуе, понеже си била измокрила краката. Двете учителки преценили, че не е необходимо, понеже детето вече се било преобуло с екипа си за физическо възпитание, а и нямало възрастен негов роднина, който да го придружи до дома му. По време на учебният час, ученичката се опитала да се свърже по мобилния си телефон с майка си. Учителката преценила, че използвайки в час мобилният си телефон, момичео пречи на провеждането на учебните занимания и взела телефона, но той продължил да звъни. Учителката отговорила на едно от позвъняванията, като установила, че разговаря с майката на детето и я уведомила, че в момента се провежда учебен час. Помолила да престане да звъни, защото пречи на работата. Няколко минути по-късно обвиняемата, отворила вратата на класната стая и извикала дъщеря си да излезе навън. Учителката помолила майката да напусне класната стая, но тя започнала да се държи агресивно, да обижда преподавателката и едновременно с това да я блъскала в гърдите с ръце, да скубе косата й и дори ударила юмрук в лицето. Присъдата подлежи на обжалване пред Окръжен съд - Габрово.", "date": "2017.09.20", "title": "10 месеца условно за майка, била учителка в Севлиево"}
{"url": "https://www.24chasa.bg/novini/article/6456802", "text": "Американският президент Доналд Тръмп използва пари, дарени за неговата кампания за преизбиране и на Националния комитет на Републиканската партия, за да плаща на своите адвокати при разследването за предполагаема намеса на Русия в президентските избори в САЩ през ноември, съобщиха предаде Ройтерс, като се позова на двама човека, добре запознати със случая. Агенцията припомня, че Федералната избирателна комисия разрешава използването на частни фондове за предизборни кампании за плащане на съдебни разноски, които са били направени от кандидат или човек на изборен пост във връзка с изборния процес, цитира БТА. Кандидати за президент на САЩ са прибягвали до такива средства при рутинни правни спорове, свързани с тяхната кампания. Доналд Тръмп обаче е първият американски президент в съвременната история, който използва дарения за покриване на своите разходи по криминално разследване, отбелязва Ройтерс. Специалният прокурор, който разследва предполагаемата намеса на Русия в президентските избори в Съединените щати, Робърт Мълър събира сведения за дейността на бившия ръководител на предизборния щаб на Тръмп Пол Манафорт от 2005 г., съобщи телевизия Си Ен Ен, цитирана от ТАСС. Агенцията отбелязва, че този период отива далеч отвъд приписваните на Москва опити да повлияе на хода на изборите. Като съветник на бившия проруски президент на Украйна Виктор Янукович Манафорт е координирал дейността на пиар компании, базирани във Вашингтон и Европа. По-рано стана известно, че специалният прокурор е съсредоточил вниманието си върху лица, свързани с бившия ръководител на предизборния щаб на Тръмп.", "date": "2017.09.20", "title": "Тръмп плаща с дарения за кампанията му разследването за руска намеса в изборите в САЩ"}
{"url": "https://www.24chasa.bg/novini/article/6456791", "text": "Случаите на липсващи пари в касите на фирми, които според счетоводните данни би трябвало да са налични, стават все повече в хода на започналите преди 2 седмици 550 проверки на Национална агенция за приходите. Това съобщиха от пресцентъра на НАП. Данните от счетоводните баланси на хиляди юридически лица сочат, че имат голяма сума пари в брой. Инспекторите на НАП проверяват дали търговските дружества и нестопанските организации не са извършили скрито разпределение на печалба. Според данните, които сами са подали в НАП, 1 289 от фирмите имат в касите си по над 1 милион лева в брой. Над 10 000 са дружествата с налични пари в брой над 100 000 лв. До края на септември фирмите, които са извършили скрито разпределение на печалба имат възможност законно да подадат коригиращи декларации за 2016 г., посочват от НАП. В началото на октомври спрямо компаниите нарушители ще бъдат възложени нови проверки и ревизии, допълват от НАП. Проверките на НАП потвърждават, че в масовия случай става въпрос за чисто счетоводно изписване на средства от касата в полза на съдружници за разходи, които не са свързани с дейността на дружеството – например скъпи командировки до екзотични държави, ползване на чужди активи за лични нужди на акционерите и други подобни. Подозренията на данъчните се засилват и от факта, че в момента съществува забрана за разплащания в брой над 10 000 лв. Ако при проверките бъдат открити данъчни и осигурителни нарушения, ще започнат ревизии, за да бъдат установени неплатените данъци и осигурителни вноски за последните пет години с пълната строгост на закона, предупреждават от НАП.", "date": "2017.09.20", "title": "Първите проверки за пари на каса сочат масова липса"}
{"url": "https://www.24chasa.bg/novini/article/6456788", "text": "Лек автомобил е катастрофирал на пътя Делвино – Благоевград, леко пострадали са петима души. Това стана ясно по време на брифинг в Областна дирекция на МВР – Благоевград във връзка със специализирана полицейска операция EDWARD, която ще се проведе в областта на 21 септември, предаде  \"Фокус\". Началникът на КАТ „Пътна полиция“ – Благоевград старши инспектор Данаил Стоицов съобщи, че се изяснява от служители на КАТ - „Пътна полиция“ и Второ ПУ - Благоевград точната причина за инцидента, но по първоначални данни пътнотранспортното произшествие е възникнало вследствие на употреба на алкохол от страна на водача на моторното превозно средство. Към момента е ясно, че катастрофата е станала около 2.15 часа. На остър ляв завой лекият автомобил излиза от пътя и се спуска по стръмен скат, след което се спира в борови дървета под пътя. Те са попречили на лекия автомобил да се преобърне няколко пъти по ската на дерето. Петимата пострадали са приети в частната болница в Благоевград", "date": "2017.09.20", "title": "Петима пострадаха при катастрофа в Благоевградско, шофьорът е бил пиян"}
{"url": "https://www.24chasa.bg/novini/article/6456816", "text": "Китай се обявява за мирно разрешаване на севернокорейския въпрос и е неправилно да се каже, че той не прави достатъчно по въпроса, каза китайският министър на външните работи Ван И, цитиран от Ройтерс, предаде БТА. Той е заявил това на среща с френския си колега Жан-Ив Льо Дриан в кулоарите на редовната годишна сесия на Общото събрание на ООН в Ню Йорк, съобщи китайското външно министерство. На друга делова среща Ван призова международната общност да спазва Парижкото споразумение за климата и да работи с обединени сили за решаване на проблемите, възникващи заради климатичните промени. Според него е необходима трансформация на глобалната енергийна индустрия и по-нататъшно развитие на зелената и възобновяемата енергия. На среща с индонезийската си колега Ретно Марсуди китайският външен министър изрази мнение, че трябва да се прояви разбиране за усилията на правителството на Мианма да защитава социалната стабилност в своята страна. Според него \"инцидентите с насилие\" в щата Ракхайн са неприемливи. На среща с венецуелския си колега Хорхе Ареаса Ван И посочи, че двете страни имат всеобхватно стратегическо партньорство и че политиката на Китай към Венецуела няма да се промени. Китай е добър приятел на Венецуела и отхвърля повсеместните критики от САЩ, Европа и другаде относно положението в южноамериканската държава, отбелязва Ройтерс. Ван И изтъкна, че Китай винаги е спазвал принципа за ненамеса във вътрешните работи на други страни и затова смята, че правителството и народът на Венецуела могат да разрешат проблемите си чрез диалог в рамките на закона и да запазят националната стабилност.", "date": "2017.09.20", "title": "Китай иска мирно разрешение на севернокорейския проблем"}
{"url": "https://www.24chasa.bg/novini/article/6456819", "text": "Бургаският окръжен съд наложи условна присъда на Стефан М., който преди 2 г. уби пешеходка, сядайки зад волана едва на 16 г. Катастрофата станала по пътя Бругас-квартал Черно море на 31 октомври, 2015 г. Стефан М. бе осъден на 2 г. лишаване от свобода с 3 г. изпитателен срок. Същото наказание получи 21-годишният Съби Р., който предоставил автомобила на непълнолетния бургазлия. Делото бе гледано по реда на съкратено съдебно следствие. Присъдата на Окръжен съд Бургас може да бъде обжалвана или протестирана пред Апелативния съд в 15-дневен срок.", "date": "2017.09.20", "title": "Условна присъда за непълнолетен, убил пешеходка край Бургас"}
{"url": "https://www.24chasa.bg/novini/article/6456776", "text": "Бързо производство е започнато в Районното управление в Свищов срещу 20-годишен местен младеж, който не изпълнил полицейско разпореждане. Тази нощ в 03,14 ч. в Свищов полицейски патрул предприел проверка на лек автомобил „Пежо“, като подал светлинен и звуков сигнал. Водачът обаче отказал да изпълни полицейското разпореждане и продължил движението си. След това униформените подали сигнал и със стоп палка, на който водачът отново не реагирал. Малко по-късно сам преустановил движението си. В хода на проверката е установено, че зад волана е Ц. Ц., неизвестен до момента на полицията. Пред проверяващите признал, че се е уплашил. Задържан е за срок до 24 часа по ЗМВР.", "date": "2017.09.20", "title": "Задържаха млад шофьор, не спрял за проверка от полицаи"}
{"url": "https://www.24chasa.bg/novini/article/6456817", "text": "46-годишен мъж е открит мъртъв в лек автомобил, паркиран в местността Бегов Андък край село Рилци, съобщиха от ОДМВР – Благоевград. На 19 септември, около 17.20 часа, в 1-во РУ - Благоевград е получен сигнал за това, че около 17.10 часа на същата дата, на задната седалка на лек автомобил е забелязан да лежи мъж. От пристигналите на място полицейски служители и екип на ЦСМП - Благоевград е установено, че лицето е 46-годишен мъж от село Поленица, община Сандански, който е починал. В резултат на извършения оглед не са констатирани следи от насилие по тялото на мъжа. Назначена е съдебно-медицинска експертиза за уточняване на причините за смъртта на лицето. Образувано е досъдебно производство. Работата по случая продължава", "date": "2017.09.20", "title": "Откриха труп на мъж на задната седалка на кола, спряна в местност край Благоевград"}
{"url": "https://www.24chasa.bg/novini/article/6456789", "text": "Незаконно притежавани боеприпаси иззеха служители на полицейското управление в Свищов. Във вторник при извършена проверка на жилище в с. Козловец, обитавано от 76-годишен мъж, са установени и иззети 40 бойни патрона за гладкоцевно оръжие, за които обитателят на дома не представил необходимото разрешително. По случая е образувано бързо производство.", "date": "2017.09.20", "title": "Дядо къта 40 бойни патрона в дома си в свищовско село"}
{"url": "https://www.24chasa.bg/novini/article/6456845", "text": "Благодаря на България, че толкова добре се справя със задачата да защитава външната граница на ЕС. Това каза премиерът на Полша Беата Шидло след среща в Министерски съвет с българския министър- председател Бойко Борисов, предаде  „Фокус“.  „Благодаря на министър-председателя Борисов за поканата, много се радвам, че мога да бъда ваш гост по време на подготовката на Председателството на Съвета на ЕС. България и Полша са страни, които ги свързват много неща, ние сме приятели и мисля, че днешният ни разговор показа, че имаме много общо“, заяви полският премиер. „Радвам че мога да бъда ваш гост в периода, когато България се подготвя за Председателството на Съвета на ЕС. Полша свързва с това Председателство големи надежди. Радваме се, че основата на програмата е единност. Полша и България са страни, които смятат, че единността в ЕС и в нашия регион са бъдещето, за нас е важно да бъдем заедно, имаме много общи теми – инфраструктура, социална политика и разбира се сигурността. Благодаря на България, че толкова добре се справя със задачата да защитава външната граница на ЕС“, каза още тя. „България е страна, която трябва да влезе в Шенген. Политиката към Западните Балкани трябва да бъде амбициозна и много отворена“, допълни Беата Шидло. \"В ЕС в момента има различни дискусии за Европа на две скорости, затова аз имам впечатлението, че искат да защитят своите интереси, но и да прикрият проблемите, с които Европа често не се справя, например миграцията.  „България е пример за страна, която може да покаже как ЕС може да се защити от миграционния натиск. Полското правителство смята, че решенията за релокацията, които бяха приети без дискусия между страните членки, са погрешни. Този проблем е нерешен. Трябва да помагаме и Полша указва хуманитарна помощ, правим различни проекти, много силно подкрепяме проектите за защита на външните граници, но смятаме, че някои страни, най-вече от старата част на ЕС се опитват да делят Европа, за да защитят своите интереси. Ние в нашата част на Европа се придържаме към решенията на декларацията за единство, под която се подписахме. Тази дискусия трябва да върви към търсене на компромис“, коментира още полският премиер.", "date": "2017.09.20", "title": "Премиерът на Полша: България трябва да влезе в Шенген (Обновена)"}
{"url": "https://www.24chasa.bg/novini/article/6456852", "text": "41 души бяха ранени днес при катастрофа на два пътнически микробуса в Северозападна Турция, съобщи турската телевизия СиЕнЕн-Тюрк. Инцидентът е станал в района на град Едремит, окръг Балъкесир. 16 от ранените са ученици, цитира БТА. Пострадалите са настанени в две болници в района. Засега няма информация за пострадали с опасност за живота, каза пред СиЕнЕн-Тюрк Али Сърмалъ, представител на местните власти в Едремит.", "date": "2017.09.20", "title": "41 души, сред които 16 деца, са ранени при катастрофа на 2 микробуса в Турция"}
{"url": "https://www.24chasa.bg/novini/article/6456873", "text": "Държавният глава Румен Радев изрази съболезнованията си в адрес до президента на Мексиканските съединени щати Енрике Пеня Нието, след като разрушителни трусове в страната отнеха живота на стотици, съобщиха от президентския прессекретариат. \"В този труден за приятелския мексикански народ момент, позволете ми да изразя от мое име и от името на българския народ най-искрени съболезнования към семействата и близките на загиналите\", пише Румен Радев. Той пожелава бързо възстановяване на пострадалите в Мексико и скорошно преодоляване на тежките последствия от бедствието.", "date": "2017.09.20", "title": "Радев изрази съболезнованията си след разрушителното земетресение в Мексико"}
{"url": "https://www.24chasa.bg/novini/article/6456868", "text": "Човечеството може да остане без защита от болестотворни бактерии заради растящата им устойчивост към антибиотици, съобщи ТАСС, цитирайки доклад на Световната здравна организация. Резистентността към противомикробни препарати може сериозно за застраши напредъка в съвременната медицина, заяви генералният директор на СЗО Тедрос Аданом Гебрейесус. Той призова спешно да бъдат увеличени инвестициите за изследвания и разработки, свързани с устойчивите на антибиотици инфекции, като туберкулозата. В противен случай, каза той, човечеството \"ще бъде върнато във времената, когато хората са се бояли от обичайни инфекции и са рискували живота си при незначителни операции\", предаде БТА.  Повечето използвани сега лекарства са \"модификации на съществуващи класове антибиотици\", което е \"краткосрочно решение\", отбелязва докладът. Вариантите за лечение на най-опасните инфекции са малко. Такава болест е туберкулозата, която ежегодно отнема 250 хиляди живота. За последните 70 години на пазара са се появили само два антибиотика за лечение на резистентна туберкулоза. Дефицит има и при вариантите за борба с патогени като ацинетобактерии и ентеробактерии, които са опасни за пациентите в болниците.", "date": "2017.09.20", "title": "Човечеството остава без защита заради имунитета на бактериите от антибиотици"}
{"url": "https://www.24chasa.bg/novini/article/6456869", "text": "Уважаваме това, което правят държавите донори в ЕС за нас, но искаме и те да зачитат усилията, които ние полагаме. Това заяви по адрес на Германия и Холандия българският премиер Бойко Борисов на съвместна пресконференция с полската си колежка Беате Шидло. Германия и Холандия открито се противопоставиха на бързото присъединяване на България и Румъния към Шенген, както предложи председателят на ЕК Жан-Клод Юнкер. България си е написала домашното и изпълнява абсолютно всички изисквания за Шенген. Това го казват на най-високо ниво Европейската комисия и Европейският парламент и не може да се появяват допълнителни условия, заяви Борисов. По думите му позициите на Холандия и Германия са продиктувани от техни предизборни борби. Ще поканя Марк Рюте, премиерът на Холандия, да дойде да обиколи с мен и границата с Турция и границата със Сърбия, да види какво правим и как пазим Европа, заяви още Борисов. В София тя подчерта, че ЕС трябва да е единен и обвърза Шенген именно с единството на съюза. България и Полша заедно ще защитават въгледобива и то по електрическите централи от въвеждането на по-тежки екологични регулации, зявиха и Борисов и Шидло.", "date": "2017.09.20", "title": "Борисов поиска Германия и Холандия да го зачитат (Обновена)"}
{"url": "https://www.24chasa.bg/novini/article/6456866", "text": "Още двама души са арестувани в Нюпорт, Южен Уелс, във връзка с терористичната атака в лондонското метро от петък, предава BBC, цитиран от \"Фокус\". Така общият брой на задържаните за бомбената атака в метростанция „Парсън Грийн“ достигна до пет души. Двама мъже на 48 г. и 30 г. са задържани в ранните часове на сряда след обискиране на адрес в Нюпорт.", "date": "2017.09.20", "title": "Арестуваха още двама във връзка с терористичния атентат в лондонското метро"}
{"url": "https://www.24chasa.bg/novini/article/6456892", "text": "В ОДМВР-Сливен е образувано административно производство и са наложени принудителни административни мерки на 8 сирийски граждани, установени на 19 септември в град Нова Загора. Това съобщиха от ОДМВР-Сливен. Трима мъже, две жени и три деца са приведени в Регистрационно-приемателен център-село Баня.                                                                                                                                                                                                                                                                                                                       ", "date": "2017.09.20", "title": "Откриха 8 сирийци в Нова Загора"}
{"url": "https://www.24chasa.bg/novini/article/6456903", "text": "Столичният булевард „Ал. Дондуков“ да е с асфалт между от ул. „Г. С. Раковски“ и бул. „В. Левски“. Това поиска кметът на София Йорданка Фандъкова с писмо до министъра на културата Боил Банов. Тя иска специализираният експертен съвет на ресорното ведомство да съгласува изпълнение на активните летни за движение в този участък. В писмото се настоява съветът да се съобрази с внесения от Столична община проект за полагане на асфалтова настилка на активните ленти за движение. Със свое становище Националния институт за недвижимо културно наследство задължи Столична община при реконструкцията на бул. „Княз Ал. Дондуков“ да възстанови и положи нова гранитна паважна настилка. След това решение обектът бе разделен на две части, съобщиха от Столична община. Първата част, в историческия център, която води до Ларгото и до бул. „Цар Освободител“ вече е реконструирана с гранитен паваж, както постанови Националния институт за недвижимо културно наследство. От 15 септември започна изпълнението на втория етап – от ул. „Г. С. Раковски“ до бул. „В. Левски“. Този участък е заключен между улици, които са асфалтирани, част от него и в момента е асфалтирана, а след него бул. „Дондуков“ продължава с изпълнена изцяло асфалтова настилка, каза още от общината. В участъка автомобилното движение е интензивно и при изпълнение на асфалтова настилка ще се понижи чувствително както нивата на шум, така и запрашаването, се посочва в аргументите на кмета Фандъкова. Тя обяснява, че с изпълнението на гранитна настилка по бул. “Княз. Ал. Дондуков” от ул. “Сердика” до ул. “Г. С. Раковски” се е запазил характерния паваж в историческия център на София. В този участък съхранението на настилката кореспондира с тази по бул. “Цар Освободител” и се вписва по естествен начин с археологическия комплекс на Древна Сердика на Ларгото. От своя страна отсечката от булеварда между ул. „Г.С. Раковски“ и бул. „В. Левски“ е отдалеченаот традиционните исторически туристически маршрути в центъра на София\", се казва в писмото . До момента Столична община се съобрази напълно с всички бележки и становища на НИНКН.", "date": "2017.09.20", "title": "Фандъкова поиска бул.\"Дондуков\" да е с асфалт"}
{"url": "https://www.24chasa.bg/novini/article/6456909", "text": "Венецуелският лидер Николас Мадуро нарече президента на САЩ Доналд Тръмп \"новия Хитлер\" в международната политика, предаде ТАСС, цитирайки агенция ЕФЕ. Мадуро каза това в слово по националната телевизия, предавано от президентския дворец \"Мирафлорес\" в столицата Каракас, предаде БТА. \"Доналд Тръмп се смята за господар на света и демонстрира това с действията си в международната политика, говорейки като новия Хитлер\", заяви Мадуро по повод вчерашната реч на президента на САЩ в ООН. Според него стопанинът на Белия дом води агресивна политика срещу венецуелския народ от позициите на \"расово и имперско превъзходство\". \"Обаче \"никой не може да заплашва Венецуела\", подчерта Мадуро и отбеляза, че въпреки обещанията на американския лидер да приеме нови санкции срещу \"авторитарния режим\" във Венецуела, той ще \"продължи да ръководи\" южноамериканската република. Венецуелският лидер добави, че смята думите на президента на САЩ за заплаха за физическото му унищожение.", "date": "2017.09.20", "title": "Мадуро: Доналд Тръмп е \"новият Хитлер\""}
{"url": "https://www.24chasa.bg/novini/article/6456941", "text": "Кметът на румънската столица Габриела Фиря съобщи, че е решила училищата в Букурещ да бъдат затворени по-рано днес, защото тази вечер се очаква градът да бъде ударен от буря, пише информационният сайт \"Зиаре\". Така всички училища в румънската столица днес ще затворят в 17,00 часа. Кметът помоли училищния инспекторат да влезе в контакт с всички образователни институции, така че учениците да си бъдат у дома, когато започне бурята, \" а не на някоя автобусна спирка\". Фиря поиска също да се проверят дърветата, така че да няма риск да бъдат отскубнати от очаквания силен вятър, както и да се укрепят покривите на сградите. Според метеоролозите критичното време за Букурещ ще бъде в сряда от 20,00 часа до 03,00 часа сутринта в четвъртък. Очакваната скорост на вятър е между 55 и 65 километра в час. Очакват се и валежи от по 25 литра на квадратен метър до 35 литра на квадратен метър.  Над 140 души пострадаха, като част от тях още са в болница. Стотици хиляди румънци бяха без ток заради аварии. По първоначална оценка причинените щети са на стойност най-малко 4,3 милиона леи (1,45 милиона лева).", "date": "2017.09.20", "title": "Затварят по-рано училищата в Букурещ заради предстояща буря"}
{"url": "https://www.24chasa.bg/novini/article/6408014", "text": "Mобилната версия на „24 часа“ за първи път е мобилен новинарски сайт номер 1, показват новите данни на Gemius - за юли  . Причина за това е новият, рекорден за лятото ръст на мобилният сайт на \"24 часа\" -    . Така той изпревара конкуренцията в категория мобилни новинарски сайтове. Необичаен за лятото ръст бележи и целият сайт 24chasa.bg .   Близо милион уникални потребители е имал сайтът на вестник \"24 часа\" през юли ( ). Реално читателите ни са повече, защото Gemius измерва само българския трафик, а всеки пети в 24chasa.bg, както и в мобилния   , влиза от чужбина. В статистика на Gemius влизат и читателите на \"24 часа\" в Instant Articles - 24chasa.bg e и една от първите български медии, които създадоха в началото на годината  , където вече има над 30 000 читатели всеки ден. Gemius oтчита и най-новата аудитория на \"24 часа\" - от аналогичната новинарска платформа AMP, която създадохме наскоро с Google, където вече четат над 20 000 уникални потребители всеки ден. 1. Направихме редизайн на мобилната версия и я обогатихме с още съдържание, включително много видео. Сега мобилната версия на сайта не се различава много визуално от десктоп версията, но зарежда съдържанието по-бързо и е много по-удобна за ползване от мобилно устройство, включително само с една ръка (виж видеото). 2. Създаването на съвместните платформи с Facebook - Instant Articles и с Google - AMP. 2. Глобалната тенденция е до съдържанието да се стига все повече от мобилни устройства. При повечето големи световни новинарски сайтове съотношението мобилни-десктоп потребители е от 50 на 50 до 70% в полза на мобилните версии.  При \"24 часа\" мобилните потребители са вече 50%, но продължават да растат с голяма динамика и, особено през уикенда, надвишават по брой читателите от компютър. Интересното е, че огромният ръст в мобилната версия се постига без спад в десктоп версията, потребителите на която продължават да се увеличават. Мобилната аудитория на \"24 часа\" е близка като състав до десктоп юзърите, но има и разлики. Преди всичко мобилните ни читатели са по-млади и активни, включително при обратната връзка с редакцията. 80% от читателите на   са от България, а останалите - основно от Великобритания, Германия, САЩ и Испания, според статистиката на Google Analitics. Половината ни мобилни читатели са от София, а втората най-голяма група са тези, които са влизали в сайта докато са били на път между градовете. Третата най-голяма група читатели са от Пловдив, следват Варна, Бургас, Лондон, Русе, Стара Загора, Велико Търново и Плевен. 75% от мобилните ни читатели ползват мобилна система Android, 20% са с iOS, а останалите - Windows. Най-масово читателите ни ползват устройства на Apple, Samsung, Huawei и Lenovo. Всеки ден средно 200 000 уникални потребители посещават 24chasa.bg и  , показват и данните на Google Analytics.  Сериозен ръст бележи и нашият  , където друга хилядна аудитория следи новините ни,  Освен лидер на пазара на печатните издания, „24 часа” е медията с най-стабилна онлайн аудитория, основната част от които са млади, образовани специалисти, висши мениджъри, студенти, любители на компютри и всякаква техника, хора, които обичат да ходят на културни събития, да пътуват и да се забавляват.", "date": "2017.09.20", "title": "Мобилният сайт на “24 часа”  е номер 1 сред новинарските (Видео)"}
{"url": "https://www.24chasa.bg/novini/article/6456965", "text": "Полицията задържа мъж на 41 години като заподозрян за , съобщиха от пресцентъра на ОД на МВР - Пловдив, цитирани от БТА. На 12 септември в районното управление в Хисаря е започнало разследване по досъдебно производство за опожарени три масивни къщи, шест едноетажни дървени постройки и около 60 декара лозя и тревна площ в местността \"Воден камък\". В хода на активните действия полицейските служители установили, че огънят е тръгнал от имота на 41-годишен мъж, който бил хвърлил пиратки срещу ято птици. Извършителят е задържан за срок до 24 часа. Пред разследващите той направил самопризнания за стореното. Пълното документиране на случая продължава под наблюдението на Районна прокуратура - Пловдив.", "date": "2017.09.20", "title": "Мъж запалил пожара край Хисаря с пиратки срещу птици, задържаха го"}
{"url": "https://www.24chasa.bg/novini/article/6456973", "text": "Шофьор е починал след катастрофа в Русенско. Това съобщиха от полицията в Русе. Сигнал за инцидента бил подаден около 16,15 часа вчера. Автомобил с русенска регистрация, управляван от 52-годишен мъж от Русе, се движел между селата Ценово и Пиперково, когато на завой напуснал пътя и се блъснал в земен скат, след което се е преобърнал в отводнителен канал. От удара шофьорът пострадал тежко. Той починал на път за русенската болница. Причините за катастрофата се изясняват. От полицията информират, че за денонощие в Русенско са регистрирани 19 катастрофи.", "date": "2017.09.20", "title": "Шофьор почина след катастрофа в Русенско"}
{"url": "https://www.24chasa.bg/novini/article/6456974", "text": "При специализирана операция е разкрит публичен дом в центъра на Варна, съобщи БТА. От пресцентъра на полицията в крайморския град днес съобщиха, че при обиска са намерени и взети документи и различни вещи, отнасящи се към извършеното престъпление. За 24 часа са задържани наемателят на помещението - 37-годишен, неосъждан варненец, и три жени - на 39, 45 и 48 години от Варна, Аксаково и Свищов. По случая е образувано досъдебно производство.", "date": "2017.09.20", "title": "Полицията разкри публичен дом в центъра на Варна"}
{"url": "https://www.24chasa.bg/novini/article/6456982", "text": "Ураганът Мария е отслабнал до четвърта категория по петстепенната скала на Сафир-Симпсън, приближавайки Пуерто Рико, предадоха Асошиейтед прес и Ройтерс, като се позоваха на Националния център на САЩ за наблюдение на ураганите. Бурята обаче остава изключително опасна. Очаква се ураганът да запази своята сила, докато навлезе над американската островна територия в Карибско море до два часа. Скоростта на съпътстващите ветрове достига 250 км/ч. По последни данни ураганът е на около 75 километра югоизточно от Сан Хуан, столицата на Пуерто Рико, предаде БТА. ", "date": "2017.09.20", "title": "Ураганът Мария отслабна до четвърта степен, приближавайки Пуерто Рико"}
{"url": "https://www.24chasa.bg/novini/article/6456969", "text": "Съдът допусна граждански искове за над 100 млн. лв. по делото за атентата в \"Сарафово\". Те са отправени от пострадали български и израелски граждани за имуществени и неимуществени вреди, но дали съдът ще се съгласи с размера им, ще стане ясно, когато делото започне по същество. На 15 и 16 ноември предстоят разпити на българските свидетели и вероятно тогава ще бъде даден ход на делото, ако няма пречки за това. Днес бяха конституирани частните обвинители по делото. Делото беше внесено в съда през 2016 г. и досега осем пъти беше отлагано по различни процесуални причини. На 18 юли 2012 г. атентатор-самоубиец се взриви до автобус с израелски туристи на летището в Бургас. При атентата загинаха шестима души, а 37 бяха ранени. Подсъдими по делото са Мелиад Фарах и Хасан ел Хадж Хасан, граждани на Австралия и Канада, които се търсят все още чрез червена бюлетина на \"Интерпол\". Смята се, че те са помогнали на атентатора Мохамед Хасанел Хюсейни, който също загина при атентата. Съдът обаче не прие гражданските искове против ливанската шиитска групировка \"Хизбула\". Причината е, че в обвинителния акт, който е 100 страници, никъде не се споменава името на организацията и няма доказателства срещу нейната връзка по случая. Днес, никой от израелските граждани не се яви като свидетел по делото.", "date": "2017.09.20", "title": "Допускат граждански искове за над 100 млн. лв. по делото за атентата в \"Сарафово\""}
{"url": "https://www.24chasa.bg/novini/article/6456987", "text": "Шофьорите по АМ \"Хемус\" вече преминават през ремонтираната тръба за Варна на тунел \"Витиня\", съобщиха от пресцентъра на МРРБ. Проверката на тунел \"Витиня\" на АМ \"Хемус\" показа изключително качество на строителството, е коментирал министърът на регионалното развитие и благоустройството Николай Нанков. Днес, заедно с председателя на Управителния съвет на Агенция \"Пътна инфраструктура\" инж. Дончо Атанасов и с инж. Светослав Глосов - член на УС на АПИ, министърът провери изпълнените строително-монтажни работи непосредствено преди пускането на трафика през тунела. С възстановяването на движението в тръбата за Варна и на мостовото съоръжение непосредствено след тунела, пътуващите към Велико Търново за честванията на Деня на Независимостта на България от 10 часа днес преминават без ограничения в двете тръби на \"Витиня\". В понеделник - 25 септември, веднага след края на трите почивни дни, ще бъде затворена за ремонт тръбата за София и съоръжението преди тунела. Движението на леките коли и на превозните средства до 10 т ще бъде прехвърлено двупосочно в обновената тръба за Варна. Тежкотоварните моторни превозни средства над 10 т ще продължат да преминават по задължителния обходен маршрут по път I-1 София - Ботевград. Целта е ремонтните дейности на \"Витиня\" да завършат до края на ноември и през зимата по АМ \"Хемус\" да се пътува без ограничения от строителни дейности.  Обновената тунелна тръба на \"Витиня\" е изключително модерна за България и оттук нататък, спрямо възможностите на бюджета, и останалите съоръжения в страната ще бъдат приведени в същия вид - с пожароизвестяване, вентилационна система, видеонаблюдение, е обяснил министър Нанков. В най-дългия, 1195-метров тунел в България, вече 15 вентилатора са свързани към автоматична система. Съоръжението разполага и с уникална система за пожарна безопасност и пожароизвестяване, които бяха демонстрирани чрез симулация по време на инспекцията. Монтирани са и 374 лед осветителни тела. Ремонтът се просрочи във времето, но целта е била осигуряването на сигурност и безопасност при експлоатация, е отбелязал министърът. Искаме АМ \"Хемус\" да е сигурна, да отговаря на европейските стандарти, е подчертал Нанков. По нея 47 км. са само асфалтовите дейности по участъци в лошо състояние. След ремонта на десните тръби на тунелите \"Ечемишка\" и \"Витиня\", остава да бъдат ремонтирани още шест тръби на четирите тунела по магистралата. Необходим е ремонт и на мостови съоръжения. Поне 220 млн. лв. са необходимите средства. Ако има наличен ресурс, ремонтът може да се направи за две години. Затова толкова бързаме с въвеждането на тол таксите, които ще гарантират наличния ресурс и така няма да сме в тежест на бюджета, е обяснил министърът. Пътният сектор в момента се издържа чрез проекти, финансирани от европейските фондове, заемни споразумения и излишъка в бюджета. Проблемът с финансирането ще бъде решен чрез въвеждането на тол таксите. Ще има по-добър контрол на качеството и разходването на средствата, е посочил още Николай Нанков.  Министърът е обявил, че процедурата за избор на изпълнител, който да изгради и внедри тол системата, ще приключи през следващия месец, като предстои отваряне на ценовите оферти. Няма как да има класиране, без тези оферти да бъдат отворени, е обяснил той по повод разпространената през предишните дни невярна информация за избран изпълнител по обществената поръчка. Според поетия ангажимент, тол системата ще заработи към края на 2018 г. и ще започне да генерира на финансов ресурс още с въвеждането й. Състоянието на тръбата към София на тунел \"Витиня\", която е ремонтирана в периода 2005-2006 г., е много по-добро. Всички системи на известяване, звукови сигнализации, ново осветление ще бъдат монтирани в рамките на предвидения срок, за да може през есенно-зимния сезон да няма ремонти по АМ \"Хемус\", е посочил инж. Дончо Атанасов. Ако се изпусне моментът, в който трябва да се извърши ремонт и това не стане в определения срок, разходите за бюджета ще се увеличат. Длъжни сме в рамките на два месеца да приключим ремонта на лявата тръба на Витиня, тъй като започва зимното поддържане след това и няма как да оставим движението в участъка на \"Хемус\" в една лента. Мобилизираме всички усилия, за да приключим до края на ноември, е посочил министър Нанков. Тунел \"Витиня\" е най-дългият у нас - 1195 м. В експлоатация е от 1984 г. Възстановителните дейности в тръбата за Варна стартираха на 27 юни м. г. като движението се извършваше двупосочно в тръбата за София, припомнят от МРРБ. Съоръжението е с нова хидроизолация, отводнителна и дренажна система, вентилационна и електрическа инсталация, видеонаблюдение и пожароизвестяване, светофарна уредба, осветление и система за светлинно водене, включително и непрекъснат захранващ източник на евакуационното осветление. Положени са около 28 хил. кв. м хидроизолация, 5 400 т асфалт, 516 т армировъчна стомана и т. н. За отлична вентилация в съоръжението са монтирани 15 бр. реверсивни вентилатори. Тръбата е с енергоефективно LED осветление, като са монтирани 374 бр. осветителни тела. Ремонтните дейности в тръбата за София на тунел \"Витиня\", които ще започнат на 25 септември, предвиждат демонтаж на старите осветителни тела и на носещата конструкция, монтаж на нови осветителни тела и конструкцията за тях и захранващи кабели; изграждане на нова електроснабдителна система на осветлението, видеонаблюдение, пожароизвестителна и оповестителна система. Тръбата за София ще бъде и с нова светофарна инсталация, променливи пътни знаци и т. н. Ремонтните дейности на тунел \"Витиня\" се изпълняват от \"Автомагистрали\" ЕАД по договора за текущо поддържане на автомагистралния участък.", "date": "2017.09.20", "title": "Вижте ремонтирания тунел \"Витиня\", отвориха го"}
{"url": "https://www.24chasa.bg/novini/article/6456991", "text": "Унгарското правителство обяви, че подготвя нов референдум, този път срещу родения в страната американски милиардер Джордж Сорос, предаде Франс прес, цитирана от БТА. Това ще е третото народно допитване в Унгария от 2015 г. Първото бе за връзките \"между имиграцията и тероризма\", а второто, преди няколко месеца - за ограничаване на влиянието на европейските институции върху страната. Конкретна дата за новия референдум не бе посочена. Говорителят на унгарското правителство Бенце Тужон се ограничи да каже, че кампанията ще започне следващия месец - половин година преди парламентарните избори, които би трябвало да бъдат произведени през април. Миналата седмица представител на управляващата консервативна суверенистка партия ФИДЕС заяви, че правителството иска да консултира унгарците за \"Плана Сорос\". Това е формула, използвана от унгарския кабинет за предполагаем проект на 86-годишния милиардер да вкарва по 1 милион имигранти в ЕС годишно, отбелязва Франс прес. Премиерът Виктор Орбан обяви Сорос за най-големия враг на Унгария и поде от началото на годината редица действия за дискредитиране на магната и многото финансирани от него неправителствени организации.", "date": "2017.09.20", "title": "Унгарското правителство подготвя референдум срещу Сорос"}
{"url": "https://www.24chasa.bg/novini/article/6456993", "text": "16-годишна германска тийнейджърка, която заминала за Близкия Изток, за да стане булка на ИДИЛ, може да бъде обесена в Ирак, разказва  . Момичето е прекарало близо година с джихадистите в страната преди да бъде задържано. \"При определени обстоятелства тийнейджърите могат да бъдат подведени под отговорност за своите действия, особено когато става въпрос за убийство на невинни хора\", заяви иракският министър-председател Хайдер ал Абади пред Асошиейтед Прес. Според него е възможно германката да получи смъртна присъда заради връзките си с джихадистите. Сега съдбата на младата Линда Венцел е в ръцете на иракското правосъдие. Линда избягала от дома си в Източна Германия, за да се присъедини към екстремистите. Тя успяла да стигне до Сирия през Турция, където станала жена на боец от ИДИЛ. По това време момичето е още на 15 на години. Ирак е осъществил най-малко 88 екзекуции чрез обесване през 2016-а година", "date": "2017.09.20", "title": "16-годишна германка от ИДИЛ може да бъде обесена в Ирак"}
{"url": "https://www.24chasa.bg/novini/article/6457011", "text": "Мрачно бъдеще очаква съпругите и децата на турските бойци от \"Ислямска държава\" в Ирак, а много семейства в Турция отчаяно търсят своите роднини, предаде БТА. Докато джихадистите, заловени при операции в иракските градове Мосул и Тал Афар се намират в затвора, техните жени и деца са изпратени в лагери под контрола на ООН. Мосул и Тал Афар бяха освободени наскоро от ИД и съдбата на жените и децата, заминали в Ирак заедно с джихадистки бойци, попадна в светлината на прожекторите, след като на 16 септември иракският премиер Хайдар ал Абади обяви, че половината от тях са от турски произход. Много от задържаните в лагерите не са виновни за никакво престъпление, заяви пред Асошиейтед прес Ал Абади, добавяйки, че неговото правителство е \"в пълен контакт\" с родните им държави, за да бъде \"намерен начин за предаването им\". По-рано стана известно, че джихадисти и техните семейства са се предали се на иракската армия, иракските милиции Хашд Шааби /Народна мобилизация/ и силите пешмерга, след като разбрали, че предстои поражение на ИД. Местонахождението на лагер близо до Мосул е държано в тайна в момента като част от мерките за сигурност. В лагера има много туркини, загубили съпрузите си джихадисти в сблъсъци, а също и деца, останали без бащи. Според информация, получена от в. \"Хюриет\", общо 217 семейства са направили постъпки пред властите, за да намерят роднините си, които живеели в територии под контрола на ИД в Ирак. Над 90 семейства са преминали в Ирак през граничния пункт Хабур в град Силопи в окръг Шърнак, Югоизточна Турция, търсейки начин да научат съдбата на своите деца, внуци и снахи. Пред \"Хюриет\" туркиня, издирваща снаха си и двамата си внуци в лагери в Ирак, заявява \"всички се чувстват ужасно по време на търсенето\". \"Синът ми отиде в Ирак (да се присъедини към ИД) със съпругата си и двамата ми внуци преди три години. Синът ми загина в Мосул, но не зная какво се е случило с останалите. Проверихме няколко лагера, но не успяхме да ги открием\", каза жената, идентифицирана с инициали Е. Й., добавяйки, че заловените от териториите под контрола на ИД са държани в отделен лагер. \"Беше ни казано, че онези, които са напуснали ИД, са държани в друг лагер.\" Ние обаче не знаем местонахождението на този лагер и кого да попитаме за него. Дойдохме в Ирак с много семейства. Всички са окаяни и се опитват да научат нещо за децата си\", каза още тя. Турската агенция за национално разузнаване МИТ, разузнавателната служба на полицията и антитерористите извършват междувременно \"анализи на риска\" във връзка с турските жени и деца в лагера. Турските власти ще разследват също как са се присъединили те към ИД, как са преминали в Ирак, дали са били замесени в сблъсъци, дали принадлежат към въоръженото крило на джихадистката групировка и дали са получавали военно обучение. В случай на екстрадиция в Турция жените и децата на възраст над 14 години ще бъдат разпитани. Онези, които са били активни в организацията и са участвали в сблъсъци, ще бъдат съдени за \"членство в терористична организация\" и \"съучастие във въоръжени и бомбени нападения\". Според турските власти онези, които бъдат оправдани след съдебен процес, ще бъдат поставени под разузнавателно наблюдение. Малките деца от друга страна ще бъдат предадени на семействата или роднините им, ако такива съществуват. Друга жена, мъчеща се да намери членовете на семейството си в Ирак, заяви, че сестра й е била отведена в арабската страна принудително от своя съпруг. \"Зет ми умря в сблъсъци и не знаем къде са сестра ми и нейните деца. Направихме постъпки пред властите и помолихме за помощ\", каза жената, идентифицирана само с инициали Б.Е. Тя добави, че два пъти са се обаджали в турското външно министерство и са информирали служителите за ситуацията. \"Не успяхме обаче да получим никакви резултати. Има стотици турски граждани в това положение и повечето бяха отведени там (във военни зони) от съпрузите си. Има също и много малки деца\", добави тя.", "date": "2017.09.20", "title": "Мрачно бъдеще очаква съпругите и децата на турските бойци от ИДИЛ"}
{"url": "https://www.24chasa.bg/novini/article/6457155", "text": "Анкара изрази готовност да окаже всякаква помощ на Мексико след земетресението с магнитуд 7,1, станало вчера, съобщи турското министерство на външните работи, цитирано от РИА Новости. По последни данни при земетресението са загинали 217 души, предаде БТА. Опечалени сме от новината за земетресението, станало на 19 септември в Мексико и довело до гибелта на стотици хора и до големи материални щети. Потвърждаваме нашата солидарност с правителството и приятелския мексикански народ. Готови сме да оказваме подкрепа на Мексико в случай на необходимост с всички възможни средства, се казва в съобщение на външното министерство на Турция. Турция споделя мъката на мексиканския народ и изразява съболезнования на семействата на загиналите, както и пожелания за скорошно възстановяване на ранените, е посочено още в текста.", "date": "2017.09.20", "title": "Турция е готова да окаже помощ на Мексико след земетресението"}
{"url": "https://www.24chasa.bg/novini/article/6457168", "text": "\"ЧЕЗ Разпределение\" България приключи изграждането на нов модерен технически учебен център, в който бъдещи и настоящи електротехници ще придобиват и усъвършенстват практически умения. Центърът беше открит на 20 септември от регионалния мениджър на ЧЕЗ за България Карел Крал и ръководството на ЧЕЗ Разпределение, в присъствието на представители на Министерство на енергетиката, образователните институции и бизнеса. Учебният център включва технически полигон с умален модел на електроразпределителната мрежа и изградени осем обекта за практическо обучение. В него ученици, студенти и служители на компанията могат да се обучават и да проверят уменията си за работа в напълно реалистична среда. Освен полигона са изградени и специализирани учебни зали, в които ще се провежда теоретичната част на обученията, както и учебни курсове, семинари и др. „Целта ни е да хармонизираме това, което младите хора учат с нашите нужди в този бизнес, за да осигурим качество в образованието, свързано с енергийния сектор. Благодарение на този проект младите хора на България ще имат шанса да преминат практически обучения в реална среда. И независимо дали след това ще започнат работа при нас или в друга компания, те ще имат знания и опит за това как изглежда бизнесът“, каза Карел Крал. „В този център всички новоназначени служители ще имат възможност да се обучават практически при пълна симулация на нашата мрежа – стълбове, електропроводи, електромерни табла и т.н., а всички настоящи служители ще могат да опресняват своите знания и да повишават квалификацията си. Мрежата трябва да се управлява от добре обучени специалисти и това не подлежи компромис“, допълни Петър Холаковски, изпълнителен директор на \"ЧЕЗ Разпределение\" България. Учебният център е изграден в София, на територията на 3400 кв. метра. Инвестицията в изграждането му е в размер на 400 хил. лв.", "date": "2017.09.20", "title": "\"ЧЕЗ Разпределение\" България откри модерен технически учебен център"}
{"url": "https://www.24chasa.bg/novini/article/6457158", "text": "Бюджетът от 2 млн. лева за археологически обекти ще се запази и догодина, като ще се търсят възможности за ново увеличение. Това каза пред журналисти министърът на културата Боил Банов, който посети най-стария солодобивен обект в Европа – Провадия-Солницата край Провадия, предаде  „Фокус“. Министърът уточни, че тази година средствата за реставрация и консервация на археологически обекти, както и за археологически проучвания на планирани обекти са двойно увеличени – от 1 млн. лева на 2 млн. лева. „За догодина ще се стремим още да ги увеличим. Това увеличение от 2 млн. лева, което е ключово, остава и е много важно. Но продължаваме разговори с новия бюджет да има още нещо, защото то е знаково за отношението на държавата“, подчерта министърът. По отношение на бюджета за култура министър Боил Банов отбеляза, че в последните години има раздвижване. „20 млн. лева е увеличението миналата година, тази година също ще се усети“, коментира министърът на културата. Във връзка с европейското финансиране Боил Банов подчерта, че по новия програмен период процентът на европейско финансиране е много малък, тъй като тепърва предстои отваряне на програмите за еврофинансиране. Процесът на все по-сериозни инвестиции в археологическите обекти ще продължава. Министър Банов провери хода на дейностите по реставрация и консервация на обекта, които се извършват с подкрепата на Министерството на културата. Археологическият комплекс, който включва солодобивен център и некропол, се проучва от 2005 година от интердисциплинарен екип на Националния археологически институт с музей към БАН и Историческия музей в Провадия, с участието и на други български и чужди специалисти. Министър Банов бе придружаван от ръководителя на екипа проф. Васил Николов от Националния археологически институт с музей към БАН, изпълнителния директор на завод „Солвей Соди“ Спирос Номикос, инж. Иво Божидаров от „Провадсол“ – предприятие за добив на каменна сол и производство на разсол, филиал на девненския завод, на чиято територия се намира археологическият обект, кметът на Провадия инж. Филчо Филев и от областния управител Стоян Пасев. За консервация и реставрация на най-стария солодобивен обект в Европа тази година Министерството на културата е осигурило 40 000 лева, като част от разкопките на стойност 18 000 лева също са поети по проект на министерството. „Този процес на все по-сериозни инвестиции ще продължава. Социализирането на обекта е част от всичко, което се случва и това е ключова дейност. Няма приоритетни обекти. Всичко е ценно, но има места като това, където собствениците застават зад обекта, където властта подкрепя“, коментира министър Банов. По думите му, когато няма собственик, когато Общината се е дръпнала, тогава колкото и уникален да е обектът, нещата не се получават. „Трябва да се инвестира там, където всички работят заедно, защото така могат да се постигнат много високи резултати“, подчерта министър Боил Банов.", "date": "2017.09.20", "title": "Министър Банов: Ще запазим бюджета от 2 млн. лева за археологически обекти и 2018 г."}
{"url": "https://www.24chasa.bg/novini/article/6457167", "text": "Половината от британските студенти първокурсници никога не са сменяли електрическа крушка, а още по-голям процент не са плащали сметка през живота си, съобщи в. \"Дейли мейл\", цитиран от БТА. Анкета на университета на Източна Англия установи, че 38 процента от новите студенти не знаят как се зашива копче, а 29 процента никога не са чистили баня. 26 процента не са прали сами дрехите си. На въпроса как си представят да се справят с основни домакински задачи, 80 процента от анкетираните са отговорили, че ще питат мама, а ако тя не е на разположение - ще търсят отговор в интернет. Останалите са казали или че ще питат баща си, или че ще чакат някой друг да оправи проблема. Най-големите проблеми за студентите, които живеят далече от къщи, са да се справят с парите, да създадат нови приятели, да живеят здравословно, да не тъгуват по дома. \"Хората се шегуват, че студентите не знаят как да оправят леглото си или да си сварят яйце, но всъщност отдалечаването от къщи може да е трудно, а някои са направо нещастни от това\" - каза Джак Уолингтън от помогналата за анкетата студентска организация на университета. \"Тъгуването по дома и самотата могат да останат незабелязани, а притесненията за парите, новите запознанства и други проблеми превръщат този преди в много стресов за младите хора - допълни той. - Важно е студентите да разговарят и да споделят проблемите си, но също да обръщат внимание на съквартирантите си и на това дали те се справят\".", "date": "2017.09.20", "title": "Половината от студентите първокурсници никога не са сменяли електрическа крушка"}
{"url": "https://www.24chasa.bg/novini/article/6457180", "text": "Ураганът Мария връхлетя Пуерто Рико, предаде БТА. Окото на бурята, която е от четвърта степен, се намира близо до град Ябукоа. Ветровете са със скорост 250 километра в час. Стихията е на 75 километра югоизточно от Сан Хуан. Ураганът се придвижва на североизток със скорост 17 километра в час.", "date": "2017.09.20", "title": "Ураганът Мария връхлетя Пуерто Рико"}
{"url": "https://www.24chasa.bg/novini/article/6457176", "text": "Мъж се самозапали в центъра на Брюксел снощи, съобщиха местни медии. Прокуратурата днес уточнява, че става въпрос за самоубийство, предаде БТА. Загиналият е белгийски гражданин на 32 години. Той е пристигнал пред сградата на Съдебната палата сам, залял се е с донесена от него пластмасова бутилка с горима течност и се е запалил. Според прокуратурата самоубиецът е страдал от \"дълбоки психически проблеми\". След като се подпалил, скочил от висока тераса. Уточнява се, че мъжът е загинал от раните си на място. Преди две години подобен опит на същото място направи друг млад мъж. Той не пострада заради бързата намеса на намиращи се наоколо полицаи и бе обявен от властите за психично болен. През април мароканец се самозапали пред Съдебната палата в белгийския град Куртре. Според негови познати той предприел тази стъпка от отчаяние, след като бил притиснат от постоянни проверки от службите по спазване на трудовото законодателство.", "date": "2017.09.20", "title": "Мъж се самозапали в центъра на Брюксел"}
{"url": "https://www.24chasa.bg/novini/article/6457207", "text": "Румънските гранични полицаи са заловили в района на град Калафат деветима сирийци, които се опитали да влязат нелегално в страната с помощта на български гражданин, след като преминали река Дунав с моторна лодка, предаде Медиафакс. Сирийците - четирима мъже, четири жени и едно дете - заявили, че са платили на лице от арабски произход, с което се запознали в Истанбул, по 8000 долара на човек, за да им помогне да стигнат до Германия. Те са предадени на българските власти, за да продължат разследването. До границата с България те пътували с микробус, след това преминали река Дунав с моторна лодка с помощта на двама души, а българският гражданин ги поел на румънския бряг, за да им помогне да продължат по пътя си. Същевременно граничните полицаи в западния окръг Арад са заловили 17 граждани на Ирак и Иран, мнозинството от които кандидати за убежище в Румъния, които възнамерявали да преминат нелегално границата с Унгария. Групата, състояща се от две жени, осем мъже и седем деца, била забелязана на около 50 метра от граничната линия. Те заявили, че искали да отидат в някоя страна от Шенгенската зона.", "date": "2017.09.20", "title": "Заловиха български трафикант и деветима сирийци в Румъния"}
{"url": "https://www.24chasa.bg/novini/article/6457233", "text": "Юдейският патриотичен институт (ЮПИ) връчи благодарствена теуда на вицепремиера Валери Симеонов в израз на признателност и високо уважение към неговия принос за сътрудничеството по етническите и интеграционните въпроси, съобщиха от пресцентъра на Министерски съвет. Теудата беше връчена от арх. Миломир Богданов, пълномощен представител на ЮПИ, арх. Елко Хазан, изпълнителен секретар и д-р Марсел Леви, главен секретар. ЮПИ представиха и Манифест за включване в Националния съвет за сътрудничество по етническите и интеграционните въпроси към Министерския съвет. Вицепремиерът по икономическата и демографската политика благодари за оказаната чест и подчерта, че това е признание за българската държава, народ и Българска православна църква, взели участие в благородното дело по спасяването на своите еврейски съграждани", "date": "2017.09.20", "title": "Юдейският патриотичен институт награди вицепремиера Валери Симеонов"}
{"url": "https://www.24chasa.bg/novini/article/6457208", "text": "Две жени са в болница след челен сблъсък между два автомобила на изхода на Велинград към Пазарджик, съобщиха от полицията. Сигнал за инцидента е бил подаден около 18 ч. във вторник. Катастрофата е станала след като автомобил \" Мерцедес\" започнал изпреварване, навлязъл в насрещното платно и се сблъскал челно в \"Опел Астра\". От удара са пострадали жената, шофирала мерцедеса и нейна спътница пътувала на предната седалка. Двете са настанени във велинградската болница. Едната е със счупвания на долните крайници, а другата с гръдни травми. Няма опасност за живота им. Заедно с тях в колата са пътували и две деца на 10 и 12 години, които са само с повърхностни охлузвания. Леко пострадал е и шофьора на опела. Заради катастрофата пътят е бил затворен няколко часа и са се образували няколко километрови колони, съобщиха пред \"24 часа\" очевидци.", "date": "2017.09.20", "title": "Две жени са в болница след челен сблъсък между коли край Велинград"}
{"url": "https://www.24chasa.bg/novini/article/6457278", "text": "Хулиганство, извършено с особена дързост и цинизъм и нанасяне на лека телесна повреда е обвинението, повдигнато на 12-класника Атанас Георгиев. Неговият арест е удължен на 72 часа с постановление на наблюдаващия прокурор. Разследването е установило, че именно той е извършител на бруталното нападение. Законът предвижда до 2 г. лишаване от свобода. Предстои да се прецени дали да бъде внесено искане в асеновградския районен съд за най-тежката мярка спрямо Георгиев - постоянен арест. От районната прокуратура в Асеновград съобщиха, че са извършени разпити на свидетели, назначена е съдебно-медицинска експертиза на пострадалия учител Антон Велков. Отделно на побойника Георгиев ще се изготвя съдебно-психиатрична експертиза. Към делото е приобщен и дървеният кол, с който гимназистът е ударил по главата преподавателя по английски език. Двамата му сподвижници Емил Янев и Васко Георгиев са пуснати и привлечени като свидетели. Делото ще бъде приключено в законноустановения срок за провеждане на бързо производство.", "date": "2017.09.20", "title": "Биячът на учителя остава за 72 часа в ареста, сподвижниците му - пуснати"}
{"url": "https://www.24chasa.bg/novini/article/6457336", "text": "На българо-румънската граница на гранично контролно-пропускателен пункт \"Дунав мост - Видин\" има 6 км колона от изчакващи товарни автомобили на изход. Това сочат данни на ГД \"Гранична полиция\" към 13.30 часа, публикувани в сайта на МВР. На ГКПП \"Капитан Андреево\" на границата с Турция се е образувала 4 км колона от изчакващи товарни автомобили на изход. На ГКПП \"Лесово има колона от около 1 км от товарни автомобили на изход. На българо-гръцката граница трафикът е интензивен на всички гранични контролно- пропускателни пунктове. На границите със Сърбия и Македония трагикът е нормален на всички ГКПП. Фериботът Оряхово-Бекет работи само през деня, поради ниското ниво на река Дунав.", "date": "2017.09.20", "title": "6 км колона от тирове на ГКПП \"Дунав мост - Видин\""}
{"url": "https://www.24chasa.bg/novini/article/6457357", "text": " НАТО разкритикува Глобалното споразумение за забрана на ядрените оръжия, прието от ООН през юли, определяйки го като „нереалистично“, като същевременно отправи предупреждения, че налагането му рискува да подкопае възможностите за международен отговор на програмата за атомни оръжия на Северна Корея, предава AFP. ООН прие договора през юли, въпреки че нито една от деветте страни с ядрен арсенал не участва в оформянето на споразумението или в гласуването му, а три от тях - членки на НАТО, Великобритания, Франция и САЩ, веднага заявиха, че няма да се присъединят към него, предаде \"Фокус\". НАТО заяви, че договорът „пренебрегва реалностите на все по-предизвикателната международна среда за сигурност\" в лицето на нарастващите заплахи, особено от произтичащите от Пхенян, който неотдавна извърши шестия ядрен тест. „В момент, когато светът трябва да остане обединен пред лицето на нарастващите заплахи, и по-специално пред сериозната заплаха от ядрената програма на Северна Корея, договорът не взема предвид тези спешни предизвикателства в областта на сигурността\", се казва в изявление на Алианса. „Търсенето на забрана на ядрените оръжия чрез договор, който няма да ангажира нито една държава, притежаваща ядрено оръжие, няма да бъде ефективна, няма да намали ядрените арсенали и няма да засили сигурността на нито една страна, нито ще допринесе за световния мир и стабилност“, се казва в текста. „Всъщност рискува да направи обратното“, предупреждава военната организация на Запада. Намесата от страна на Алианса бе направена само ден, след като американският президент Доналд Тръмп заяви пред Общото събрание на ООН в Ню Йорк, че е готов да „унищожи\" напълно Северна Корея. Активисти приветстваха договора като важна стъпка, но повечето членове на НАТО бойкотират преговорите за подготовката на текста. Япония - единствената страна, която е претърпяла ядрени атаки през 1945 г., също му се противопоставя.", "date": "2017.09.20", "title": "НАТО: Договорът на ООН за пълна забрана на ядрените оръжия е „нереалистичен“"}
{"url": "https://www.24chasa.bg/novini/article/6457610", "text": "Управителят на Националната здравноосигурителна каса /НЗОК/ проф. Камен Плочев ще изготви доклад за разходите за лечение на здравнонеосигурени лица. Това са гласували членовете на Надзорния съвет на НЗОК по време на последното си заседание, сочи стенографският протокол, публикуван на интернет страницата на НЗОК. Общо здравноосигурените лица в България са 84 процента, посочва Боян Бойчев, член на Надзорния съвет на НЗОК и представител на Асоциацията на индустриалния капитал в България. По думите му този процент достига средно до 98 в другите държави от ЕС и подчертава, че тази разлика е достатъчно голяма. Председателят на Надзорния съвет Кирил Ананиев казва, че случаят със здравнонеосигурените е много сложен за България. Изпълнителният директор на НАП и член на Надзорния съвет на НЗОК Галя Димитрова посочва, че \"никой в България не може да даде точната бройка на здравнонеосигурените. Никой няма информация за гражданите, които пребивават в чужбина, водят се български граждани, заминават в чужбина, там се осигуряват на друго основание и не подлежат на осигуряване в България поради тази причина\". По думите на Димитрова \"цифрата е значително по-малка от този милион, който се цитира непрекъснато\".", "date": "2017.09.20", "title": "НЗОК ще изготви доклад за разходите за лечение на здравнонеосигурени лица"}
{"url": "https://www.24chasa.bg/novini/article/6457592", "text": "\"За шефката на ДНСК Милка Гечева - имах информация, че ще бъде уволнена и я споделих във Фейсбук. Тази тема за мен е важна, както и за много други, към настоящия момент тази информация не е потвърдена. Но го приемете като информация в аванс\". Това заяви вицепремиерът Валери Симеонов в предаването \"Лице в лице\" по  \"Поискахме становище на инспекцията за заведенията в Слънчев бряг, които се водят преместваеми, но заемат голяма площ от декар и половина. Какъв бе отговорът но Гечева? Перверзно изопачи закона\", аргументира се той.   \"500 000 страдат от шумовия терор в чашата на Несебърския залив заради тарикати, които правят обороти по 100 000 лева на нощ\". Така той защити проверките, в които той участва през лятото. \"Шумът е много сериозен проблем на българския туризъм\", настоя той. И намекна, че има известни търкания с министъра на туризма по насоките, в които трябва се развива отрасълът. \"Слънчев бряг АД и в момента е кухо образование, което се разпорежда само с алеите и тротоарите\", допълни Симеонов. \"Няма коалиция, в която няма търкания. Естествено е търканията да са тривиални - по кадрови въпроси, като този с Гечева. Да не би да няма по-големи специалисти от нея\", попита риторично той. Ако има натиск за назначение на партийни кадри, калинки, некадърници, обръщам се към другите министри - елате при мен\", каза още Симеонов. И намекна, че има напрежение в коалицията. \"Трябва да има обсъждане на въпросите в коалицията, а то няма\", сподели той.", "date": "2017.09.20", "title": "Симеонов: Шефката на ДНСК ще бъде уволнена. Приемете го като информация в аванс"}
{"url": "https://www.24chasa.bg/novini/article/6457617", "text": "За 27-ми път бе осъден рецидивист от град Игнатиево, Варненско, съобщиха от пресцентъра на Окръжния съд в Добрич. 45-годишният Георги К. бе признат за виновен в това, че на 15 октомври м.г. в Добрич е извършил кражба в условията на опасен рецидив и е използвал платежни инструменти без съгласието на титуляра. От търговец на кооперативния пазар в Добрич мъжът откраднал портфейл, в който имало 300 лева, лични документи и две дебитни карти - неговата и на съпругата му. На самите карти със стикери били залепени ПИН-кодовете. Георги успял да изтегли общо 350 лева от техните сметки. При разследването на престъпленията извършителят е бил идентифициран с помощта на записи от охранителни камери, разположени в района на кооперативния пазар и до един от използваните банкомати. Той получи две години \"лишаване от свобода\" при първоначален строг режим и глоба от 100 лева. Осъден е да заплати и обезщетение за нанесените имуществени вреди на пострадалото от деянията му семейство в размер на 660 лева.", "date": "2017.09.20", "title": "Рецидивист с 26 присъди бе осъден \nза източване на чужди сметки"}
{"url": "https://www.24chasa.bg/novini/article/6457626", "text": "                                                                                                                                                                                                                                                                                                                      ", "date": "2017.09.20", "title": "Изтегли безплатна книжка \"Правата на детето\" от омбудсмана"}
{"url": "https://www.24chasa.bg/novini/article/6457672", "text": "Тридневна руска сватба в луксозен хотел завърши с бой между гостите, заради което се наложи разтърваването им от полиция, съобщиха италианските медии. Според агенция Анса за луксозната сватба пристигнали 250 гости от Източна Европа, но най-вече от Русия. Краят на тържествата обаче бил белязан от бурна саморазправа между гостите по причини, които се изясняват. В 7,30 часа сутринта в понеделник лодките с венецианската полиция били принудени да отидат до хотела, за да укротяват разгорещените страсти. Битките се разразили в 6 сутринта вътре в ресторанта на хотела. Много скоро боевете се преместили и извън него, достигайки до кейовете пред хотела. Двама бодигардове и един барман, служители на хотела, се впуснали да потушават страстите, но напразно. 32-годишен българин с инициали К.В., както и двама руснаци на 26 и 31 г., си раздавали толкова яростен юмручен бой, придружен с ритници и плесници, че от него пострадали и хората от персонала на хотела. Едва след пристигането на полицията тримата били разделени и укротени. Срещу тях са заведени дела за побой. Ранените служители на хотела били отведени в Бърза помощ, след което обявили намерението си също да заведат дела срещу биячите.", "date": "2017.09.20", "title": "Българин и руснаци се биха на луксозна сватба във Венеция, дойде полиция"}
{"url": "https://www.24chasa.bg/novini/article/6457712", "text": "Труповете на 32 деца и на петима възрастни бяха извадени изпод отломките на начално училище, разрушено от катастрофалното земетресение в Мексико, предаде ТАСС, като се позова на мексиканската телевизия \"Телевиса\". Спасители са извадили живи 14 души от руините на сградата на училището в столицата на Мексико. Издирват се още 20 души. В спасителните операции участват и родители на учениците, предава БТА. Според последни данни в земетресението са загинали 225 души. Най-много са жертвите в столицата на Мексико (94 души). Трусът с магнитуд 7,1 разлюля страната вчера. Епицентърът му беше на 12 километра югоизточно от град Ахочяпан в щата Морелос и на дълбочина 57 километра. Страни от цял свят и редица организации, в това число и Европейският съюз, предложиха помощ на мексиканските власти.", "date": "2017.09.20", "title": "Жертвите на земетресението в Мексико станаха 225, десетки от тях са деца (Видео)"}
{"url": "https://www.24chasa.bg/novini/article/6457711", "text": " От 25 септември започва ремонт на Източната тангента на София. Това съобщиха от пресцентъра на Агенция \"Пътна инфраструктура\". Ще се ремонтира участъкът от АМ „Тракия“ до Северната скоростна тангента. От 26 септември ще започне поетапен ремонт на участъка от път I-1 (Е-79) София - Перник, през Владая. Ремонтът ще започне от отсечката между „Черния кос“ и КПП „Владая“. Ще се работи и в двете платна в посока София. Движението ще се пренасочи двупосочно в платната за Перник. За улеснение на трафика по време на строителните дейности, безопасното и безконфликтно пътуване, Агенция „Пътна инфраструктура“ препоръчва на шофьорите да използват автомагистрала „Люлин“ и третокласния път Голямо Бучино - Мало Бучино - Суходол. Ремонтните работи се предприемат за повишаване безопасността на движение през зимните месеци. От пътноподдържащите дружества ще се изисква да работят с пълна мобилизация, за да може предвидените дейности да завършат в максимално кратък срок.", "date": "2017.09.20", "title": "От 25.09 започва ремонт на Източната тангента на София и на пътя през Владая"}
{"url": "https://www.24chasa.bg/novini/article/6457742", "text": "Президентът Доналд Тръмп заяви, че е взел решение дали да изтегли САЩ от иранското ядрено споразумение от 2015 г., но не каза какво е решил, предаде Ройтерс. На въпрос на журналисти Тръмп отвърна: \"Взех решение.\" Ако през октомври Тръмп не удостовери, че Иран спазва задълженията си по споразумението, Конгресът на САЩ ще има 60 дни да реши дали да възобнови санкциите, които отмени в замяна на съгласието на Техеран да ограничи ядрената си програма, предава БТА. Президентът Тръмп даде да се разбере, че е недоволен от споразумението с Иран, но не и че ще се откаже от него, поясни посланичката на САЩ в ООН Президентът на САЩ Доналд Тръмп изпрати сигнал, че е недоволен от ядреното споразумение с Иран, но не и че ще се откаже от него, заяви по-рано американската посланичка в ООН Ники Хейли, цитирана от Ройтерс. \"Това не е ясен сигнал, че той планира да се изтегли от споразумението. Това е само ясен сигнал, че не е доволен от него\", заяви Хейли пред телевизия Си Би Ес нюз, коментирайки речта на Тръмп пред Общото събрание на ООН, в което той определи сключеното през 2015 г. споразумение като \"лоша сделка\" за САЩ. Тръмп намекна, че може да не потвърди споразумението, сключено от неговия предшественик Барак Обама. Хейли направи уточнението си днес преди речта на иранския президент Хасан Рохани пред Общото събрание на ООН, в която се очаква той да отговори на обвиненията на Тръмп, че Иран изнася \"насилие, кръвопролития и хаос\". Тя призова Техеран да спре изпитанията на балистични ракети и подкрепата си за тероризма и трафика на оръжие. Вчера Техеран отхвърли обвиненията на Тръмп, определяйки ги като безсрамни и арогантни и заяви, че американският президент пренебрегва борбата на Иран срещу тероризма. Тръмп трябва да реши до 15 октомври дали да удостовери, че Иран спазва споразумението. Ако президентът не потвърди, че Иран изпълнява условията, Конгресът на САЩ трябва да реши в срок от 60 дни дали да наложи отново санкциите, отменени по силата на споразумението между Иран и шестте световни сили - петте постоянни членки на Съвета за сигурност на ООН (Великобритания, Китай, Франция, Русия и САЩ) плюс Германия, с което Техеран прие да ограничи ядрената си програма в замяна на облекчаване на икономическите санкции на западните страни, припомня Ройтерс.", "date": "2017.09.20", "title": "Тръмп взел решение по иранското ядрено споразумение, не казва какво"}
