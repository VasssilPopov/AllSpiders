{"url": "https://www.24chasa.bg/novini/article/6811884", "text": "Сирийската армия премества някои свои \"военновъздушни активи\", след като президентът на САЩ Доналд Тръмп отправи заплахи за ракетни удари срещу страната. Целта е да бъдат избегнати последиците от евентуални ракетни удари, предаде Ройтерс, като се позова на представители на американските власти. Те отказаха по-нататъшен коментар. Не е ясно дали действията на сирийската армия ще се отразят на планирането на потенциалната американска военна операция в отговор на предполагаемата атака с химическо оръжие срещу контролирания от бунтовници град Дума в събота, предава БТА. Преместването на въпросните \"военновъздушни активи\" обаче може да ограничи щетите, които Съединените щати и техните съюзници евентуално ще нанесат на сирийските правителствени сили, отбелязва Ройтерс. Агенцията припомня, че по-рано днес неправителствената мониторингова организация Сирийски център за наблюдение на правата на човека съобщи, че сирийската армия и нейните съюзници опразват главните летища и военновъздушни бази в страната.", "date": "2018.04.11", "title": "Сирия мести част от военновъздушните си активи, за да избегне ракетни удари"}
{"url": "https://www.24chasa.bg/novini/article/6811846", "text": "Британският премиер Тереза Мей е готова да даде зелена светлина за участие на страната във военни действия срещу Сирия в отговор на предполагаемата химическа атака в събота, предаде Ройтерс, като се позова на Би Би Си. Мей няма да иска предварително одобрението на британския парламент според общественото радио и телевизия, предава БТА. Би Би Си не цитира източници. По-рано лидерът на основната опозиционна сила във Великобритания, лейбъристите, Джереми Корбин призова парламентът да има думата за евентуални военни действия в Сирия.", "date": "2018.04.11", "title": "Мей е готова да включи Великобритания във военните действия в Сирия"}
{"url": "https://www.24chasa.bg/novini/article/6811858", "text": "Никоя от жалбите на Симеон Сакскобургготски не е пращана на българското правителство за становище. Утре ще бъде публикувано решение на съда в Страсбург дали те са допустими, обявиха от Министерството на правосъдието. Европейският съд по правата на човека ще се произнесе дали ще има дело по трите жалби на Симеон Сакскобургготски от 2010, 2015 и 2017 г., или не. Становището няма да засяга спора за имотите по същество. По тази причина не е искано мнението на българската държава. То ще е необходимо едва ако има дело, обясниха юристи. Симеон Сакскобургготски е изпратил три жалби в Страсбург. Първата е от 2010 г. Тя бе подадена веднага след като парламентът наложи мораторум върху царските имоти и забрани на бившия премиер и роднините му да се разпореждат с тях. Жалбата е от името на Сакскобургготски, сестра му Мария-Луиза Хробок и братовчедите им Фердинанд фон Вюртемберг, Александър фон Вюртемберг, Ойген фон Вюртемберг, Софи де Вюртемберг и Маргарет дьо Шевини. Следващите две са по повод трите влезли в сила решения, с които съдът обяви за незаконна реституцията на ловните хижи “Ситняково” и “Саръгьол” и потвърди отказа на държавата да им върне имението “Кричим”. Те са само от Симеон и сестра му. Темата за последно бе актуална в края на м.г., когато с писмо Сакскобургготски поиска да се реши проблемът с имотите, за които все още се водят дела - дворците “Врана” и “Царска Бистрица”. За целта бе създадена работна група, която излезе със становище, че изпълнителната власт не може да се меси, защото решението на висящите дела е от компетенцията на съда. В момента делата са четири. Едното е за двореца “Врана” и е насрочено в Софийския градски съд за 8 май. Делото за “Царска Бистрица” е във ВКС. Третото е за 16,5 хил. декара гори в Рила и се гледа в Софийския окръжен съд. Четвъртото е за стопанството “Врана” и бе спечелено на първа инстанция от държавата. ", "date": "2018.04.11", "title": "Страсбург казва утре допустимо  ли е делото за царските имоти"}
{"url": "https://www.24chasa.bg/novini/article/6811680", "text": "Правителството няма да спира с опитите да направи реформа на инвалидните пенсии. Това обяви премиерът Бойко Борисов ден след като нареди на здравния министър Кирил Ананиев да изтегли предложенията си за промяна в наредбата за медицинската експертиза, срещу които се обявиха организациите на хората с увреждания. Заради протеста правителството е отложило с една седмица и приемането на промени в наредбата за заплащане на медицинските изделия за хората с увреждания, с които се вкарваха в списъка за плащане три нови помощни средства за деца, стана ясно от изявление на социалния министър Бисер Петков, което бе час преди това на премиера. Със сигурност държавата ще използва всичките си ресурси за за ТЕЛК и ще спре корупцията, както това беше направено с контрабандата, закани се Борисов в сряда, докато пред Министерския съвет течеше протест на над 6000 инвалиди. До премиера стоеше вицето му Валери Симеонов заедно с министрите на здравеопазването Кирил Ананиев, на социалната политика Бисер Петков и вицепремиерът от ГЕРБ Томислав Дончев. Реформа в ТЕЛК е нужна, но тя не трябва да води до отнемане на права, обявиха протестиращите. Притесненията на инвалидите са, че с реформата част от тях ще загубят права, но няма да получат помощ за намиране на работа от държавата. Според Васил Долапчиев от Съюза на слепите от предложенията на кабинета щели да пострадат 200 хил. души. Протестът бе подкрепен с позиция от БСП, а на митинга отидоха народните представители Георги Гьоков и Николай Цонков, както и лидерът на АБВ Константин Проданов. Реформата на инвалидните пенсии и спиране на източването на тази система е записано в програмата на правителството по настояване на коалиционните партньори от “Обединени патриоти”, припомни Борисов. “Хората с увреждания са наши съюзници”, категоричен бе той. Симеонов само го наблюдаваше, но не говори, въпреки че орязването на инвалидните пенсии бе негово предизборно обещание. “Целта беше да се направи всичко възможно да спре източването на различните системи. От години работим прекрасно с всички организации на хората с увреждания, които са на протеста. Разбирам тяхната болка, но те са и наши съюзници. Това, върху което е не да бъдат ощетени хора, а да се направи така, че средствата от тези фалшиви ТЕЛК-ове да останат за тези, които действително имат нужда от тях. Не сме мислили на някого да навредим. Точно обратното. Корупционните схеми в ТЕЛК-овете не могат да продължават”, каза Борисов в изявлението си. Тези 1,7 млрд. лв., които сега отиват за инвалидни пенсии, няма да бъдат намалени, целта е парите да бъдат разпределени между хората, които наистина имат нужда от тях. обясни премиерът. Преди да продължи реформата на инвалидните пенсии обаче, министрите ще обсъдят отново предложенията си с организациите на хората с увреждания, заяви Борисов. По предложенията ще преговарят вицепремиерите Валери Симеонов и Томислав Дончев и министрите на здравеопазването Кирил Ананиев и на социалната политика Бисер Петков. “Точка по точка ще бъде обсъдено всяко едно предложение”, зарече се Борисов. Първата среща ще е още днес. Организациите на хората с увреждания ще говорят със социалния министър по предложената от него концепция за създаване на втора комисия, която да се произнася дали конкретно увреждане води до неработоспособност, или човекът може да продължи да работи. Вчера преди изявленията на премиера Борисов Петков обяви, че реформата засега е замразена, защото оставала на етап обществено обсъждане.  Социалният министър представи концепцията си за реформа на инвалидните пенсии и създаване на втората комисия още през октомври миналата година. Оттогава обаче все още не са представени конкретни законови промени, а предложенията на Кирил Ананиев за промени в телковете бяха първите. за реформата и какво да бъде записано в нейната концепция, поиска вчера Бисер Петков. Той припомни, че неговата концепция предвижда два етапа на реформата - промени в медицинската експертиза и след това създаване на механизъм за експертиза на работоспособността. “Те трябва да кажат дали подкрепят модела на Световната здравна организация за оценка на уврежданията”, заяви още социалният министър. Той очаквал и по-значима подкрепа за обвързването на интеграционните добавки за хората с увреждания спрямо минималната работна заплата, а не с гарантирания минимален доход, който е по-малък като размер. обяви пък вицепремиерът Красимир Каракачанов. Той разпространи позиция по темата чрез партията си ВМРО. “В с. Пелишат от 38 деца, регистрирани при един личен лекар, 34 от тях са с диагноза “епилепсия”. В село Бохот отново сходен случай, но там децата имат решение, което констатира “бронхиална астма”. Едно такова дете получава месечно от държавата около 350 лв. Нека направим сметката – само в с. Пелишат сумата, която държавата отпуска за един месец, е към 11 900 лв., а тя е сходна и в с. Бохот. За една година само така се усвояват 285 600 лв. Това е само в две села. В Плевенско има и още подобни села – Мечка, Коиловци, Тодорово, Брестовец и т.н., в които 90% от телк-овите решения на децата са с диагнози “епилепсия” и “бронхиална астма”. Нека бъдем честни – епилепсията не е заразна болест, както и бронхиалната астма”, заяви още Каракачанов. Той също щял да представи законови промени за инвалидните пенсии следващата седмица. Даване на ТЕЛК решение само за водещето заболяване, конкретни проценти за всяка диагноза и втора комисия, която да оценява остатъчната работоспособност. Тези радикални промени предложиха здравното и социалното министерство след години отлагане. която заковава точен процент за всяка болест. Така трябваше да се избегне субективният момент, който в момента дават диапазоните. Сега, за да се сдобият с решение, хората трябва да преминат преглед и да имат клинично-експертна анамнеза. Към документите се предоставят и лабораторни изследвания, които да дадат представа на комисията за състоянието на заболелия орган, както и на функционирането на организма. За да се определи процентът на инвалидност, се взема предвид и дали лицето има нужда от помощ. Заболяванията, които могат да доведат до инвалидизация, са събрани в 10 групи. За всяко е предвиден и процент на инвалидизация. Ако пациентът има няколко увреждания, които са посочени като отправни точки и за всяко от тях има отделен процент, то се използва методика за определяне на крайния процент инвалидност. Тук също се предвиждаше промяна, без да се добавят съпътстващите го. Сега експертните решения - даденият от ТЕЛК процент, се получават в деня на освидетелстването. Но за самия документ се чака до три месеца. Хората, чието състояние не им позволява да се явят в ТЕЛК или НЕЛК, се освидетелстват на място в дома им или в болница. Решенията може да бъдат обжалвани в срок от 14-дни пред НЕЛК. Тук също се предложи промяна с мотив да се улеснят хората - при обжалване НЕЛК трябва да преразглежда случаите и да се произнася само въз основа на медицинските документи, без допълнителни изследвания. След като получат решението от ТЕЛК, хората кандидатстват за инвалидна пенсия пред Националния осигурителен институт. Тя се отпуска по документи, ако човек в трудоспособна възраст има над 50% инвалидност. Дава се и на хора в пенсионна възраст, които имат намалена активност, и на младежи инвалиди с година трудов стаж. Паралелно се подават документи за добавки за интеграция към Агенцията за социално подпомагане. Реформата предвижда след решението да има втора комисия. Тя трябва да каже дали да работи, или ще получи инвалидна пенсия. В реформата на социалното министерство се предвижда още хората с увреждания за да се прецени дали състоянието им не може да се подобри. Накрая АСП трябва да реши какви социални помощи са подходящи за тях.", "date": "2018.04.11", "title": "Борисов: Реформа ще има, ще спрем  корупцията в ТЕЛК (Обзор)"}
{"url": "https://www.24chasa.bg/novini/article/6811861", "text": "Личните данни на създателя на социалната мрежа „Фейсбук” Марк Зукърбърг също са били използвани от компанията „Кеймбридж аналитика”. Това стана ясно по време на второто изслушване на милиардерът пред американския Конгрес, предава  .  Информационните агенции побързаха да направят коментар, че дори технологично напредналият създател на социалната мрежа не може да опази личните си данни. Въпреки това Зукърбърг е категоричен, че потребителите в социалната мрежа имат достатъчен контрол върху това, което споделят и личните им данни. „Всеки път когато някой избере да публикува нещо във „Фейсбук” – това е контрол. Това не е заровено някъде в настройките”, коментира Зукърбърг пред конгресмените. Той е категоричен, че всеки един потребител има възможността да избира какво да публикува за себе си и какво не. По повод исканите нови европейски правила за сигурност за личните данни, Зукърбърг отговори, че „компанията работи по въпроса в момента”. Милиардерът посочи, че възложените одити, които трябва да установят дали външни приложения са използвали данни от социалната мрежа, ще отнемат много време, дори месеци.", "date": "2018.04.11", "title": "Личните данни на Зукърбърг също са използвани от „Кеймбридж аналитика”"}
{"url": "https://www.24chasa.bg/novini/article/6811605", "text": "Министерството на туризма пусна денонощна телефонна линия за оплаквания, съобщи министърът на туризма Николина Ангелкова. Номерът е 02 9 046 895, като обажданията ще се таксуват според тарифата на позвъняващия. Между 9 и 17,30 часа в работен ден сигналите ще се изслушват от експерти на министерството, а през останалото време ще се записват от автоматизирана система. Освен на телефона оплаквания се приемат и на имейл nerednosti@tourism.government.bg. Разкриването на денонощния телефон се прави във връзка с промените на Закона за туризма, с които се създава звено за контрол в министерството. След като текстовете бъдат гласувани от парламента идната седмица, ведомството вече няма да разчита Комисията за защита на потребителите да прави проверки на обекти, срещу които има оплаквания. Според Ангелкова заради сегашните правила се е стигнало до случаи като този с велинградския хотел “Чифлика”, който е затворен за посещения. ", "date": "2018.04.11", "title": "Денонощен телефон ще приема  оплаквания от хотели и заведения"}
{"url": "https://www.24chasa.bg/novini/article/6811869", "text": ", е съдържал натриева основа. Това показаха изследванията в лаборатория на МВР. Проверка на Агенцията по храните на линията за бутилиране на напитката обаче не е установила системни нарушения, нито отклонения от показателите „безопасност“ и „вкус“ на контролните проби, предоставени на място. Разследването в цеха продължава, за да се установи има ли злонамерено манипулиране на продукта, предава  . Линията за бутилиране е спряна. Предстои да излезе съдебно-медицинската експертиза, която да каже какви точно са уврежданията за мъжа, консумирал сока.", "date": "2018.04.11", "title": "Сокът, изгорил хранопровода на мъж, съдържал натриева основа"}
{"url": "https://www.24chasa.bg/novini/article/6811871", "text": "За да поддържа растеж и просперитет, германската икономика все повече разчита на квалифицирани работници от чужбина. Това показва ново проучване на Института за германската икономика (IW), цитирано от националният ежедневник Die Frankfurter Allgemeine Zeitung. Според изследването през последните години в Германия се наблюдава увеличение на заетостта, което едва ли би било възможно без имиграция, предава Фокус. С цел поддържане на постигнатия растеж е необходимо привличане на специалисти от чужбина и повече млади хора, които да се обучават в Германия, уверени са експертите, като подчертават, че една от причините за нарастващия недостиг на квалифицирани работници е застаряването на населението.", "date": "2018.04.11", "title": "Проучване: Германия се нуждае от чуждестранна работници, за да поддържа растеж в икономиката"}
{"url": "https://www.24chasa.bg/novini/article/6811613", "text": "Европейската комисия няма основания да предприема каквито и да било действия по отношение на Национален парк “Пирин”, защото не е открила нарушения на европейското законодателство. Това заяви по БНТ Кармену Вела, европейски комисар по околната среда, морското дело и риболова. Коментарът му бе във връзка с промяната на плана за управление на парка, предприета от правителството в края на миналата година, и предстоящото изграждане на втори лифт. Вела каза, че комисията ще следи в бъдеще какво се прави в парка. “Ние следим какво става във всички региони в Европа, които са част от “Натура 2000”, и ще следим и какво ще се предприема в Пирин”, заяви той. Вела заяви, че властите в България би трябвало да са взели всички защитни мерки в съответствие с европейското законодателство, тъй като става въпрос за промяна на планове за управление на защитени региони. “Пирин е важен регион, когато става дума за местообитание на значими животински видове”, каза комисарят. Кармену Вела бе в България за участие в неформалната среща на министрите на околната среда в рамките на българското европредседателство. През втория ден на форума министрите обсъждаха хода на международните преговори по изменението на климата и икономическите предизвикателства пред въвеждането на по-строги мерки за защита на околната среда. Самият Вела заяви, че страните членки от Източна Европа трябва да се защитят от внос на употребявани коли от Западна Европа, които замърсяват въздуха.", "date": "2018.04.11", "title": "Еврокомисар: Няма нарушения  в парк “Пирин”"}
{"url": "https://www.24chasa.bg/novini/article/6811875", "text": "Боливия поиска Съветът за сигурност на ООН да се събере утре на заседание за \"ескалацията на реториката относно Сирия и тези заплахи за едностранни военни действия\", предаде Ройтерс, като се позова на постоянния представител на страната в световната организация. Броени часове по-рано президентът на САЩ Доналд Тръмп предупреди в Туитър за предстоящи ракетни удари по Сирия заради предполагаемата атака с химическо оръжие срещу контролирания от бунтовници град Дума в събота, предава БТА. \"Има последователност в тези заплахи, затова ние сме обезпокоени, тъй като всяко едностранно военно действие би било нарушение на принципите и целите на Устава на ООН\", подчерта пред репортери постоянният представител на Боливия в световната организация Саша Серхио Лоренти Солис. Той изрази очакване заседанието на Съвета за сигурност да се състои при закрити врата утре сутринта.", "date": "2018.04.11", "title": "Боливия иска среща на Съвета за сигурност на ООН заради ситуацията в Сирия"}
{"url": "https://www.24chasa.bg/novini/article/6811646", "text": "“Безумна любов” се казва последната песен на Тончо Русев. Най-нежният български композитор я посвещава на жена си Елена и я дава на Катя и Здравко от дует “Ритон” да я изпълнят. “Катя, моля те, преди да изпеете песента, да обявиш, че тази песен я посвещавам на моята съпруга Елена”, казва по телефона Русев, който вече е много болен и за първи път не може да присъства на концерта им в НДК.  Големият композитор, наричан от цялата ни естрада гръбнакът на българската попмузика, си отиде на 10 април 10 дни преди да навърши 86 години. “Написал над хиляда песни, спечелил десетки престижни награди на български и международни музикални конкурси, Тончо Русев оставя диря в българската естрадна музика. Голям музикант, но преди всичко той беше и голям човек. Почивай в мир!” Така семейството му обяви тъжната вест в официалния профил на композитора във фейсбук. - това говореха с благодарност и тъга вчера всичките ни естрадни звезди. “Велик човек, няма да се роди друг такъв мелодик”, казаха Катя и Здравко от “Ритон” пред “24 часа”. “Всички, които имаме повече от една негова песен, станахме обичани благодарение на неговите песни”, каза Катя. Здравко я допълни: “И останахме във времето като песните му.” А Катя завърши: “И станахме класика. А човек става класика с песните си. Те са най-важното нещо.”  Няма как във вестникарска статия да бъде изброено творчеството на Тончо Русев, а той наистина е написал над 1000 песни, превърнали се в шлагери. Песните му са издавани в САЩ, Англия, Франция, Испания, Италия, Гърция, Турция, Русия и всички бивши социалистически страни. През 1981 г. получава голямата награда за цялостно творчество на фестивала “Златният Орфей”. Носител е и на най-престижните отличия у нас. През 2007 г. получава орден “Стара планина” за изключително големите си заслуги в областта на културата. На 6 декември 2017 г. става първият носител на най-високото отличие на община Бургас - кавалер на “Сребърния кръст на свети Николай”. Роден е на 20 април 1932 г. в семейството на локомотивен машинист и служителка в БДЖ. Баща му свири на акордеон и мандолина и забелязва отрано музикалния талант на сина си. Момчето започва да свири в училищния оркестър, а През 1955 г. Русев завършва музикалната академия, специалност “Тромпет”, в класа на професор Кърпаров. Свири в симфоничните оркестри на Бургас, Перник и Софийската опера. През годините работи с повечето естрадни изпълнители, сред които са Лили Иванова, дует “Ритон”, Васил Найденов, Веселин Маринов, братя Аргирови, Петя Буюклиева и още десетки. Мелодиите му са ставали повод за размяна на влюбени погледи, първи докосвания и са утешавали някого след тежки раздели. И това не е случайно. Някои от най-големите хитове в българската естрада са писани от Тончо Русев. Десетки песни на Лили Иванова, сред които “Ти сън ли си”, “Панаири” и “Не всичко е пари, приятелю” са музицирани от Русев. Написал е и над 100 песни за Веселин Маринов, повечето в тандем с вече покойния поет Евтим Евтимов. Поетът е сред най-дългогодишните лични и творчески приятели на Тончо Русев. “Огън от любов”, “Остаряваме бавно”, “Телефонна любов”, “Незабрава”, “Горчиво вино” са само част от песните, които двамата оставят в музикалната история на България. Докато и двамата бяха все още здрави, почти всяка сутрин имаха за сладки приказки и творчески разговори. През 2010 г. заедно написват и песента “Нашата полиция”, обявена неофициално за химн на Министерството на вътрешните работи.  Русев е обличал в музика и любовната лирика на Дамян Дамянов, Елисавета Багряна, Иван Вазов, Дора Габе, Атанас Далчев, Петя Дубарова, Христо Фотев, Борис Христов. Автор е и на детски песни, музика към театрални спектакли, телевизионни, детски мюзикъли и филмова музика (“Юлия Вревская”, “Петимата от РМС”, “Тайфуни с нежни имена”). Член е на Съюза на българските композитори. И все пак най-голямата награда ще останат огромната любов на публиката и безграничното признание на цялата българска естрада. Не остана певец или група, които да не напишат за тъгата си във фейсбук. Васил Найденов, Богдан Томов, Йорданка Христова, Филип Киркоров, Deep Zone Project, Кичка Бодурова, Николай Априлов споделяха песни на Тончо Русев, както и мнението, че втори като него едва ли ще има.  Мими Иванова и Развигор Попов също почетоха паметта на композитора и написаха: “В памет на великия Тончо Русев!” “В два последователни дни си отидоха двамата ми бащи, двамата ми учители - в живота и в музиката. Поклон.” Това тъжно изречение е на Веселин Маринов, който го написа в профила си във фейсбук часове след смъртта на Тончо Русев. В понеделник, 9 април, почина родният му баща, вторник, 10-и - композиторът Тончо Русев, когото той приемаше за втори баща. “Поради смъртен случай в семейството на Веселин Маринов концертите в Шумен и Добрич се отлагат съответно за 4 и 5 юни. Закупените вече билети ще важат за новата дата без презаверяване. Който желае, може да върне билета си на съответната каса и сумата ще му бъде възстановена.” Съобщението се появи в официалния профил на певеца във фейсбук часове преди смъртта на Тончо Русев. Подробности там няма, но “24 часа” научи, че на 87 години е починал родният баща на певеца. Веселин Маринов празнувал Великден в провинцията и когато се върнал в понеделник, тежка болест отнела баща му. След часове в официалния профил на композитора Тончо Русев във фейсбук семейството му съобщи за неговата смърт - пак след тежко боледуване, 10 дни преди да навърши 86 години. Веселин Маринов, който пее над 100 песни по музика на Тончо Русев, приемаше композитора за свой втори баща. Той много се грижеше за него, водеше го по болници. Така постъпваше и със своя изтъкнат текстописец Евтим Евтимов - и той вече покойник.  Аз съм една от щастливките, за които Тончо Русев написа песни, които се превърнаха в златни хитове на всички времена. “Пролет”, “Обич”, “Да съм слънчево момиче”, много други. Той владееше изкуството да облича всяка думичка в звук, в светлина. Неслучайно неговите песни винаги са писани по стихове - поезията на най-стойностните поети в България. С него ме запозна дъщеря му Албена, с която бяхме състудентки в Консерваторията. Беше ме поканила един следобед заедно да се готвим за изпит по солфеж и в един миг в техния хол влезе Тончо. Толкова се развълнувах, че станах на крака. Почувствах, че не е случайна тази среща. И не беше.  Няма да забравя последната песен, която записвахме - “Бургаска Мадона” по текст на Евтим Евтимов. Спомняте си случая от 2008 г., в който потъна кораб и 7 моряци от Бургас не се върнаха - посветихме тази песен на тях. Тончо каза: “Искам ти да изпееш тази песен, моето момиче, защото ти пееш много чувствено”. След като я изпях, в очите му имаше сълзи. Любопитна е и историята по записа на емблематичната песен “Пролет” по текст на Петя Дубарова. Както казват всички, Тончо Русев беше събирач. Той ни събра с Георги Христов като дует, защото реши, че сме двама млади души с огромни гласове. Аз имах концерт и снимки с Хачо Бояджиев във Варна. Трябваше да съм на летището в 10,30 и да летя за Варна в 12,30 ч.”  Тогава Буюклиева решава, че записът ще е рано сутринта въпреки големия диапазон, който песента изисква. “В 9 ч бяхме в радиото и за 1 час записахме песента. А Тончо ни каза: “Браво бе, Петя, като славеи пяхте и двамата с Георги рано сутринта, такива високи тонове изпяхте”, раказва певицата. През годините приятелството между Буюклиева и Тончо Русев прераства в семейна дружба. Композиторът ходел в родната къща в Асеновград, където майка правела асеновградски сармички за него. Тончо ми е написал десетки фантастични песни. Всеки път, когато ме е канил да ми покаже песента, за мен е било събитие, не случка. Тончо е патриарх на музиката, той е цяла епоха. Той е нещо прекрасно. Бог да го прости, светла му памет. Отиде си един много, много талантлив и достоен човек.  Беше много мил човек, един от малкото, който никога не възразяваше, ако искаш да изпееш негова песен, да я направиш в нов вариант. Аз лично имам две негови песни, които, за съжаление, са писани много отдавна - “Сбогом, лято” по текст на Петя Дубарова и “Златен мой”. Втората беше записана в период, в който не записвахме в радиото, а в НДК и не се завъртя така добре. А е прекрасна песен. Миналата година се виждах с него, защото исках да ми напише нещо. Бяхме си дали дума, въпреки че все ми казваше: “Нели, ти си единствената, на която не знам какво точно да напиша”. Не знам дали не ме слагаше встрани от собствения си стил, макар да не го казваше с упрек, а с уважение към мен. Предложи ми две неща, но се разминахме. Дали вече съм по-капризна, или чисто и просто пак не се бяхме намерили, не мога да кажа. Жалко, че си отиде, но доколкото знам, той е работил до последно, светла му памет.  ", "date": "2018.04.11", "title": "Тончо Русев посвети последната си  песен на жена си  Елена (Видео)"}
{"url": "https://www.24chasa.bg/novini/article/6811780", "text": "Учени откриха второ магнитно поле на Земята, което е 20 хиляди по-слабо от известното ни досега, съобщава сайтът на Европейската космическа агенция /ЕКА/. Откритието е било направено след 4-годишни наблюдения на магнитосферата от страна на европейските учени. Второто, крайно слабо магнитно поле, се намира във водите на Световния океан. По думите на учените магнитното излъчване се създава от милиарди електрически заредени частици, които се намират във водата, предава БТА. Йоните, разтворени във водата, често се наблюдават в силните течения, а също така и по време на приливи и отливи. С помощта на наблюдения със спътника Swarm, учените са успели да съставят подробна триизмерна карта на движението на слабите магнитни полета в огромните маси вода на планетата.", "date": "2018.04.11", "title": "Учени откриха второ магнитно поле на Земята"}
{"url": "https://www.24chasa.bg/novini/article/6811785", "text": "Турция се обявява за премахване на напрежението, създало се между Москва и Вашингтон, не чрез военни методи. Това заяви днес турският вицепремиер и правителствен говорител Бекир Боздаг, цитиран от в. \"Хюриет\" и БТА. Проблемите не може да се разрешават чрез военни методи, заяви Боздаг във връзка с молба на журналисти да коментира напрежението в отношенията между САЩ и Русия. По-рано днес турският министър на отбраната Нуреттин Джаникли заяви, че евентуален конфликт между Русия и САЩ в Сирия може кардинално да промени обстановката в целия близкоизточен регион. Той също така призова страните да действат сдържано, а режима на Башар Асад - да престане да подкрепя терористичните организации, информира ТАСС.", "date": "2018.04.11", "title": "Турция: Проблемите между Русия и САЩ не трябва да се решават с военни методи"}
{"url": "https://www.24chasa.bg/novini/article/6811672", "text": "От средата на 2019 г. ще може да получаваме свидетелство за съдимост от всяко едно от 113-те районни съдилища в страната за минута, съобщи зам. правосъдната министърка Десислава Ахладова. В момента човек чака няколко дни, ако подаде искането си в районен съд на град, различен от този по месторождение. Освен това данните се вкарват на ръка от служители, след като получат бюлетина. Когато заработи, новата система ще го прави автоматично. Ще има и опция човек да бъде уведомен с есемес или мейл, ако има промяна в статута му - например, че вече е осъден или реабилитиран. Проектът е на стойност 1 379 000 лв. и е финансиран по Оперативна програма “Добро управление”. 59 хил. лв. са за оптимизиране на процесите, 669 хил. лв. ще отидат за изграждане на самата информационна система, 437 хил. лв. - за хардуер, и 13 487 лв. - за мерки за обучение. Срокът за изпълнение на проекта е 18 месеца, но има забавяне. Причината е, че загубилата обществената поръчка за първия етап фирма “Топика-експерт” ООД е внесла жалба пред КЗК още на 2 януари. Тя смятала, че е отстранена неправилно, отговаряла е на условията за конкурса и не ѝ е бил даден срок да предостави документите за конкурса, спечелен от обединение “Попов и партньори - Ай Ти управление и анализ”. На 1 март КЗК е одобрила жалбата на “Топика-експерк”, която има няколко спечелени обществени поръчки от министерства, а от правосъдното министерство атакуват решението пред ВАС. Делото е насрочено за 14 май. ", "date": "2018.04.11", "title": "През 2019-а вадим свидетелство за съдимост за 1 мин (Обзор)"}
{"url": "https://www.24chasa.bg/novini/article/6811792", "text": "Юлия Скрипал е отхвърлила руското предложение за консулска помощ след нейното и на баща й отравяне с нервнопаралитично вещество на 4 март във Великобритания, посочи днес британското външно министерство, цитирано от Франс прес. \"Ние изпратихме на Юлия предложението за консулска помощ от руското посолство\" в Лондон, каза говорител на министерството. \"Тя е свободна да реши дали иска да го приеме или не, и както разбираме, тя досега не е казала\", добави той. В края на март Лондон каза, че проучва искане от Русия да получи консулски достъп до Юлия Скрипал, като подчерта, че уважава желанията на 33-годишната жена, която се възстановяваше от отравянето след лечение в болницата в Солсбъри - града, където двамата с баща й бяха отровени. Вчера от болницата съобщиха, че тя е изписана, предава БТА. Според местни медии британските власти са я отвели на безопасно място. Това предизвика негативна реакция от руското посолство, което писа в Туитър днес, че тя е \"държана като заложничка\", и обвини Лондон, че отказва информация за местонахождението на руската гражданка Юлия Скрипал, за нейните желания и за реалното й здравно състояние. \"Налице е нейното изолиране от обществеността, скриването на важни свидетелски показания и създаването на препятствия за обективно и независимо разследване\", се казва в съобщението на посолството, цитирано от ТАСС. Франс прес припомня и съобщението на британското вътрешно министерство от 6 април, че е отхвърлило молбата за виза от нейната братовчедка Виктория Скрипал, която искаше да я посети.", "date": "2018.04.11", "title": "Юлия Скрипал отхвърлила предложението за консулска помощ от Русия"}
{"url": "https://www.24chasa.bg/novini/article/6811816", "text": "Неизвестни лица са обстреляли автобус с руски журналисти в Сирия. Трима души са ранени, съобщи руското министерство на отбраната, цитирано от ТАСС. Автобусът с руските журналисти се връщал тази вечер след подготовка на репортаж за положението в Източна Гута, когато неизвестни лица открили по него огън от стрелково оръжие, предава БТА. С леки рани на краката са кореспондентът на тв канала НТВ Алексей Ивлев, операторът на канала \"Россия 1\" Михаил Виткин и операторът на тв канала \"Звезда\" Владислав Додонов. Лекари от руския Център за помирение на враждуващите страни в Сирия незабавно са оказали на място цялата необходима помощ на всички журналисти и няма опасност за живота им. В момента пострадалите журналисти се евакуират в болница за продължаване на необходимото лечение.", "date": "2018.04.11", "title": "Стрелба по автобус с руски журналисти в Сирия, трима са ранени"}
{"url": "https://www.24chasa.bg/novini/article/6811678", "text": "В деня на бягството на двамата рецидивисти от Централния софийски затвор, чистачката Христина Александрова се готви да застъпи втора смяна. Взима си кафе от служебната лафка до входа на затвора, когато единият от рецидивистите открива стрелба срещу постовия. Жената се насочва към входа, опитвайки се да види накъде ще тръгнат бегълците Владимир Пелов и Радослав Колев. Започнала да крещи и да ги гони. „Питах ги защо стрелят и исках да излязат хора, за да ги видят, а може би и да ги хванат“, разказа Александрова пред  . Бегълците й казали да се маха. „Тогава се уплаших и все едно нищо не съм виждала. Притъмня ми. Разтреперих се и веднага се върнах, а колеги излязоха навън“, спомня си хигиенистката. Тя работи в затвора от четири години. Казва, че не познава бегълците. Видяла ги на снимките по телевизията.", "date": "2018.04.11", "title": "Чистачката, гонила затворниците: Питах ги защо стрелят, притъмня ми и се разтреперих (Видео)"}
{"url": "https://www.24chasa.bg/novini/article/6811690", "text": "Обвинителният акт на американската прокуратура срещу Желяз Андреев и другите българи е повече от 30 страници, съобщава  . Oбвинените българи са петима, но до момента Щатите са поискали екстрадирането единствено на Желяз Андреев. Според прокурорите българите умишлено са участвали в заговор за индиректен експорт на стоки от Съединените щати до Сирия, без да са имали разрешение за това. Желяз Андреев е бил координатор на сделки за военно електронно оборудване - различни части за самолети, които фирмата на Желяз продавала на Сирийските авиолинии. Затова Желяз е обвинен в нарушаване на американските закони. Второто обвинение срещу него е за експорт към държави с наложено ембарго. Предвиденото наказание за двете престъпления е над 25 години затвор. Със същите обвинения са останалите четирима българи. За първи път става ясно, че някои от работещите в тази фирма са знаели за извършвани нередности. Желяз Андреев обаче не е сред тях. Прокурорите са приложили част от кореспонденцията на Михаела Ненова със собствениците на фирмата, от която става ясно, че тя е знаела, че някои от сделките са извън закона.", "date": "2018.04.11", "title": "Какво има в американския обвинителен акт срещу Желяз Андреев"}
{"url": "https://www.24chasa.bg/novini/article/6811724", "text": "Президентът на Алжир Абделазиз Бутефлика обяви тридневен траур в памет на 257-те загинали в катастрофата на военнотранспортен самолет, най-смъртоносният инцидент в авиационната история на страната, предава Франс прес, цитирана от Фокус. Лидерът на северноафриканската държава също така нареди да отслужена специална молитва за жертвите, предимно членове на армията и техните семейства, съобщават местните медии.", "date": "2018.04.11", "title": "Обявиха тридневен траур в Алжир в памет на жертвите от самолетната катастрофа"}
{"url": "https://www.24chasa.bg/novini/article/6811764", "text": "12 нови членове бяха избрани в управата на КРИБ на общото събрание на кофедерацията в сряда. Той включва 29 членове - 17 от тях участваха и в предишния мандат, а 12 са нови, които заемат мястото на представители с приключили два двугодишни мандата. Това е максимумът според устава на КРИБ. Новоизбраните са Доминик Хамерс - изпълнителен директор на „Геотехмин“, Любомир Пейновски - председател на Клъстер „Клийнтех България“, Атанас Добрев - главен изпълнителен директор на VIVACOM, Стоян Мавродиев - изпълнителен директор на Българската банка за развитие, Андрей Евтимов - изпълнителен директор на „Доверие Брико“, Любомир Минчев - изпълнителен директор на „Телелинк България“, Зарина Генчева - изпълнителен директор на „Моушън Артс“, Борис Балев - „БМФ Порт Бургас“ и Петя Славова - председател на Надзорния съвет на Инвестбанк. От предишния Управителен съвет, без да подлежат на избор, остават Елина Друмева - „Абритес“, Тим Курт - „Аурубис България“, Иван Вутов - „Геотрейдинг“, Николай Станков от Камара на строителите, Никола Добрев - КЦМ, Димитър Димитров - \"Софарма Трейдинг“ и Кирил Домусчиев - „Хювефарма“. След изтекъл първи мандат бяха избрани Николай Вълканов - „Минстрой Холдинг“, Андрей Делчев от Българската петролна и газова асоциация, Боряна Манолова - „Сименс България“ и Иван Папазов - \"ВП Брандс Интернешънъл“. КРИБ бе изключително активна в ролята си на социален партньор, в резултат на което не само постигнахме значими резултати, но и нещо повече - водихме битки и ги спечелихме, заяви председателят на конфездерацията Кирил Домусчиев. В енергетиката обаче имало още проблеми, а битката за решаването има щяла да се води докрай. Друг важен проблем, който КРИБ е решил, е вносът на работници от чужбина. Домусчиев определи процеса като дълга битка, за която са водени много срещи. По думите му КРИБ доказва, че е фактор на стабилност в една не много сигурна междуличностна, политическа и международна среда, във време на омраза, враждебност, нетолерантност, фалшиви новини, компромати и абсурдни обвинения. „КРИБ бе атакувана, но прие атаките мъдро и далновидно. В КРИБ доказахме, че не сме хора, които слушат само гласа на парите, а напротив - показахме лицето на национално отговорния бизнес с мисия и поглед в бъдещето\", допълни Домусчиев.", "date": "2018.04.11", "title": "12 нови членове в управата на КРИБ"}
{"url": "https://www.24chasa.bg/novini/article/6811666", "text": "16,28% е средното увеличение на цената на тока за домакинствата, което иска ЧЕЗ от 1 юли. Това е 2,5 ст. на киловатчас, казаха от компанията. , след като от БСП публикуваха на сайта си писмо от председателя на КЕВР Иван Иванов. В него той отговаря на искането на Корнелия Нинова да ѝ съобщи предложените от ЧЕЗ цени от първи юли. В писмото на Иванов е записано, че от “ЧЕЗ Електро България” са предложили увеличение на дневната тарифа с 5%, а на нощната с 51%. ( ) От ЧЕЗ поясниха, че са предложили нощната тарифа да се увеличи с 51%, тъй като в момента купуват от НЕК нощния ток на по-висока цена, отколкото го продават. Пред журналисти Иванов потвърди, че внесените заявления за цени са такива. Още на 30 март - деня, в който трябваше да бъдат внесени заявленията за цени в КЕВР, от ЕВН съобщиха, че предлагат дневният ток за домакинствата да поскъпне с 6,9%, а нощният - с 5,4%. Пак в този ден и от “Енерго-Про” съобщиха, че са внесли предложение за средно увеличение от 5,5 на сто. Само ЧЕЗ тогава не казаха процент. Преседателят на КЕВР съобщи в сряда, че всички предложения на енергийните компании - от производители до електроразпределителните дружества, ще бъдат оповестени следващата седмица, най-вероятно във вторник. Той е изпратил писмото до Корнелия Нинова, защото тя е запитала като депутат официално какво е предложението на ЧЕЗ. Иванов каза още, че някои компании са поискали елементи от цените им да бъдат увеличени до 2,5 пъти. Не е важно какво искат компаниите, за клиентите е важно това, което ще реши регулаторът, каза председателят на КЕВР. Той отново повтори, че комисията няма да позволи драстично повишение на цената на тока. Сделката за ЧЕЗ няма да се отрази на цената на тока. Тя не се определя от ерепетата, а от Комисията за енергийно и водно регулиране. Това заяви министърът на енергетиката Теменужка Петкова пред журналисти. Сигурността на електроенергийната система не се определя от собствениците на тези дружества. В тях работят изключително добри специалисти, а и регулаторът е на мястото се. Журналистите я попитаха знае ли държавата какво се случва със сделката, след като в чешкия “Лидове новини” се появи информация, че ако ““Инерком” не намери финансиране, ще се преговаря с втория - българо-индийския консорциум. Държавата си е на мястото, отсече Петкова. По повод ценовите предложения на енергийните компании Петкова заяви, че всяко от тях е в правото си да предяви искания за цена, но тя се определя единствено и само от регулатора. Така че хората трябва да бъдат спокойни, заяви министърката.  “Стои ли правителството зад продажбата на “ЧЕЗ България” на Гинка Върбакова и народът ли ще плати сметката на задкулисието?” - този въпрос зададе лидерът на БСП Корнелия Нинова, която публикува във фейсбук отговор на председателя на КЕВР Иван Иванов на нейно писмо с питане какво увеличение на цената на тока за бита е поискано от ЧЕЗ от 1 юли. “Обръщам внимание, че искането е от 30 март и досега е крито. Другите енергоразпределителни дружества обявиха официално исканията си. Ето я истината: ЧЕЗ искат увеличение с 51% на нощната тарифа, с 5% на дневната тарифа. Ще плати ли народът и тази далавера на управляващите”, пита Нинова. ", "date": "2018.04.11", "title": "ЧЕЗ поиска 16,28% увеличение на тока. Иван Иванов: Няма да има драстично поскъпване (Обзор)"}
{"url": "https://www.24chasa.bg/novini/article/6811766", "text": "Русия е в директен контакт със Съединените щати за Сирия, заяви високопоставен руски депутат, цитиран от ТАСС и Ройтерс. Владимир Шаманов, председател на комисията по отбрана към Държавната дума, долната камара на руския парламент, заяви, че страната води пряк диалог със Съвета на началник-щабовете на въоръжените сили на САЩ, предава БТА. Русия поддържа контакт и с НАТО чрез Турция, каза още Шаманов.", "date": "2018.04.11", "title": "Руски депутат: Москва е в директен контакт с Вашингтон за Сирия"}
{"url": "https://www.24chasa.bg/novini/article/6811709", "text": "Срещата на върха ЕС - Западни Балкани на 17 май е едно от най-важните събития в рамките на председателството ни. Това обяви ресорната министърка Лиляна Павлова, която отчете свършеното до момента. Една от целите на срещата е да се приеме декларация, с която лидерите да постигнат съгласие, че интеграцията на Западните Балкани минава през свързаността - транспортна, дигитална, енергийна, образователна и културна. Заедно с това ще бъде начертан и план за действие, по който ще се работи в следващите 10-15 г. “Без да сме прекалени оптимисти, вярваме, че в името на по-доброто бъдеще на Европа накрая ще се намери оптималното решение за това срещата да се проведе, защото тя е в полза както за Западните Балкани, така и за ЕС”, каза Павлова. Тя подчерта, че България е получила много високи оценки за първите три месеца от председателството. В София, Брюксел и Страсбург са проведени над 1000 заседания, 22 съвета на министрите. В календара на София са предвидени 320 събития, като 100 от тях вече са факт. Сред успехите на председателството Павлова посочи още провеждането на 64 триалога, приемането на директивата за мониторинга на въглеродните емисии на тежкотоварните превозни средства и тази за енергийната ефективност на сградите. Една от най-важните теми, по която са работили вече четири председателства, е регламентът “Дъблин”, който засяга защитата на външните граници. Тя уточни, че предложенията засягат засилване на граничния контрол на външните граници, по-добър анализ на вход.", "date": "2018.04.11", "title": "Павлова: Срещата ЕС - Западни Балкани е най-важната за председателството ни (Обзор)"}
{"url": "https://www.24chasa.bg/novini/article/6811629", "text": "В продължение на 5 часа 44-ма сенатори атакуваха с въпроси създателя и главен изпълнителен директор на “Фейсбук” Марк Зукърбърг, след като социалната мрежа се оказа в центъра на скандална злоупотреба с личните данни на 87 млн. потребители. 33-годишният милиардер изглеждаше скромен през по-голямата част от изслушването, като се усмихна само няколко пъти. Пред сенаторите Зукърбърг за пореден път се извини за грешките си, но и не отстъпи особено от позициите си. Сред тях е, че той вярва, че компанията може да се справи и без намеса от правителства и регулатори. “Ние не продаваме данни”, заяви той неколкократно и на хората в интернет. Преди разпита в Сената “Фейсбук” обяви възнаграждения за сигнали за злоупотреба с лични данни от външни приложения. “Не преценихме достатъчно добре отговорностите си и това бе голяма грешка. Това бе моя грешка и се извинявам за нея”, подчерта шефът на “Фейсбук”, който бе заменил традиционната си сива тениска с тъмен костюм и небесносиня вратовръзка. Компанията с над два милиарда потребители е обвинена още, че послужила като инструмент за дезинформация и политическа манипулация, извършени според американското разузнаване от Кремъл с цел да улесни избирането на Доналд Тръмп за президент. Москва отрича тези обвинения. Зукърбърг призна, че “Фейсбук” води непрекъсната битка със злонамерени тролове от Русия, които се опитват да използват платформата за свои цели. “Това е истинска оръжейна надпревара и те ще продължат да стават все по-добри”, каза основателят на компанията. Зукърбърг потвърди, че “Фейсбук” съдейства в разследването на специалния прокурор Робърт Мълър за руската намеса в изборите в САЩ, без да уточни по какъв начин. Големият победител от разпита на сенаторите беше Уолстрийт. Акциите на “Фейсбук” загубиха близо 15% от стойността си след разкриването на случая с “Кеймбридж аналитика”, но във вторник инвеститорите останаха доволни, като акциите на компанията се повишиха с 4,5%. Самите политици останаха раздвоени. Сенатор Камала Харис смята, че Зукърбърг е отклонявал конкретни отговори по “критични въпроси”. на “Фейсбук”. Милиардерът все пак успокои, че винаги ще има безплатна версия, но и че си заслужава да се помисли и по платена. Какви разлики ще има тя с безплатната обаче, остана неясно. Много сенатори питаха Зукърбърг какви функции и инструменти имат потребителите, за да могат да управляват личните си данни в социалната мрежа. Това породи критики сред медиите, че политиците не знаят основни неща как работи “Фейсбук”. Междувременно в интернет се появи и снимка на записките на Зукърбърг, с които той си помагаше в отговарянето на въпросите. В тях се виждат и предварително подготвени отговори, ако бъде притиснат твърде много: “С уважение отхвърлям това. Това не сме ние”, пише в записките. Очакваше се Зукърбърг да се яви на още едно изслушване в друга комисия късно в сряда. ", "date": "2018.04.11", "title": "Зукърбърг: Водим тежка битка с руски тролове"}
{"url": "https://www.24chasa.bg/novini/article/6811826", "text": "Руският президент Владимир Путин призова днес израелския премиер Бенямин Нетаняху страната му да се въздържа от действия, дестабилизиращи ситуацията в Сирия, предаде ТАСС, като се позова на пресслужбата на Кремъл. Телефонният разговор се е състоял по инициатива на Нетаняху. Руският президент и израелският премиер са обсъдили обстановката в Сирия. Те са се спрели на нанесените наскоро от Израел ракетни удари по сирийска военновъздушна база, предава БТА. Путин подчертал принципното значение да се спазва суверенитетът на Сирия. Днес руският президент проведе телефонен разговор и с индийския премиер Нарендра Моди, съобщи още пресслужбата на Кремъл, цитирана от ТАСС. Двамата са обсъдили в конструктивен, приятелски дух редица актуални въпроси от развитието на привилегированото партньорство между Русия и Индия.", "date": "2018.04.11", "title": "Путин към Нетаняху: Израел да се въздържа от дестабилизиращи действия в Сирия"}
{"url": "https://www.24chasa.bg/novini/article/6811653", "text": "Всички ракети, които САЩ изстрелят по Сирия, ще бъдат свалени, а установките, от които са изстреляни, на свой ред ще се превърнат в мишени, предупреди в сряда руският посланик в Ливан Александър Засипкин, цитиран от Ройтерс. Подобна стъпка може да доведе до голяма ескалация на сирийския конфликт. В изказването, излъчено по телевизията на “Хизбула” “Ал Манар”, Засипкин обясни, че се позовава на изявление на руския президент Владимир Путин и началника на руския генерален щаб. Няколко руски сайта пък написаха, че на 8 и 9 април руските въоръжени сили тайно са били поставени в пълна бойна готовност От военното министерство в Москва няма официално потвърждение. САЩ и техните съюзници обмислят дали да нанесат удар по Сирия заради предполагаемо нападение с химическо оръжие срещу контролирания от бунтовниците сирийски град Дума, извършено в събота. Според изявление на Световната здравна организация 500 пациенти са хоспитализирани със “симптоми”, които съответстват на излагане на отровни химикали”, предаде Ройтерс. Твърди се, че сред пострадалите има и много деца. Преди два дни американският президент Доналд Тръмп посочи, че на химическата атака трябва да бъде отговорено с мащабен военен удар, като се очаква международно участие. Във вторник стана ясно, че американски кораби и подводница са се насочили към Сирия. Очакваше се в сряда към бойната група в Близкия изток да се отправи и самолетоносачът “Хари Труман” заедно с още бойни кораби, на които има около 6500 военни. Според в. “Ню Йорк таймс” американските военни са представили на Тръмп няколко варианта на прилагане на сила в Сирия, като възможностите включват масирано обстрелване с ракети на няколко определени цели в продължение на повече от един ден. Операцията щяла да е по-ожесточена и продължителна от атаката по военното летище в Хомс миналата година. Тогава американците изстреляха 59 крилати ракети “Томахоук” като отговор на предполагаемата химическа атака в провинция Идлиб. След няколкочасово мълчание Тръмп лично отговори в туитър на руската заплаха за свалянето на американските ракети. “Русия заплашва да сваля всички ракети, пуснати по Сирия. Готви се, Русия, защото те ще долетят - красиви, нови и “умни”. Не си заслужава да си партньор на Газовото животно - на Убиеца, който трови собствените си хора и се наслаждава на това”, написа в профила си американският президент. След 40 мин обаче той пусна нов и този път много миролюбив туит: “Нашите отношения с Русия сега са по-лоши откогато и да било, включително от времето на студената война. За това няма никаква причина. Русия се нуждае от помощта ни заради икономиката си, това би могло да се постигне много лесно. Трябва всички страни да работят заедно. Да спрем надпреварата във въоръжаването?” Според американското издание National Interest САЩ и Русия се намират на прага на най-голямата от 60-те години на ХХ век криза, която заплашва да се разгори в пълномащабна война Изданието се позовава на мнението на бившия пилот на военновъздушните сили на САЩ Марк Ганзингер, който смята, че Пентагонът може да изстреля високоточни крилати ракети. В същото време САЩ най-вероятно няма да използват военните канали за комуникация с Русия, така че Москва няма да може да предупреди сирийския си съюзник. Ракетите летят на изключително ниска надморска височина, опирайки се на терена, което намалява възможността за унищожаването им от руските системи С-400 и С-300, разположени в Сирия. Също така САЩ могат да използват самолети със стелт технологии - Б-2 и Ф-22. Русия може да открие тези самолети, но едва ли може да ги удари. Ако руските войски пострадат от въздушната атака от страна на САЩ, което всъщност е най-голямото притеснение на Пентагона, Москва също ще отговори. Анализаторите са убедени, че този път Кремъл не блъфира. Подобен конфликт може да излезе извън контрол. Междувременно на заседанието на Съвета за сигурност на ООН всяка от страните гласува против предложенията на другата по въпроса за създаването на орган, който да разследва многократната употреба на отровен газ в Сирия. Американската делегация каза, че е направила “всичко възможно”, за да заглади различията с Русия, както и че заседанието на Съвета за сигурност, на което не бе приета резолюция, е било “решаващ момент”. Русия заяви, че САЩ и техните съюзници използват въпроса като “претекст” за нападение срещу Сирия.  Европейската агенция за контрол на въздушния трафик “Евроконтрол” предупреди авиокомпаниите да са предпазливи в полетите си над Източното Средиземноморие заради възможно започване на въздушни удари по Сирия в следващите 72 часа, предаде Ройтерс. Според “Евроконтрол” може да бъдат използвани ракети въздух-земя и/или крилати ракети и е възможно от време на време да прекъсва функционирането на радионавигационната апаратура. Агенцията не уточнява произхода на потенциалните заплахи и се позовава на документ от Европейската агенция за безопасност на въздухоплаването. Според многобройни източници небето над Сирия също е затворено за полети. Ден по-рано бе съобщено, че в Източното Средиземноморие руски военни самолети са прелетели над американски и френски военноморски съдове, въоръжени с крилати ракети. Френският президент Еманюел Макрон обяви, че страната му скоро ще обяви своята реакция. Според него, ако е била извършена химическа атака и се разбере какъв е нейният произход, тогава Франция ще удари складовете с химически оръжия. Британската премиерка Тереза Мей също подкрепи американските си съюзници, като обяви в телефонен разговор, че международната общност не може повече да позволява използването на химическо оръжие. САЩ са вдигнали във въздуха самолета, наричан “Страшният съд”, предаде РИА Новости, позовавайки се на информация от портала Flightradar. Самолетът Boeing E-4B Nightwatch е предназначен за президента, министъра на отбраната и други представители на висшето военно ръководство на САЩ в случай на начало на ядрена война, ако наземните структури на управлението бъдат разрушени или повредени. Самолетът може да лети цяла седмица, като бъде зареждан във въздуха. Цялото оборудване на борда е защитено от поразяващите ефекти на ядрения взрив. Случвало се е обаче да получи повреда от торнадо. За момента няма никаква информация по каква причина е бил вдигнат във въздуха самолетът. Понякога той придружава президента в чуждестранните му визити, като в него лети и адютантът с ядреното куфарче. ", "date": "2018.04.11", "title": "Русия: Ще сваляме ракети на САЩ, ако нападнат Сирия (Обзор)"}
{"url": "https://www.24chasa.bg/novini/article/6811606", "text": "Зелената зона в София може да се разшири до пазара “Ситняково” и да стигне почти до зала “Универсиада”, научи “24 часа”. В сряда сутринта по входовете на блоковете в квартала около пазара бяха разлепени бележки от район “Слатина”. На тях се съобщава, че предстои да се проведе обществено обсъждане за въвеждане на зона за почасово платено паркиране в квартал “Яворов”. Става дума за зоната между булевардите “Цариградско шосе”, “Михай Еминеску”, “Шипченски проход” и ул. “Акад. Людмил Стоянов”. В долната част на квартала зелена зона беше въведена през октомври миналата година и там паркирането вече се плаща по 1 лев на час. От район “Слатина” очакват живеещите да кажат дали са съгласни, или не с въвеждането на зелена зона, като изпратят имейл или писмо или попълнят анкета на сайта so-slatina.org. Решението може да бъде взето и на събрание на етажната собственост в срок до 60 дни. “При нас са постъпвали сигнали и подписка от живеещи около пазара “Ситняково” с искане за въвеждане на зелена зона. Посъветвахме ги да се обърнат към районната администрация и явно обществените обсъждания започват. Не сме правили разчети колко места за паркиране може да се обособят там, защото още нямаме категорично съгласие на живеещите”, обясни Румяна Милова от Центъра за градска мобилност. Общинското дружество е подготвило доклад до Столичния общински съвет с разходите и приходите от евентуалното разширение на зелената зона с 5500 места в горната част на кв. “Лозенец”, кварталите “Крива река”, “Зона Б5”, “Зона Б 18” и участъци от район “Оборище”. То все още не е гласувано от общинските съветници. Ако новото разширение на зелената зона бъде одобрено, на Центъра за градска мобилност ще са нужни 3 месеца, за да постави знаци и маркировка. Това означава, че в тези квартали паркирането ще стане по 1 лев на час вероятно от септември. Заради противоречивите становища на общественото обсъждане не е ясно дали към тях ще се добави и районът около пазара “Иван Вазов”. Там по груби сметки може да има около 600 места в зелена зона.", "date": "2018.04.11", "title": "Зелена зона в София до зала “Универсиада” и пазара “Ситняково”"}
{"url": "https://www.24chasa.bg/novini/article/6811839", "text": "Деветима футболни фенове са задържани преди, по време и след дербито „Левски“ - ЦСКА, съобщиха от пресцентъра на МВР. В резултат на предприетата от ръководството на СДВР организация, не са регистрирани напрежение и по-сериозни инциденти по време на днешната футболна среща между отборите на ЦСКА и „Левски“, играна на Националния стадион „Васил Левски”. Не бяха допуснати нарушения на обществения ред и в столицата. Столичната полиция предприе всички необходими мерки за обезпечаване реда и сигурността на гражданите. Посетителите на спортното събитие бяха проверявани на изградените в района на стадиона контролно- пропускателни пунктове, където преди началото на мача бяха задържани 8 лица – 5-ма от тях с наркотици, а 3- ма – със забранени предмети (маски и пиротехнически средства). Още 29-ма, във видимо нетрезво състояние, не са били допуснати да влязат на територията на стадиона. След приключване на футболната среща, в района на метростанция в „Люлин“, 18-годишен фен е счупил билборд и се е наранил. Оказана му е медицинска помощ и е задържан в районното управление с полицейска мярка до 24 часа.", "date": "2018.04.11", "title": "Задържаха деветима запалянковци преди, по време на и след дербито ЦСКА-\"Левски\""}
{"url": "https://www.24chasa.bg/novini/article/6811675", "text": "Мрачният изглед в Близкия изток не трябва да хвърля сянка върху факта, че мирът там е постижим. Основната предпоставка за всеки такъв мир трябва да бъде запазването на териториалната цялост на държавите. Това означава, че трябва да се противопоставим на всички сили, включително терористите на ДАЕШ и ПКК / \"Отряди за защита на народа\" (ОЗН), съществуващи само за да преследват своите дистопии, с цената на пожертване на другите и с помощта на външни сили. Трябва да се противопоставим и победим тяхната идея за безкрайни кръвопролития. ДАЕШ до голяма степен е победена във военен смисъл, но не само защото обучените и въоръжени от Съединените щати групи са нанесли последния удар. Те бяха победени благодарение на решителните действия на иракската армия и глобалната коалиция, действаща от Турция. Слабите места на ДАЕШ бяха най-ясно разкрити след като Турция стана единствената армия на НАТО, която пряко се намеси срещу нея и очаквано я разгроми - в Джараблус в Северна Сирия. Възпрепятствано бе и едно бъдещо прегрупиране на ДАЕШ благодарение на коалиция, в която взема участие и Турция, разполагаща с най-големия списък за забрана за влизане на чуждестранни терористи и управляваща най-голямата цивилна операция по сигурността срещу ДАЕШ в света. Интересът към идеологията на ДАЕШ, Ал Кайда и други свързани с тях групировки няма да бъде изкоренен лесно. Терористични действия се извършваха по улици ни и преди ДАЕШ. Те ще продължат независимо от въоръжените операции на групировката в Близкия изток. Борбата срещу тероризма трябва да продължи с пълна сила, поставяйки по-голям акцент върху навременното събиране на разузнавателна информация, финансови мерки, възпрепятстването на вливане в редиците им на нови членове и радикализацията. Едно от разногласията със Съединените щати е политика им за въоръжаване на членовете на ПКК / ОЗН като бойци, въпреки тяхната връзка с тероризма. Тази правно и морално оспорвана политика беше подготвена от администрацията на Обама в края на мандата му и по някакъв начин се промъкна и в администрацията на Тръмп. Въпреки собствените си ценности и съюзът с Турция, продължаващ от 66 години, Съединените щати направиха услуга на всичките си критици и опоненти, решавайки да сключат съюз с терористи, чиято основна цел е именно Турция. С удоволствие наблюдавам как много съюзници от НАТО се дистанцират от тази политика на САЩ, противоречаща на ценностите на Алианса и на нашите общи интереси в региона и извън него. Надявам се моят колега, държавният секретар Майк Помпео и съветникът по националната сигурност Джон Болтън приоритетно да коригират курса на тази политика. Ирак, Сирия, Йемен, Либия и други страни от Близкия изток са изправени пред разрушителен натиск от международни сили, застрашаващи оцеляването им. Техните трудности от своя страна дават основание и възможност за всякакъв вид намеса от всякакви държави и недържавни актьори. Резултатът от това са масовите кръвопролития и миграция, както и терористиченият натиск срещу Турция и останалата част от Европа. Хаосът в тези страни действа като инкубатор за омраза и заплахи срещу Съединените щати. Устойчивите национални държави трябва да формират основата на всякакъв вид ред и стабилност в Близкия изток. Идеологията на Башар ал-Асад в крайна сметка ще загуби, но обединена Сирия трябва най-после да спечели продължаващата война. Операция \"Маслинова клонка\" на турската армия, включваща военна интервенция в Сирия, е преди всичко акт на самозащита срещу терористични формирования, доказано агресивни спрямо нашите населени места. Подслонявайки над 3.5 милиона сирийци, Турция възнамерява да премахне всички пречки пред възможността за установяване на мира в Сирия, заложени от противниците на единното бъдеще на страната. Мощните терористични лагери на ПКК/ОЗН в близост до границите ни преследват двойна цел. Едната бе да се отвори допълнителен фронт за терористични операции на ПКК, който заедно с този в Север Ирак, да формира непрекъснат терористичен пояс. Оръжията и военната инфраструктура, които открихме в Африн, категорично потвърждават тази преценка. Втората цел на терористичните лагери бе да създадат брегови плацдарм, за да изградят собствена държавност от останките на Сирия и Ирак върху териториите, напуснати от ДАЕШ. Операция \"Маслинова клонка\" спира навлизането в по-широка мащабна война и нарастващ тероризъм, който би погълнал Европа и Съединените щати. Вместо това, тя проправя път за установяване на мир. Зная, че в ерата на \"пост-истината\" има широка кампания за хвърляне на сянка върху операция \"Маслинова клонка\". Не минава и ден без да се сблъскаме с обвинения. Истината е че ние сме положили максимални усилия да избегнем жертви сред цивилното население. В резултат на това \"Маслинова клонка\" се превърна в една от най-успешните операции, които светът някога някъде е виждал в това отношение. Изказват се твърдения, че нашата военна операция възпрепятства борбата срещу ДАЕШ, тъй като терористите от \"Отрядите за защита на народа\" (YPG) сега са съсредоточени върху съпротивата срещу напредъка на турската армия. Считам, че този избор на ОЗН онагледява безразсъдството на всяка стратегия, която разчита на първо място на групата. Но бъдете сигурни, че Турция не ще позволи на ДАЕШ да се прегрупира по един или друг начин, и че ще си сътрудничи със Съединените щати за тази цел. Ние също така трябва да се противопоставим на всякакви рамки, които представят \"Маслинова клонка\" като борба на кюрдите срещу турците. Трябва да е ясно, че ПКК и ОЗН не представляват кюрдите. \"Отрядите за защита на народа\" (YPG) са прогонили 400 000 хиляди кюрди от териториите, отнети от Сирия. Турция желае всички кюрди да живеят в мир и просперитет във всички страни, които населяват. Микронационализмът и тероризмът на ПКК са в лоша услуга на всички, включително и на кюрдите. Също толкова важно е да се осигури възможност на Близкия изток да тръгне по пътя на развитието. Основата на тази визия би следвало да бъде мирен, стабилен и проспериращ Ирак, развиващ се съгласно настоящия си конституционен ред. През февруари, международната общност стартира Конференция на донорите в Кувейт, ангажирайки се да предостави 30 милиарда долара за Ирак, една шеста от които беше предоставена само от Турция. Но Ирак се нуждае от много повече. Призовавам всички мои колеги да подпомогнат финансирането на сериозните усилия за възстановяване, отчитайки ползите от стабилен и приятелски Ирак. Това ще бъде не по-малко инструмент за постигане на мир, отколкото бе и планът \"Маршал\" за Европа тогава. Близкият изток трябва да бъде зона, защитена от сектантство, сфери на влияние, възраждащи се империализми, кралски семейни вражди и екстремизъм от всякакъв род, било то религиозни или други. Държавите и народите в региона - и засегнатите от тях - понесоха достатъчно страдания. Пътят към такова успешно бъдеще може би вече се очертава с решителните действия на Турция. Надявам се, Съединените щати да използват момента и да подкрепят тази визия за мир.", "date": "2018.04.11", "title": "Чавушоглу обясни значението на операция \"Маслинова клонка\""}
{"url": "https://www.24chasa.bg/novini/article/6811623", "text": "Силите за противовъздушна отбрана на Саудитска Арабия прехванаха днес две балистични ракети над столицата Рияд, съобщи телевизия \"Ал Арабия\", цитирана от ТАСС. По нейна информация те са били изстреляни от територията на Йемен от бунтовническото движение \"Ансар Аллах\" (хусите). И двете ракети са били унищожени и не се съобщава за пострадали хора и нанесени щети, предава БТА. Телевизията на хусите \"Ал Масира\" каза, че едната ракета е била изстреляна по министерството на отбраната на Саудитска Арабия, а другата - срещу обект на държавната петролна компания \"Арамко\" в южния град Наджран.", "date": "2018.04.11", "title": "Саудитска Арабия прехвана над Рияд две ракети, изстреляни от Йемен"}
{"url": "https://www.24chasa.bg/novini/article/6811635", "text": "Министърът на отбраната на САЩ Джеймс Матис увери, че Пентагонът е „готов“ за военна опция в Сирия в отговор на предполагаемата химическа атака в град Дума, предава АФП. Матис обаче подчерта, че САЩ „все още преценяват“ информацията за събитията от 7 април и за това дали отговорен за тях е режимът в Дамаск, предава Фокус.", "date": "2018.04.11", "title": "Джеймс Матис: Пентагонът е готов за военна опция в Сирия"}
{"url": "https://www.24chasa.bg/novini/article/6809575", "text": "65 хил. души получават свидетелство за инвалидност всяка година в България, а всеки трети ТЕЛК се издава за болестите на органите на кръвообращението като високо кръвно, инфаркти и пр. С такава експертиза са 35% от новите инвалиди за 2015 г., показват данните на Националния център по обществено здраве. Тоест заради инфаркти и високо кръвно всяка година се инвалидизират между 23 и 25 хил. души. Според центъра по обществено здраве тенденцията се запазва от 2001 г. насам. По честота като причина за инвалидизиране следват раковите заболявания с 18,7%, а болестите на костно-мускулната система и съединителната тъкан са 10 на сто. На челните места се класират и нарушенията на ендокринната система, докато близо 8% от решенията за намалена трудоспособност са издадени заради разстройства на храненето и обмяната на веществата. Общо 3534 решения са издадени заради психични или поведенчески разстройства, а за вродени аномалии 240. За същия период данните показват, че над 33 на сто от експертизите са за увреждания между 50% и 70%, като най-малко са експертизите до 50%. През 2015 г. са били освидетелствани 183 804 души, но по-голямата част са хора, чиято инвалидност е била подновена. 38 на сто от инвалидите са хора над 60 г. Веднага след тях е възрастовата група между 50-59 г., или 35,8%. Най-голям брой прегледи на 10 000 здравно осигурени лица, извършени от ТЕЛК, са в Габрово. В тази област решенията на ТЕЛК са 4459, което е почти три пъти над средното за страната. Следват Перник с 3774 и Монтана - 2430 решения за инвалидност. През 2015 г. в Сливен, Търговище и Шумен са отчетени най-малко прегледи на 10 000 здравноосигурени лица. на опорно-двигателния апарат, на сърдечно-съдовата система, психични, ушни, носни, гърлени, очни, белодробни, нервни болести, хирургични, вътрешни и кожни заболявания. За всяко е предвиден и процент на инвалидизация. Ако пациентът има няколко увреждани, се взема най-високият процент по съответната отправна точка и ако той не е 100%, към него се прибавя сборът на процентите на останалите увреждания. Новите правила, които предложи здравното министерство, предвиждаха ТЕЛК да се дава само за основното заболяване, а не и за съпътстващите го. Според тях в момента хора с леки и неинвалидизиращи ги заболявания, но много на брой, попадат неоснователно в категория с тежко увредените. Сега категорията между 50 и 70,99% получават еднаква инвалидна пенсия. От здравното предлагаха заболяванията да се оценяват по нова скала. Така за всяко щеше да има точно определен процент, а не както сега диапазони за инвалидност. Така според експертите се премахва елементът на субективизъм. Лекарите пък нямало да се колебаят колко процента да дадат. Предвиждаше се да се вдигнат процентите на някои онкологични заболявания, на други обаче процентите щяха да спаднат. При стенокардия вместо 30-50% вече ще се дават 40%, когато сърцето не може да поема достатъчно количество кръв, и 50%, ако не изпомпва достатъчно. При инфаркт на миокарда се запазват 80% Не всички хора, които се освидетелстват като инвалиди, успяват да получат пенсии от Националния осигурителен институт. Право на инвалидна пенсия имат хората в трудоспособна възраст, които са с намалена работоспособност над 50%, хората в пенсионна възраст с намалена активност, както и младежите инвалиди, ако имат година трудов стаж. през миналата година. Средната пенсия за хора с увреждания е била 248, 43 лв. Освидетелстването от ТЕЛК дава права и за социално подпомагане. Така те могат да получат еднократна помощ от 325 лв. за задоволяване на инцидентно възникнали здравни, образователни, комунално-битови и други жизненоважни потребности. Промените в наредбата за медицинската експертиза ще бъдат изтеглени от здравното министерство по изрично указание на премиера Бойко Борисов. Това обяви здравният министър Кирил Ананиев на извънреден брифинг в Министерството на здравеопазването вчера. На срещата при премиера са присъствали още вицепремиерът Томислав Дончев, социалният министър Бисер Петков и финансовият министър Владислав Горанов. С новите промени в правилника и наредбата за медицинска експертиза се предлагаше решенията за ТЕЛК да се издават по нова скала, като всяка диагноза да дава точно определен процент. Освен това се предлагаше ТЕЛК да дава процент инвалидност само за основното заболяване, но не и за придружаващите го, както е сега.  Реформата е свързана с изменение на 18 закона и наредби и поради тежестта ѝ приемането ѝ се отлага години наред. “Целта на министерството не е да ощетява правата на инвалидите, а точно обратното - да въведем справедливост, да не прилагаме субективизъм, да завишим контрола и да създадем условия за по-добър и бърз достъп на пациентите в процеса”, посочи Ананиев. Той допълни, че след реакцията на организациите на инвалидите министерството решило да ги покани на среща, за да се обсъдят по-обстойно промените. По всяка вероятност срещата щяла да бъде в петък, обясни Ананиев. “Парите за тази цел могат да бъдат увеличени, но не и намалени”, увери здравният министър. Той посочи още, че с премиера Борисов са обсъдили и увеличение на помощите за инвалиди за догодина. “Предлаганите промени нямат за цел да лишат хората с увреждания от права и да отнемат инвалидни пенсии. С този аргумент за протест се спекулира. Това не е било цел на концепцията ни”, заяви пък социалният министър Бисер Петков. По думите му целта е немалкият обществен ресурс, отделян за целта, да бъде “насочен към хората с увреждания и да бъде разпределен по-справедливо”. “Не се предвижда преосвидетелстване на хората с решения от ТЕЛК. Всички права, които хората са имали досега, няма да бъдат отнемани”, категоричен бе социалният министър. Той припомни, че социалната инвалидна пенсия е в размер на 140 лева с добавка на чужда помощ, която е малко над 90 лева. А общата сума, която отива за интеграционни добавки, е над 150 млн. лева годишно. “Апелирам хората с увреждания да предложат своето виждане как да бъде реформирана системата на медицинската експертиза”, каза още Петков. Според него това трябва да стане, тъй като всички са съгласни, че промени трябва да има, но “вижданията за тях се различавали”. “Споделяме максимата - нищо за хората с увреждания без тяхно участие”, каза още Петков. И допълни, че също както здравния министър, така и той ще се срещне с организациите на хората с увреждания, но в четвъртък. По нареждане на Борисов промените ще бъдат внесени едва когато се постигне консенсус с пациентските организации. 218 835 безплатни винетки са получили хората с увреждания през 2017 г. Това е с близо 9000 повече спрямо предходната година, сочи годишния доклад на Агенцията са социално подпомагане. Безплатни винетки се получават за собствен или семеен автомобил, с обем на двигателя до 2 000 кубични сантиметра и с мощност до 160 конски сили. В Дирекциите “Социално подпомагане” по постоянен адрес се подават копие от решение на ТЕЛК, свидетелство за регистрация на автомобила и сключена застраховка “Гражданска отговорност” за следващата година. През 2017 г. е оказана подкрепа на 500 016 лица, като добавките за социална интеграция са за общо 131 млн лв. Помощи за транспорт са взели 499 932 души,почти толкова са взели и добака за лекарства. От помощта за обучение са се възползвали 97 човека, а за достъп до информация 109 хил. На балнеолечение пък са отишли 5700 души. Нито един човек през миналата година не е кандидатствал, за да преустрои жилището си, а за покупка на кола общо трима. През миналата година са изплатени 52 млн. лв. за инваридни колички, протези и други помощни средства на хората с увреждания. От юли до декември миналата година общо 13 520 човека са ползвали домашен помощник, личен или социален асистент. Близо половината деца в България са застрашени от живот в бедност, обявиха от УНИЦЕФ. По данни на Евростат от 1,2 милиона деца, които живеят в България, над 550 хиляди са в риск от бедност и от социално изключване. В особено уязвима ситуация са момичетата и момчетата от бедни домакинства, настанените в социални заведения и децата с увреждания. Монтана наред с Шумен и Сливен изостава по най-много показатели за благосъстоянието на децата у нас. Това констатират от УНИЦЕФ, а изследването е направено по повод 69 години членство на страната ни в организацията. От 5 години УНИЦЕФ работи в трите области, тъй като по детска смъртност, бедност, отпадане от училище те изостават. От организацията са насочили вниманието си към най-уязвимите деца и семейства, към създаването на иновативни услуги, модели за преодоляване на неравенствата и за осигуряване на достъп до качествена грижа, здравеопазване и образование. Крайната цел е тези модели, след като бъдат оценени и доказани като ефективност и ползи, да бъдат разпространени така, че всички подрастващи и семейства на територията на цялата страна да имат достъп до тях. Най-сериозните проблеми, с които организацията се сблъсква в България, са бедността, неравенствата, предразсъдъците и стереотипите към децата от уязвими групи. За хлапетата с увреждания се смята, че едва половината са интегрирани в общообразователните училища. Близо 8 хиляди момичета и момчета с увреждания не ходят в клас или в забавачка. В момента се подготвя нов закон за социалните услуги и УНИЦЕФ участва в работната група, която го създава. КАМЕЛИЯ АЛЕКСАНДРОВА Хора с физически, ментални и сензорни увреждания от цялата страна организират протест днес. Той ще започне в 11 ч на площад “Независимост”. Те са против провежданата политика на реформи в областта на медицинската експертиза и оценката на работоспособността, обясни Васил Долапчиев - председател на Съюза на слепите в България и член на организационния щаб на националния митинг-протест. Предвижданите промени ще отнемат правата и доходите на 150-200 хил. граждани с увреждания, се отбелязва в протестна нота на техните организации, обясни Долапчиев за предложените от Кирил Ананиев промени, които вчера бяха оттеглени. “Настояваме да бъдат приложени базисните стандарти за оценка на заболяванията, утвърдени от Световната здравна организация”, каза Долапчиев. Според него даването на ТЕЛК само за водещото заболяване е неприемливо. Протестът ще настоява социалните плащания да са обвързани с линията на бедността или минималната заплата. От организациите на хората с увреждания са изчислили, че ако новата концепция бъде приложена, правата, които ще изгубят инвалидите, варират между 800 и 900 млн. лв. Според директора на социалната служба в Монтана Георги Цеков - напротив, някои от процедурите в ТЕЛК ще бъдат опростени. Примерно хора с ампутирани крак или ръка ще бъдат освидетелствани пожизнено и няма да има нужда от постоянни прегледи. Запазват се привилегиите за безплатно пътуване с автобус и влак, за отпускане на помощни средства, за достъпна среда и интегрираните добавки.", "date": "2018.04.11", "title": "Всяка година 25 000 вземат инвалидност за инфаркт или кръвно"}
{"url": "https://www.24chasa.bg/novini/article/6811451", "text": "Сирия осъди като безразсъдна ескалация заплахите на президента на САЩ Доналд Тръмп да нанесе въздушни удари по нейна територия, предадоха Франс прес и ДПА, като се позоваха на държавната информационна агенция САНА. \"Не сме изненадани от тази безразсъдна ескалация, идваща от режим като този в САЩ, който спонсорираше и продължава да спонсорира тероризма в Сирия\", каза източник от сирийското министерство на външните работи, цитиран от САНА. Той заяви още, че \"не е изненада, че американският режим, който служеше като въздушна сила на (групировката) \"Ислямска държава\", подкрепя терористите в Източна Гута и спонсорира техните измислици и лъжи, за да бъдат използвани като претекст за атака срещу Сирия\", предаде БТА. Тръмп предупреди Русия, която е съюзник на Башар Асад, че по сирийска територия ще бъдат изстреляни ракети след предполагаемата химическа атака, приписвана на сирийския режим, в бунтовническия град Дума, предаде Франс прес. Отношенията между САЩ и Русия \"днес са по-лоши от всякога, дори и по време на Студената война\", написа Тръмп в Туитър. Москва се закани да унищожи всички ракети, изстреляни по Сирия, и предупреди, че всеки акт, който би дестабилизирал вече много крехката ситуация в региона\", \"ще има тежки последици\".", "date": "2018.04.11", "title": "Сирия: Заплахата от удари на САЩ са безразсъдна ескалация"}
{"url": "https://www.24chasa.bg/novini/article/6811457", "text": "Европейската комисия е в контакт със собственика на фейсбук от първия ден на скандала с изтичането на данни по скандала \"Аналитика\". Вече знаем много повече. Еврокомисар Юрова (по правосъдието) е водеща. Заедно с вицепрезидента на ЕК работим тримата в екип. В края на май ще бъде публикуван доклад, в който ще имаме яснота по отделните аспекти на конфликта - имало ли е подкупване в пробива на защитата на личните данни, има ли измама и ако да, в какво измерения е тя, и трето - използвана ли е, или не, за виртуални цели, било за кампании във или извън ЕС, било за \"Брекзит\". До края на май ще се въздържаме от коментари. Докаже ли се всичко това, то е недопустимо - за нас защитата на личните данни е ценност. В постоянна връзка сме с тях, следим отблизо всичко, което постъпва като информация. Това отговори еврокомисарят по цифровата икономика и цифровото общество Мария Габриел на въпрос на \"24 часа\" по време на срещата й с медиите в Брюксел. ЕК се отказва от термина \"фалшиви новини\" (fake news) и го заменя с \"дезинформация\". Причината - за първото не може да се каже, че в незаконно, понеже не е ясно какво точно значи. Докато на второто се въвежда точна дефиниция - когато се съдърж намерение да се нанесе някому вреда\", гласи още новина от ресора на Габриел. Тя обаче е категорична - няма да прави специално законодателство, нито Министерство на истината. Създаваме Европейска обсерватория, обяви още еврокомисар Габриел. Очаквайте още новини от Брюксел.", "date": "2018.04.11", "title": "Мария Габриел на въпрос на \"24 часа\": ЕК е в контакт със Зукърбърг"}
{"url": "https://www.24chasa.bg/novini/article/6811462", "text": "Влошаването на отношенията на САЩ с Русия бе причинено от лъжливото и изопачено разследване, оглавявано от лоялисти на демократите или от хора, работили с (Барак) Обама, начело със специалния прокурор Робърт Мълър. Това заяви днес американският президент Доналд Тръмп, цитиран от световните агенции. \"Няма съглашателство и това ги влудява\", написа Тръмп в \"Туитър\" в отговор на твърденията, че е имало тайни договорки между неговия предизборен щаб и Русия преди президентските избори през 2016 г.", "date": "2018.04.11", "title": "Тръмп: Разследването на Мълър е причина \nза влошените отношения между САЩ и Русия"}
{"url": "https://www.24chasa.bg/novini/article/6811432", "text": "Пловдивската полиция разпространи снимка на  . Той не се е прибрал от работа в трудово-поправителното общежитие \"Хеброс\" към тъмницата, където е излежавал 1 г. лишаване от свобода заради притежание на наркотици. Танчев е многократно осъждан за кражби и дрога. Той е среден на ръст, с нормално телосложение, кестенява коса и тъмни очи. Гражданите, които разполагат с информация за местонахождението му, могат да сигнализират в дежурната част на ОДМВР – Пловдив на телефони 032/632210 и 032/932323, в най-близкото районно полицейско управление или на тел. 112. Анонимността е гарантирана.", "date": "2018.04.11", "title": "Ето го избягалия наркопласьор от пловдивския затвор (Снимка)"}
{"url": "https://www.24chasa.bg/novini/article/6811467", "text": "Бившият френски президент Франсоа Оланд предупреди своя наследник Еманюел Макрон, който обича помпозността, да не забравя, че френски кралски особи са губили главите си на гилотината, предаде Ройтерс. В откъси от новата си книга, \"Уроци на властта\", Оланд се опитва да пренапише хрониката на петте си години на най-високия държавен пост, чиято кулминация настъпи, когато стана първият в новата история лидер на Франция, отказал се да се бори за преизбиране, предава БТА. Оланд стигна до това решение заради непопулярността си и сега твърди, че избирателите могат да се обърнат и срещу Макрон, посочва Ройтерс. Той критикува сега арогантния и надменен стил, който неговият бивш икономически министър наложи, след като стана президент през май м. г. \"Аз винаги съм отхвърлял монархическите концепции за институциите на Петата република. Тези, които казват, че хората си търсят крал, не трябва да забравят, че живеят в страна, в която глава на монарх е била отрязана\", каза Оланд пред списание \"Обс\" преди премиерата на книгата му днес. Предишният френски президент обвинява своя наследник на поста и в това, че задълбочава социалните неравенства, намалявайки данъци в угода на богатите и на корпорациите и провеждайки политически реформи, заради които левичарите нарекоха бившия банкер \"президент на богатите\". \"Моето правителство ограничи неравенствата, а сегашното ги задълбочава\", пише в книгата си Оланд, който си бе самоналожил дълго мълчание след своето оттегляне от властта преди близо една година. Отношенията между Оланд и бившето му протеже Макрон, който напусна социалистическото правителство, за да издигне собствената си кандидатура за президент, са достигнали толкова ниска точка, че вчера вестник \"Монд\" ги нарече \"студена война\", отбелязва Ройтерс.", "date": "2018.04.11", "title": "Оланд: Макрон се опитва да се държи като крал"}
{"url": "https://www.24chasa.bg/novini/article/6811482", "text": "Държавният глава Румен Радев изпрати съболезнователен адрес до своя колега президента на Алжирската демократична република Абделазиз Бутефлика след трагичната самолетна катастрофа, довела до многобройни жертви. Това съобщиха от прессекретариата на президентството. От името на българския народ и от свое име президентът Радев изразява съпричастност към болката и скръбта на семействата и близките на загиналите. В самолетната катастрофа са загинали поне 257 души.  Стана ясно, че има и оцелели при инцидента, но телата им са силно обгорени.", "date": "2018.04.11", "title": "Президентът Радев изрази съболезнования за самолетната катастрофа в Алжир"}
{"url": "https://www.24chasa.bg/novini/article/6811492", "text": "Окръжна прокуратура - Благоевград е внесла обвинителен акт в съда срещу Е. П. от Гърция за извършено от него престъпление по време на шофиране, в резултат на което е била причинена смъртта на пътничка и средна телесна повреда на друг пострадал при катастрофата, съобщиха от прокуратурата. Инцидентът е станал на 19 февруари 2017 г. на пътя Благоевград - София. Гръцкият гражданин е управлявал лекия си автомобил при хлъзгава асфалтова настилка и наличие на локви по платното, като освен това не е спазил задължението да не превишава максимално допустимата скорост извън населено място и управлявал лекия автомобил със 114 км./ч. Предстои насрочване на разпоредително заседание от съда.", "date": "2018.04.11", "title": "Съдят грък за катастрофа със загинала на пътя Благоевград-София, карал със 114 км/ч"}
{"url": "https://www.24chasa.bg/novini/article/6811489", "text": "Тримата собственици на фирмата, в която е работил българинът , са получили скромни присъди в САЩ за нерегламентирани сделки със Сирия и не е ясно какво са казали на разследващите за ролята на служителите си по случая. Това обясни пред   Петър Петков – приятел на младия мъж, който беше арестуван по искане на американските власти за екстрадиция. „Той е на най-ниската позиция в йерархията, просто трябва да се свързва с клиентите, които му се подават от ръководството и да им предлага тези части, които имат в портфолиото. Не го притесняваше нищо по времето, когато беше там, не е подозирал, че нещо нередно се случва”, обясни Петков. По думите му вероятно нерегламентираната продажба на части за Сирийските авиолинии е станала в края на 2013 г. или началото на 2014 г. През 2016 г. Андреев започнал работа в друга фирма, а преди около година се появило първото съобщение на американското правосъдно министерство, в което се споменава неговото име. „Единствено знам, че в началото беше пълен шок тази новина. Просто започна да се свързва с различни юристи, които да го посъветват какво да се предприеме в тази ситуация – търси са контакти с различни юристи и в страната, и в Маями”, разказа Петков.", "date": "2018.04.11", "title": "Приятел на Желяз: Шефовете му може да са сключили сделка с прокуратурата в САЩ"}
{"url": "https://www.24chasa.bg/novini/article/6811506", "text": "\"Поклонението пред тленните останки   ще бъде на 13.04.2018 г., петък, от 10:00-12:00 ч. във фоайето на Зала “България” и от 13.00 ч. в църквата „Св. Седмочисленици“, гр. София\". Това съобщи семейството му в профила му във фейсбук. След кратко боледуване композиторът издъхна вчера, 10 април, 10 дни преди да навърши 86 години.                                                                                                                                                                                                                                                                                                                       ", "date": "2018.04.11", "title": "В петък се прощаваме с Тончо Русев"}
{"url": "https://www.24chasa.bg/novini/article/6811513", "text": "Държавният глава на Руската федерация Владимир Путин изрази надежда, че в сегашната трудна международна ситуация здравият разум ще надделее, предава TACC, цитирана от Фокус. „Наистина, ситуацията в света не може да не предизвика безпокойство. Тя става все по-хаотично. Въпреки това, ние все още се надяваме, че здравият разум в крайна сметка ще надделее и международните отношения ще поемат в конструктивна посока, глобалната система да стане по-стабилна и предвидима\", подчерта Путин в рамките на тържествена церемония по представяне на акредитивните писма на чуждестранни посланици. Руският президент също така заяви, че Москва се ангажира с конструктивен диалог с чуждестранни партньори. „Що се отнася до Русия, то тя ще продължава последователно да се застъпва за укрепването на глобалната и регионалната сигурност, стриктно да съблюдава своите международни задължения, да изгражда сътрудничество с партньори на конструктивна, уважителна основа, като се ръководи от правилата на международното право и Хартата на ООН\", увери Путин. Държавният глава на Русия подчерта: „Ще популяризираме позитивния дневен дневен ред на света, работата за осигуряване на устойчиво развитие, благополучие и просперитет на човечеството\".", "date": "2018.04.11", "title": "Путин: Надяваме се, че здравият разум ще надделее в международните отношения"}
{"url": "https://www.24chasa.bg/novini/article/6811521", "text": "Химическата атака срещу мирни жители в сирийския град Дума е била специално разиграна пред видеокамери от представители на организацията \"Бели каски\", съобщи днес пред журналисти в Москва първият заместник-началник на Главното оперативно управление на руския Генщаб генерал-лейтенант Виктор Познихир, цитиран от ТАСС и БТА. \"На 7 април бе предприет вероятно последният опит за фабрикуване на лъжливи свидетелства за уж използвани от сирийските власти отровни вещества в Източна Гута. Действащите изключително в редовете на терористите омразни \"Бели каски\" за пореден път имитираха пред видеокамери постановка на \"химическа атака\" срещу мирните жители на Дума\", каза той. Познихир напомни, че руските медици и военни химици по-рано не са регистрирани случаи на поразяване с отровни вещества в Дума. Той нарече \"безотговорни\" твърденията на представител на Световната здравна организация (СЗО) за 500 отровени с химическо оръжие в Дума и каза, че те може да доведат до ескалация на обстановката в Сирия и до трудно предсказуеми последици. Според него данните за 500 пострадали от токсични вещества в Дума не съответстват на действителността. През последните часове руски военни са се свързали с представители на Сирийския Червен полумесец и с местния офис на координатора на ООН в Сирия, които на място участват в провеждането на хуманитарна операция в Източна Гута с цел да установят къде се намират тези пострадали. \"Никой от тях не разполага с никакви данни като тези, за които твърди представителят на СЗО\", отбеляза Познихир. Той покани представители на СЗО в Дума, за да могат на място да изяснят ситуацията, като обеща да им бъдат осигурени безопасност и всички условия за работа. Работилница на бунтовници за пълнене на боеприпаси с отровни вещества е била открита в подземни тунели в Сирия, посочи руският генерал. Според него бунтовниците са готвили провокации с използване на отровни вещества, но техните планове и средствата за провеждането им са били разкрити навреме от сирийските власти и от руския Център за помирение на враждуващите страни. Той даде за пример откриването още на 3 март в един от подземните тунели в град Хазрам на работилница, в която бунтовници пълнели ръчно изработени боеприпаси с отровни вещества. Генералът съобщи също така, че от утре с цел гарантиране на безопасността, поддържане на правовия ред и организиране на помощ за местното население в град Дума се въвеждат подразделения на руската военна полиция.", "date": "2018.04.11", "title": "Руски генерал: Химическата атака в Дума е провокация на сирийските \"Бели каски\""}
{"url": "https://www.24chasa.bg/novini/article/6811520", "text": "Мащабът на измамите с ТЕЛК не е толкова висок, че да ни тревожи. Това посочи Васил Долапчиев, председател на съюза на слепите пред  . „Най-много ни притеснява, че в наредбата за медицинската експертиза ще се вписва само водещото заболяване и 35-40% от хората на срочен ТЕЛК ще бъдат изхвърлени, а други ще променят групата си”, посочи той. Той даде пример с инсулинозависимите диабетици, които вследствие на болестта губят зрението си. „За едно сляпо лице с тежък диабет кое ще е водещото заболяване тогава”, попита той. Той коментира, че по време на разговорите са изразявали острия си протест срещу промяната на философията в системата с оценката на инвалидността. „Над 200 хил. души ще загубят права и доходи. За ЕС средният процент на хората с увреждания е 15, а в България е 8%. Без да коментирам здравеопазването в тези страни”, добави той. Ако ще се отнемат доходи на база на европейски модели трябва да говорим за нов модел на компенсиращ доход, категоричен е Долапчиев. Адриана Стоименова, която е зам.- председател на националния съвет за интеграция на хора с увреждания, заяви, че са готови на преговори за по-висок контрол в телковете, реформа за въвеждането на международна класификация на уврежданията. Искаме да влезе и социален елемент – за всяко лице да се прецени по медицински показатели какъв вид подкрепа е нужна – работно място, образование, квалификация.", "date": "2018.04.11", "title": "Съюзът на слепите: Мащабът на измамите с ТЕЛК не е толкова висок, че да ни тревожи"}
{"url": "https://www.24chasa.bg/novini/article/6811527", "text": "Турският президент Реджеп Ердоган се разчувства по време на словото си пред участниците в Голямата среща на ромите в конгресния център в Бештепе и разказа за детството си. Той поздрави присъстващите на ромски език и се впусна в спомени за родното си място, предава  . „Там имах съученици роми, заедно играехме на топка, въргаляхме се по улиците, учехме в едно училище, в една джамия се кланяхме рамо до рамо и всеки момент от живота ни минаваше заедно. В махалата видях колко са работливи и трудолюбиви тези наши братя. Върнахте ме отново в 10-12-годишната ми възраст. Но от тази махала излизат не само лекари и учители, а и президент“, посочи Ердоган. Той призова ромите да не обръщат внимание на онова, което германските нацисти са причинили на предците им, нито на французите, изгонили преди няколко години своите цигани. Трябва да знаете, че онези само тръбят колко са цивилизовани, но истината е друга, настоя държавният глава. Той посочи, че държавата е построила 4 608 социални жилища в 31 административни центрове в страната, но изрази съжаление, че проектът не продължава заради искането на ромите да живеят в ниски самостоятелни къщи, докато държавната агенция ТОКИ държи на концепцията си за многоетажни сгради. Ако ромските ни съграждани ни помогнат да разрешим въпроса за жилищните парцели и се кооперират, тъй като са скъпи, ние ще продължим да им помагаме да градят домовете си, обеща Ердоган. През последните 3 години 5 608 роми са завършили професионално образование и работят по специалностите си, в провинциите по различни проекти се полагат усилия за тази общност в областта на образованието, здравеопазването и социалната солидарност. Той отчете и резултатите от антитерористичните операции – 4 108 терористи са неутрализирани в Африн, в Северен Ирак – 337, а на територията на Турция – 137.", "date": "2018.04.11", "title": "Ердоган: Израснал съм сред роми, играли сме заедно, учили сме в едно училище"}
{"url": "https://www.24chasa.bg/novini/article/6811535", "text": "Говорителят на Кремъл Дмитрий Песков заяви, че Москва няма да участва в „Туитър“-дипломацията“ на държавния глава на САЩ Доналд Тръмп и подкрепя по-сериозния подход към събитията, предава Франс прес, цитирана от Фокус. „Няма да участваме в „туитър“-дипломация. Подкрепяме сериозния подход. Както винаги смятаме, че е важно да не предприемаме стъпки, които биха могли да навредят на вече крехката ситуация\", подчерта говорителят на руския президент Дмитрий Песков в коментар за журналистите.", "date": "2018.04.11", "title": "Песков: Няма да участваме в дипломацията, която Тръмп води в туитър"}
{"url": "https://www.24chasa.bg/novini/article/6811538", "text": "Правозащитната организация Амнести интернешънъл приветства днес присъдата на съд на ООН срещу лидера на Сръбската радикална партия Воислав Шешел по обвинения за военни престъпления, като изтъкна, че тя представлява \"дълго отлагана справедливост\" за жертвите на войните в Югославия от 90-те години на миналия век, предаде Асошиейтед прес. Апелативната камара на Международния остатъчен механизъм, създаден да довърши делата на Международния трибунал за военните престъпления в бивша Югославия, осъди днес сръбския ултранационалист Воислав Шешел на 10 години затвор за военни престъпления, предава БТА. Шешел бе намерен за виновен по 3 от общо 9 точки от обвинението. \"Въпреки факта, че Апелативната камара оправда Воислав Шешел за другите военни престъпления, важно е, че тя установи, че наистина е имало широкомащабно или систематично нападение срещу несръбско цивилно население в Хърватия и Босна и Херцеговина\", заяви Гаури ван Гулик, директор на \"Амнести интернешънъл\" за Европа.", "date": "2018.04.11", "title": "\"Амнести интернешънъл\": Присъдата срещу Воислав Шешел е дълго отлагана справедливост"}
{"url": "https://www.24chasa.bg/novini/article/6811551", "text": "Удар в Сирия ще има в рамките на следващите 72 часа. Анализатори са единодушни пред  , че ескалацията на напрежение е голяма и моментът ще бъде използван, за да се изпробват най-модерните оръжия. Според д-р Ибрахим Чънар, историк и писател, това е най-голямата ескалация на напрежение след Втората световна война. В исторически план барутният погреб на света е именно Близкият Изток, коментира той. Д-р Чънар прогнозира още, че картата на Сирия ще бъде прекроена. Той смята, че Турция ще вземе страната на САЩ. Славчо Велков от Центъра за близкоизточни изследвания е на мнение сравнява конфликта в момента с Карибското криза. И той е на мнение, че във военнотехническо отношение ще бъдат изпробвани новите възможности. Този конфликт е трудно прогонозируем, каза още Велков. Журналистът Мохамед Халаф очаква в близките часове съкрушителен удар над Сирия, но не и апокалипсис. Той смята, че този удар ще е наказателен – за поредния случай, в който Башар Асад си позволява да използва химическо оръжие. Според Халаф до това напрежение нямаше да се стигне, ако през 2013 г. бившият американски президент Барак Обама беше ударил Сирия след химическа атака.", "date": "2018.04.11", "title": "Анализатори: Ще има удар в Сирия, за да се пробват най-модерните оръжия"}
{"url": "https://www.24chasa.bg/novini/article/6811294", "text": "Русия твърди, че от ноември 2017 г. досега значително е намалила военното присъствие и операциите си в Сирия, но всъщност запазва различни подразделения на място, особено в базите в Тартус и Хмеймим, съобщава Франс прес. Най-новите официални данни за числеността на военния персонал са за гласувалите на руските президентски избори на 18 март - 2954 души, всичките подкрепили Владимир Путин, предава БТА. Мнозинството от военните са във военновъздушната база в Хмеймим в Северозападна Сирия. Голяма част от руските войници в Сирия са военни \"съветници\", които помагат на терен на сирийската армия и допринесоха за последните й успехи. Към тях трябва да се прибави военната полиция, създадена основно от батальони от мюсюлманските руски републики в Кавказ, разположени в местности, отвоювани от бунтовниците като Алепо и в \"зони за деескалация\", установени в няколко региона на Сирия. Военният експерт Павел Фелгенхауер пресметна в края на 2017 г., че \"до хиляда членове на специалните сили се сражават редом с правителствените войски\". Владимир Путин разкри през декември, че общо 48 000 руски военни са участвали в интервенцията в Сирия от началото й на 30 септември 2015 г. Официално над 80 руски военни са загубили живота си в Сирия от началото на операцията. Повече от половината загинаха при катастрофа на транспортен самолет в базата Хмеймим в началото на март. Но жертвите сред руските наемници, чието присъствие не се признава от Кремъл, са повече. Авиацията е юмрукът на руската военна интервенция в Сирия. Броят на самолетите не е обявен, но според експерти те са няколко десетки и са в базата Хмеймим. Има бомбардировачи Su-24 или Su-34, многофункционални самолети Su-30 и дори изтребители Su-35 - най-новите в руския военнопромишлен комплекс. Освен това има и няколко десетки бойни хеликоптери. Руски стратегически бомбардировачи Тu-22 и Тu-160 извършваха нападения в Сирия, Русия използва и крилати ракети с обсег до 4500 км - красив символ на руската армия, която се опитва да демонстрира силата си. За осигуряване на защитата на базата в Хмеймим, Русия разположи през ноември 2015 г. съвременни противовъздушни батареи S-400, които смята за най-ценната си придобивка и се опитва да ги продава, където може. Армията е разположила също мобилни комплекси за противовъздушна защита Панцир и Тор М1. В Тартус, където руската армия използва пристанищни съоръжения от няколко десетилетия, противовъздушните батареи S-300 също са на разположение. Всичко това е налично, макар че нито бунтовниците, нито джихадистите имат авиация, но позволява налагането на \"забранена за полети зона\" в Сирия. Що се отнася до корабите в Средиземно море, те извършиха поредица от удари, отразени широко от медиите. След мисии извън Сирия единственият руски самолетоносач \"Адмирал Кузнецов\" е на сух док в района на Мурманск в Арктика за тригодишна модернизация. Руски подводници са били използвани поне четири пъти. Въпреки две изтегляния на значителна част от руския контингент в Сирия, обявени през март 2016 г. и ноември 2017 г., Русия запазва широк спектър от възможности за разполагане на войски и извършване на операции на място. През януари 2017 г., след договор между Дамаск и Москва, гражданското летище в Хмеймим, преустроено през лятото на 2015 г. за приемане на руски самолети, стана постоянна военна база на руската армия. Същото е и в Тартус: пристанищни съоръжения за обслужване на руската армия се превърнаха в \"постоянна руска военноморска база\". Към руските военни се прибавя и контингентът от наемници, които се бият на страната на правителствената армия и са командоси към частната военна компания \"Вагнер\".", "date": "2018.04.11", "title": "Русия: Намаляваме военното си присъствие в Сирия, но запазва подразделения"}
{"url": "https://www.24chasa.bg/novini/article/6811301", "text": "Мъж е с избити 6 зъба след сбиване в Тервел. Скандалът е възникнал във вторник по обяд по ул. „Черни връх” в град Тервел между 56-годишния Р.Д. от града и Я.Я. (39 г.) от село Мировци, област Шумен. Скандалът прераства в сбиване, вследствие на инцидента по-младият мъж получава средна телесна повреда - избити шест зъба. Извършителят на деянието е задържан за 24 часа. По случая е образувано досъдебно производство.", "date": "2018.04.11", "title": "Скандал в Тервел завърши с 6 избити зъба"}
{"url": "https://www.24chasa.bg/novini/article/6811308", "text": "Русия ще се справи с поредния кръг от санкции на САЩ, заяви днес руският премиер Дмитрий Медведев, цитиран от Ройтерс и ТАСС. \"Няма съмнение, че ще се справим с този натиск. Научили сме се как да го правим\", каза той в реч пред Държавната дума. Медведев добави, че руските власти ще направят преглед на американските стоки и на стоките, произведени в Русия от американски компании, когато се обмисля какъв да е отговорът на санкциите на Вашингтон.\"Ответните мерки ще бъдат добре обмислени, така че да не вредят на нас самите, и ще бъдат адекватни\", каза руският министър-председател, който не изключи възможността Русия да преоцени всички аспекти на сътрудничеството със САЩ, предава БТА. Дмитрий Медведев заплаши, че Русия няма да забрави онези, които водят антируска кампания. Той уточни, че решенията ще се вземат от президента Владимир Путин, а правителството само ще осъществява набелязания курс. В речта, последна за сегашния състав на руското правителство след преизбирането на Путин за президент, Медведев засегна редица вътрешнополитически въпроси. Сред тях имаше социални (пенсионната възраст, помощите за майки с деца, раждаемостта, бедността), икономически (доходите, вноса и износа на стоки и суровини, дълговете на регионите), както и екологични, образователни, научни (проблемите в космонавтиката) и спортни (наказаните за допинг) теми. По думите на Медведев \"връщането у дома\" на Крим и Севастопол е открило нова глава в историята на Русия, който тя е писала \"с огромна гордост и достойнство\". Той се похвали, че за последните шест години Русия е изминала път, за който \"мнозина страни изразходват десетилетия\".", "date": "2018.04.11", "title": "Медведев: Русия ще се справи с новия кръг санкции на САЩ"}
{"url": "https://www.24chasa.bg/novini/article/6811317", "text": "Воислав Шешел бе признат за виновен и осъден на 10 г. лишаване от свобода от Трибунала в Хага, предава белградската медийна компания B-92, като отбелязва, че въпреки това лидерът на опозиционната Сръбска радикална партия няма да отиде в затвора, тъй като прекара в Хага 11,5 г. През 2016 г. Шешел бе оправдан по всички обвинения, повдигнати срещу него от Прокуратурата на вече разпуснатия Международен наказателен трибунал за бивша Югославия (МНСБЮ), предава Фокус. Апелативната камара на Международния механизъм за наказателните трибунали, която продължи работата на Хагския трибунал, можеше да потвърди първоинстанционното решение, да го отмени или да отсъди нов процес. По-рано Шешел обяви, че няма да присъства в Хага за четене на присъдата за обжалване. Първоначално сръбският политик бе оправдан по всички девет обвинения в обвинителния акт, включително за употреба на реч за омраза, подбуждане към военните престъпления в Хърватия и Босна и Херцеговина по време на военни конфликти от 90-те години на миналия век, както и за експулсиране на етнически хървати от северната провинция Войводина в Сърбия. Прокуратурата в Хага обжалва това решение, а Шешел представи писмен отговор на жалбата.", "date": "2018.04.11", "title": "Воислав Шешел е осъден на 10 години затвор, но няма да изтърпи наказанието"}
{"url": "https://www.24chasa.bg/novini/article/6811309", "text": "Полицията в Бургас издирва двама мъже, задигнали 8000 лв. от оборотен ресторант, собственост на бившия футболист Радостин Кишишев. Заведението, което се стопанисва от двама наематели, е атакувано в нощта срещу 10 април. Крадците проникнали в заведението, разположено на партера на жилищен блок в к-с \"Зорница\", разбивайки прозорец от алуминиева дограма. С помощта на чук и отвертка те отворили малък сейф, закрепен неподвижно в офис помещение. От металната каса задигнали 8000 лв. - оборотът на ресторанта по Великденските празници. Според запознати обирджиите са били двама маскирани мъже, с качулки на главите, които са успели да обезвредят СОТ-а. Разпитан е целият персонал на заведението, иззети са записи от охранителни камери. Криминалисти работят по няколко версии, включително и за замесени вътрешни хора в кражбата.", "date": "2018.04.11", "title": "Издирват двама, задигнали 8000 лв. от ресторант на Кишишев в Бургас"}
{"url": "https://www.24chasa.bg/novini/article/6811326", "text": "По повод днешния Световен ден за борба с болестта на Паркинсон, отбелязван от 1998 г., британският в. \"Дейли експрес\" предлага поглед към живота на обичания шотландски комик, музикант и актьор Били Конъли, диагностициран със заболяването през 2012 г. 75-годишният Били Конъли има зад гърба си над 50-годишна успешна кариера - от фолк изпълнител до един от най-големите стенд ъп комици с роли в много хитови филми. Шотландският комик е диагностициран с болестта на Паркинсон през 2012 г. Година по-късно Конъли за първи път говори открито за заболяването си, предава БТА. Били Конъли споделя, че не позволява на здравословното си състояние да забави ритъма му на живот. Комикът казва, че по време на изпълненията си не обръща внимание на болестта или си прави шеги на собствен гръб с нея. Миналата година Били Конъли беше удостоен с рицарско звание за принос към развлекателната индустрия и благотворителността. В интервю за Рейдио Таймс комикът с присъщата си шеговитост разказва за \"подвизите си\" в Бъкингамския дворец и момента, в който е трябвало да коленичи пред принц Уилям. \"Беше доста изнервящо преживяване. Не исках да го прецакам. Мислех си: \"За Бога, гледай да не се спънеш. Тъй като страдам от болест на Паркинсон, съм доста тромав в колениченето - не ми се получава добре. С отстъпването назад обаче се справих изискано. Чудех се какво ще си помисли принц Уилям за мен, особено след като от нерви отговарях на въпросите му по-възможно най-глупавия начин\", споделя Били Конъли. Комикът казва още, че е бил леко смутен, когато е научил, че ще се окичи с титлата \"сър\", но все пак дълбоко в себе си е останал доволен, че ще я получи. \"По-добре щеше да е, ако се наричах Ланселот или нещо такова - сър Ланселот звучи убедително, за разлика от сър Били\", споделя Конъли. В документален филм на телевизия Ай Ти Ви за живота и дългата му кариера, Били Конъли разказва за момента, в който е научил за заболяването си, като отново не пропуска да се пошегува: \"Тогава докторът ми каза: \"Нали сте наясно, че за тази болест няма лечение?\" Що за калпав изказ? По-уместно щеше да е, ако ми беше съобщил, че все още се търси лек за заболяването. Така щеше да ми осигури малко светлина в тунела\".", "date": "2018.04.11", "title": "Комикът Били Конъли за живота си с болестта на Паркинсон"}
{"url": "https://www.24chasa.bg/novini/article/6811329", "text": "След Мериленд, и щатът Вирджиния включва българския като чужд език в дипломите за средно образование, съобщиха от пресцентъра на външното ни министерство. Езиковият тест по български език, провеждан от Департамента за езиково обучение (ДЕО-ИЧС) при СУ „Св. Климент Охридски“, е признат и включен в програмата „Сертификат за двуезичност“ (Seal of Biliteracy) на този щат. Решението беше взето на 10 април на извънредно заседание на Управителния съвет на Департамента по образование във Вирджиния, проведено по молба на посолството на България във Вашингтон. В резултат на предприетите действия от страна на дипломатическата ни мисия преди седмица и в щата Мериленд беше признат езиковият тест по български език, провеждан от Департамента за езиково обучение (ДЕО-ИЧС) при СУ „Св. Климент Охридски“. Още тази година завършващите гимназия ученици във Вирджиния ще могат да положат дистанционно изпит по български език и да получат „Сертификат за двуезичност“. Департаментът по образование в щата ще включи директна препратка към теста на електронната си страница в срок до две седмици. Сертификат ще бъде издаван при успешно полагане на теста - минимум ниво В 1.", "date": "2018.04.11", "title": "И щатът Вирджиния ще признава българския като чужд език в дипломите"}
{"url": "https://www.24chasa.bg/novini/article/6811341", "text": "Френското военно командване е представило на президента Еманюел Макрон няколко възможни сценария за военен удар срещу Сирия, съобщи вестник \"Фигаро\", цитиран от ТАСС. По мнението на военните специалисти операция може да бъде осъществена от базата Сен-Дизие в департамента От Марн, а не от френските бази в Йордания и в Обединените арабски емирства. Тези страни, както посочва \"Фигаро\", не желаят да участват в силови акции срещу съседна Сирия. Преди да достигнат до сирийска територия, изтребителите, снабдени с крилати ракети \"Скалп\", ще трябва три пъти да зареждат допълнително гориво, предава БТА. \"Фигаро\" припомня, че именно от базата в Сен-Дизие през август 2013 г. трябваше да излетят изтребители \"Рафал\", за да нанесат удар срещу Сирия, който в крайна сметка беше отменен по решение на тогавашния президент Франсоа Оланд. Вестникът не изключва възможността да бъде нанесен удар от Средиземно море от френския боен кораб \"Аквитания\", който разполага с морски крилати ракети, способни да поразяват цели на повече от 1000 км разстояние. Франция може да нанесе удар в рамките на съвместна или координирана със САЩ операция, отбелязва \"Фигаро\". Френският ежедневник посочва, че ако координирането на въздушните операции в Ирак и Сирия се осъществява от базата Ал-Удейд в Катар, то решенията по ответните удари ще се взимат на най-високо равнище в телефонни разговори между президентите Макрон и Тръмп. \"Фигаро\" подчертава, че \"руското присъствие в Сирия е свръхчувствителен фактор\". Поради тази причина целите на евентуално нападение ще се избират така, че там да няма руски военни.", "date": "2018.04.11", "title": "Макрон е бил запознат с планове за възможно военно участие на Франция срещу Сирия"}
{"url": "https://www.24chasa.bg/novini/article/6811243", "text": "Експертизите по разследванията на прокуратурата се бавят заради дефицит на съдебни лекари, голяма натовареност и липса на консумативи в НИКК към МВР и недостатъчен брой графолози в Столичната дирекция на вътрешните работи. Това гласи заключението от проверка на съдебния инспекторат, което прокурорската колегия на ВСС прие за сведение. „Много точни, ясни и интересни резултати относно въздействието на продължителността съдебните експертизи, особено съдебно-медицинските. Проблемът е, че документът на инспектората няма да го прочетат тези, от които зависи промяна на нормативната уредба на експертизите“, коментира на заседанието на ВСС главният прокурор Сотир Цацаров. Проверката на съдебни ревизори е за разследвания през 2015 и 2016 г., които са продължили повече от 6 месеца. „Установени са 2352 експертизи, чието неизготвяне в срок е довело до забавяне на разследването повече от шест месеца“, подчертават от Инспектората към Висшия съдебен съвет (ИВСС). Най-много се бавят съдебно-медицинските експертизи – 38,8% от общо назначените са изготвени със закъснение. На следващо място са техническите – 23,2 на сто. Следват физико-химичните/химичните експертизи – 19,5%, графологичните експертизи – 5.9% и съдебно-медицинските (биологичните) експертизи – 5,6 на сто. От доклада на ИВСС става ясно, че в Ямболско няма съдебен лекар, а в Сливенско специалистът е един и е с висока натовареност. В Бургаския апелативен район прокурорите и разследващите чакат най-много за физико-химични експертизи, които се изготвят в НИКК на МВР. 277 са забавените разследванията на прокурори във Варненския апелативен район. Например разследващите в Шуменско разчитат само на един съдебен лекар. Оказва се, че в Разград графолог липсва, става ясно от проверката на инспектората. В столичните прокуратури най-много се бавят графологически, физико-химични експертизи и биологически с ДНК-профилиране. „Независимо от предприетите мерки от наблюдаващите прокурори и органите на разследването, несвоевременното изготвяне на експертизите е довело до прекомерна продължителност на досъдебните производства, което води до нарушаване принципа на НПК за разумен срок на разглеждане и решаване на делата“, пишат съдебните инспектори. И уточняват, че това създава предпоставки да се търсят обезщетения от държавата по съдебен ред. Практиката на Европейския съд по правата на човека приема, че за закъсненията за изготвяне на експертизите носят отговорност държавните органи, припомнят още от ИВСС. Инспекторите изпращат и тревожни констатации и до министрите на вътрешните работи, на здравеопазването, на образованието и на правосъдието, които да вземат мерки за преодоляване на причините за забавянето на експертизи. ", "date": "2018.04.11", "title": "Съдебните експертизи се бавят, защото няма лекари и графолози"}
{"url": "https://www.24chasa.bg/novini/article/6811344", "text": "Мая Манолова се срещна с изпълнителните директори на „американските централи“, съобщиха от пресцентъра на омбудсмана. Повод за срещата бе жалбата на представители на Асоциация на индустриалния капитал в България, Българска стопанска камара, Българска търговско-промишлена палата и Конфедерация на работодателите и индустриалците в България, които в качеството си и на граждани поискаха от омбудсмана да предприеме действия по отношение на договорите с „Ей и Ес ЗС Марица Изток 1“ ЕООД и „Контур Глобал Марица Изток 3“ АД за дългосрочно изкупуване на електрическа енергия. Припомняме, че на 2 април т.г. омбудсманът се срещна с жалбоподателите, които обявиха, че договорите с „американските централи“ ощетяват непазарно както държавата, така и всички 3 600 000 български домакинства средно годишно с по 161 лева. Според тях, с тези договори се предоставя неправомерно държавна помощ. На днешната среща омбудсманът чу позицията и на „американските централи“ в лицето на изпълнителния директор на „Ей и Ес България“ Иван Цанков и Красимир Ненов, изпълнителен директор на „Контур Глобал Марица Изток 3“. Те припомниха историята на подписването на въпросните договори, с участието на няколко правителства и подчертаха ползите от дейността им за обществото и направените инвестиции. Изпълнителните директори заявиха готовност да трансформират договорите, така че да се запазят интересите на инвеститорите и на българските граждани, както и да излязат на свободния енергиен пазар. На срещата те посочиха още, че в момента тече предварително проучване на договорите в Европейската комисия. Омбудсманът смята, че отговорните държавни институции до момента нямат единна, ясна и обоснована позиция по отношение действието на договорите. Няма откритост и прозрачност в действията им. Няма яснота относно: - направени ли са необходимите икономически, финансови и правни анализи относно действието на дългосрочните договори за изкупуване на електрическа енергия и за възможностите за тяхното прекратяване. - какви действия са предприети и на какъв етап се намират, с цел гарантиране на обществения интерес. - на какъв етап е процедурата, предприета от ЕК за одобряване на методика за компенсиране при прекратяване на договорите. Отговорите на тези въпроси са наложителни, с оглед осигуряване прозрачност в действията на институциите, както и предоставяне на информация какви ще бъдат последиците за българските граждани при евентуално запазване или прекратяване действията на тези договори. За да защити интересите на българските граждани, омбудсманът ще инициира среща между отговорните държавни институции – министерствата на енергетиката, на финансите, КЕВР, НЕК, БЕХ и ЕСО, парламентарната комисия по енергетика, работодателските организации и ръководителите на „американските централите“.", "date": "2018.04.11", "title": "\"US централите\" трансформират договорите си след среща с омбудсмана"}
{"url": "https://www.24chasa.bg/novini/article/6811355", "text": "„Цифровизацията постави нуждата от качествено образование в светлината на прожекторите. Учителите обаче не могат да се справят сами със задачата да обучават качествено новото поколение - необходимо е тясно сътрудничество между учениците, учителите, директорите, бизнеса и институциите.“, заяви българският евродепутат Ева Майдел (ГЕРБ/ЕНП) по време на конференция, организирана от българското председателство с фокус върху дигиталните умения и образованието. Това съобщиха от прецентъра на ГЕРБ. Участниците в събитието се обединиха около идеята, че предприемачеството и дигитализацията са сред основните фактори, които предопределят успеха на образователните системи. „Държавите, като Финландия, Холандия, Швеция, Дания и Люксембург отдавна са внедрили предприемачеството в програмите на училищата. Неслучайно тези държави са сред най-добре представящите се в индекса за дигитализация на Еврокомисията. Насърчаването на предприемачеството означава насърчаване на самоинициативата и вярата в собствените възможности на учениците.“, коментира Ева Майдел (ГЕРБ/ЕНП). Образованието е сред основните приоритети на евродепутатa Ева Майдел (ГЕРБ/ЕНП). Тя е съ-основател на сдружението \"Образование България 2030\", което има за цел да идентифицира предизвикателствата пред българската образователна система и да даде насоки за преодоляването им. Ева Майдел е и инициатор на програмата \"Научи ме да умея\", която мотивира младите да развият своите умения за успешна професионална реализация и също така ангажира бизнеса да предоставя повече възможности за стажове и реализация на младежите.", "date": "2018.04.11", "title": "Майдел: Дигиталната революция постави фокус върху качеството на образованието"}
{"url": "https://www.24chasa.bg/novini/article/6811361", "text": "Една година за притежание на наркотици е трябвало да излежи в пловдивския затвор Георги Т., по прякор Жоро Манджата, който във вторник е избягал оттам. Същия ден вечерта не се е прибрал от работа на външен обект край града и е обявен за издирване. От районната прокуратура съобщиха, че Манджата е бил на общ режим. При него законът позволява да се работи на външен обект.   Ако бъде заловен, ще прибави към присъдата си до 3 г. лишаване от свобода.", "date": "2018.04.11", "title": "Избягалият от пловдивския затвор наркопласьор излежавал 1 г., влязъл преди месец"}
{"url": "https://www.24chasa.bg/novini/article/6811359", "text": "Полево лагерно обучение на артилерийските формирования от Сухопътните войски се провежда до 20 април на Учебен полигон „Корен”. Целта е артилеристите от Сухопътните войски да затвърдят способностите си по осигуряване на навременна и точна обща и непосредствена огнева поддръжка на маневрените формирования. Това съобщиха от Министерството на отбраната. Над 580 военнослужещи със 120 бойни и специални машини от военните формирования в Асеновград, Ямбол, Казанлък, Пловдив, Свобода и Мусачево ще проведат тактически учения с бойни артилерийски стрелби. Тренировката по стрелба и управление на огъня от артилерията на Сухопътните войски ще се проведе на 19 април, в края на полевия лагер. По време на обучението на полигон „Корен“ ще се проведе и тактическо учение с батальона за ремонт на въоръжението от състава на военно формирование 46 690 - Пловдив, по време на което ще се изпълняват задачи по техническа поддръжка, ремонт на въоръжение, тилова техника и специално техническо осигуряване на артилерийските формирования от Сухопътните войски. Началник на лагерния сбор е полковник Лъчезар Мишев – командир на военно формирование 24 490 – Асеновград, а ръководител на тренировката по стрелба и управление на огъня на артилерията на Сухопътните войски е полковник Петър Кръстанов от Командването на Сухопътните войски.", "date": "2018.04.11", "title": "Над 580 военни от Сухопътните войски ще участват в полево лагерно обучение"}
{"url": "https://www.24chasa.bg/novini/article/6811324", "text": "Банкови сметки и имущество на бизнесмена Кирил Христов-Киро Принца, подсъдим за убийството на готвача Никола Колев в Несебър, са запорирани, научи \"24 часа\". Това е станало с решение на Бургаския окръжен съд от 23 март като обезпечение на бъдещ иск. Според отлично осведомени, семейството на застреляния готвач ще поиска общо 450 000 лв. кръвна от Христов.  Делото за трагичния инцидент, станал на 17 април, 2016 г., тръгва утре  в Бургаския окръжен съд с разпоредително заседание. Очаква се на него да бъдат приети гражданските искове - по 150 000 лв. за съпругата на Колев, сина и дъщеря му. \"Разбрах за запора на сметки и имущество ден преди делото, ще обжалваме\", коментира пред 24 часа адвокат Благой Потеров, защитник на Кирил Христов. Христов, по-известен в Несебър като Кирил Принца, е подсъдим за умишлено убийство по чл.115 от НК, за което законът предвижда от 10 до 20 г. затвор. Защитата обаче не е съгласна с тази квалификация и затова преминаването към съкратено съдебно следствие с признаване на вина отпада като вариант. Веднага след убийството на готвача Никола Колев, Кирил Христов бе обвинен в умишлено убийство, но в хода на разследването обвинението бе преквалифицирано в причиняване на смърт по непредпазливост. Несебърската прокуратура обаче протестира и в крайна сметка Апелативната отново измени обвинението в \"умишлено убийство\". Никола Колев бе застрелян на 17 април вечерта в двора на ресторанта \"Принц Кирил\", в който 20 г. бил главен готвач. Заведението е на подсъдимия Христов. Двамата, заедно със столичен бизнесмен се черпили, когато Христов извадил законен пистолет и почнал да стреля на посоки. Тогава куршумите попаднали в саксия за цветя, но когато готвачът си тръгвал и седнал в джипа на столичанина, Христов се навел към него с пистолета в ръка. В този момент проивзел изстрел, а куршумът се забил в гърдите на готвача. ", "date": "2018.04.11", "title": "Само в \"24 часа\": Запор на сметки и имоти на Киро Принца, застрелял готвач в Несебър"}
{"url": "https://www.24chasa.bg/novini/article/6811365", "text": "Проправителствените сили в Сирия се изтеглят от главните летища и военновъздушни бази заради възможни въздушни удари от страна на Съединените щати, съобщи днес Сирийският център за наблюдение на правата на човека, цитиран от Ройтерс, пише БТА. По-рано днес президентът на САЩ Доналд Тръмп обяви в \"Туитър\", че американски ракети \"ще дойдат\" в Сирия в отговор на предполагаемото използване на химическо оръжие от режима в Дамаск. Засега няма коментар от страна на сирийската армия.", "date": "2018.04.11", "title": "Сирийската армия се изтегля от летищата заради очаквани ракетни удари на САЩ"}
{"url": "https://www.24chasa.bg/novini/article/6811369", "text": "Учениците от 1. до 7. клас вече могат да ползват електронно четими учебници. Издателска група „Просвета“ осигури за всички училища в страната достъп до дигиталните варианти на печатните учебници по всички предмети, предаде  . Това, което детето само трябва да направи, е да влезе на сайта на издателството на адрес  , да избере желания учебник по желания предмет и да кликне върху бутона за ползване. Не е необходима регистрация. Скоро линкове към електронно четимите учебници ще бъдат качени на специална платформа на страницата на МОН, откъдето също ще може да се четат и ползват. Въвеждането на дигитални копия на учебниците е с цел олекотяване на ученическите раници, от една страна, а от друга – за да направят уроците по - интересни, разнообразни и достъпни за децата. Те имат напълно идентично съдържание с това на одобрения печатен учебник, така че детето спокойно може да остави книжния вариант в училище и после вкъщи да учи по електронния вариант чрез своя смартфон, лаптоп или таблет.", "date": "2018.04.11", "title": "Учениците до 7-ми клас вече имат достъп до електронни учебници"}
{"url": "https://www.24chasa.bg/novini/article/6811016", "text": "За да не се затруднява интензивният трафик през Кресненското дефиле, за безопасността на движение на шофьорите и на работещите екипи, проучвателно-проектантските работи в тунел „Кривия“ при 388-ми километър на път I-1 /Е 79/ София - Кулата ще се извършват през нощта - от 22 ч. до 5 ч. сутринта. Това съобщиха от пресцентъра на АПИ. Очаква се предвидените проучвателни дейности да завършат до края на седмицата. Те са част от предстоящия ремонт на тунела, с дължина 343 м. Той ще включва нова отводнителна система, хидроизолация, нова светофарна уредба и енергоефективно осветление и други системи, повишаващи безопасността на движение. Срокът за изпълнение на проучвателните работи е 120 дни, а на ремонта - 300 дни. Изпълнител на проучвателните и на ремонтните работи е ДЗЗД „Геопът – Тунел Кривия“, в което са: „Геострой“ АД и „Пътстрой-92“ АД. Стойността на договора е 3 212 721,60 лв с ДДС. Строителният надзор се осъществява от „Пътконсулт 2000“ ЕООД. Техният договор е на стойност 54 720 лв. с ДДС. Проектът се финансира от бюджета на Агенция „Пътна инфраструктура“.", "date": "2018.04.11", "title": "Ще правят проучванията на тунел „Кривия“ през нощта заради трафика"}
{"url": "https://www.24chasa.bg/novini/article/6811008", "text": "Новородено конче се появи в стадото на Петър Пищалов, което бедстваше в Осоговската планина. По това време там са били доброволци и ветеринарни лекари, които са спомогнали за раждането. Доброволците споделиха пред  , че ще поискат от собственика да им разреши да свалят кончето и три от по-слабите коне до местността Три буки. На видео, заснето с дрон, се виждат новороденото с майка му.", "date": "2018.04.11", "title": "Конче се роди в бедствалото стадо на Петър Пищалов (Видео)"}
{"url": "https://www.24chasa.bg/novini/article/6811055", "text": "\"Русия, приготви се\", написа в Туитър президентът на САЩ Доналд Тръмп и предупреди, че ракетите \"ще дойдат\" в Сирия като ответна мярка на предполагаемата химическа атака срещу цивилни, извършена през уикенда, предадоха световните агенции, цитирани от БТА. \"Русия се заканва да свали всяка ракета, изстреляна срещу Сирия. Приготви се, Русия, защото те ще дойдат - хубави, нови и \"умни\"! Не бива да си партньор с изтребващо с газ животно, което убива хора и изпитва наслада от това\", написа Тръмп, имайки предвид сирийския президент Башар Асад.                                                                                                                      ", "date": "2018.04.11", "title": "Тръмп: Готви се, Русия, ракетите ни идват в Сирия"}
{"url": "https://www.24chasa.bg/novini/article/6811036", "text": "Жертвите в катастрофата на алжирския военнотранспортен самолет са 257, предаде Франс прес, позовавайки се на алжирското министерство на отбраната. Загинали са 10-членният екипаж и 247 пътници, от които повечето са военни и членове на техните семейства, предава БТА. Самолетът Ил-76 се разби малко след като излетя от летището на военната база в Буфарик, на около 25 км югозападно от столицата Алжир. През февруари в Алжир в катастрофа на самолет Херкулес C-130 загинаха 77 души. Говорител на алжирската Гражданска защита заяви, че по предварителни данни жертвите са били 181. Той уточни, че има оцелели пътници, които са силно обгорени от запалилия се корпус след падането на самолета. На мястото на катастрофата работят над 300 спасители. Сред загиналите са 26 членове на подкрепяния от Алжир Фронт Полисарио, борещ се за независимост на Западна Сахара - оспорвана територия, анексирана от Мароко.", "date": "2018.04.11", "title": "Алжир: Има оцелели от катастрофиралия самолет, но са силно обгорени (Снимки, видео)"}
{"url": "https://www.24chasa.bg/novini/article/6811048", "text": "16,28% е средното увеличение на тока за домакинствата, което иска ЧЕЗ. Това е под 3 стотинки на киловатчас, казаха от компанията. ЧЕЗ съобщиха процента на увеличението си, след като БСП публикуваха на сайта си писмо от председателя на КЕВР Иван Иванов, в което той отговаря на   за цени от първи юли. В писмото на Иванов е записано, че \"ЧЕЗ Електро България\" са предложили увеличение на дневната тарифа с 5%, а на нощната с 51%.  Пред журналисти Иванов потвърди, че искането за увеличение е такова. От ЧЕЗ поясниха, че са предложили нощната тарифа да се увеличи с такъв процент, тъй като в момента те купуват от НЕК нощния ток на по-висока цена и отново повториха, че средното увеличение на домакинствата ще бъде под 3 стотинки. Председателят на КЕВР Иван Иванов заяви, че не е важно какви предложения внасят компаниите, а за клиентите е важно това, което ще постанови регулаторът и той отново повтори, че няма да има драстично увеличение на цената на тока.", "date": "2018.04.11", "title": "16,28% увеличение на тока за домакинствата, иска ЧЕЗ"}
{"url": "https://www.24chasa.bg/novini/article/6811061", "text": "Групата на социалистите и демократите в Европейския парламент призова днес изпълнителният директор на Фейсбук Марк Зукърбърг да бъде изслушан следващата седмица в Страсбург на заседание на парламентарната комисия по граждански свободи, правосъдие и вътрешни работи, предаде БТА. Групата призовава също за извънредно обсъждане на въпроса със злоупотребата с лични данни на потребителите на Фейсбук на пленарната сесия на ЕП. Изключително важно е европейските граждани да разберат как данните им биват използвани, се посочва в изявление на групата. Допълва се, че Зукърбърг трябва да обясни точно какво се е случило, как това засяга европейците и какво е направено подобни злоупотреби да не се повтарят. С писмо до Европейската комисия Фейсбук миналата седмица потвърди, че до 2,7 милиона потребители в ЕС са били засегнати от злоупотребата с лични данни покрай случая с \"Кембридж Аналитика\". ЕК определи случая като неприемлива злоупотреба. Защитата на личните данни е европейска ценност, която не подлежи на преговори, коментира еврокомисарят по цифровизацията Мария Габриел. ЕК уточни, че от 25 май в ЕС влизат в сила допълнителни правила, според които при нарушение на изискванията за съхранение на лични данни дружествата може да бъдат глобени с до четири процента от техния световен годишен оборот. От следващия месец дружествата, обработващи лични данни в ЕС, ще трябва да получават изричното съгласие на своите клиенти да събират тези данни и то с ясно посочена цел, включително ако данните биват предоставени другиму. Снощи Зукърбърг бе разпитан на петчасово общо заседание на комисиите по търговските и по правните въпроси към Сената на САЩ. Той твърди, че Фейсбук събира два вида данни за потребителите - информация, която те сами са избрали да предоставят, както и за техните изразени предпочитания онлайн. По неговите думи Фейсбук не предоставя тези данни на друг, а ги използва самостоятелно, за да насочва по-правилно рекламата, от която се издържа.", "date": "2018.04.11", "title": "Социалистите в ЕП настояват Зукърбърг да свидетелства пред европарламента"}
{"url": "https://www.24chasa.bg/novini/article/6811066", "text": "Ръководителят на германското вътрешно разузнаване заяви, че е много вероятно руското правителство да стои зад кибератака срещу германски компютърни мрежи, въпреки че според признанието му е трудно да има стопроцентова сигурност, предаде Ройтерс, цитирана от БТА. Ханс-Георг Маасен каза пред репортери, че германските власти внимателно са проучили атаката след откриването й през декември и тя не е причинила щети. Маасен съобщи, че няма данни за връзка с АРТ28 - руска хакерска група, обвинявана за атаката през май 2015 г. срещу долната камара на германския парламент и националния комитет на Демократическата партия в САЩ преди американските избори през 2016 г. Въпреки това Маасен посочи, че атаката е смятана за \"постоянна заплаха в напреднала фаза\" - термин, използван от специалистите за описване на толкова усъвършенствана и сложна кибератака, която може да бъде извършена само от правителствена структура. \"Възприехме я като кибератака с руски произход\", каза Маасен. \"Стопроцентова сигурност, че извършителят е в Москва, не е възможна, но можем да говорим за голяма вероятност\", добави той. Маасен каза, че т.нар. операция под \"фалшив флаг\", целяща подвеждане на властите за това коя държава носи отговорност, не може да бъде напълно изключена, но изтъкна: \"Приемаме, че е с руски произход\". Германската федерална прокуратура също разследва кибератаката като вероятен случай на шпионаж. Източници, дали информация за случая, казаха, че той е бил установен за първи път през декември, но може да е започнал и година по-рано. Руското правителство отхвърли предположението, че руски хакери стоят зад кибератаката. Говорител на германското вътрешно министрество каза миналия месец, че засегнатата компютърна мрежа IVBB е била използвана за обмен на документи с гриф \"само за правителствена употреба\", но те не са съдържали информация с висок гриф на секретност.", "date": "2018.04.11", "title": "Берлин: Москва стои зад кибератаката срещу германското правителство"}
{"url": "https://www.24chasa.bg/novini/article/6811086", "text": "Министърът на правосъдието Цецка Цачева одобри днес процедура по провеждане на конкурс за нотариуси в страната, съобщиха от пресцентъра на държавното ведомство. Министерството на правосъдието публикува на сайта си проект на заповед (рубрика „Кариери“) за конкурс за заемане на общо 92 вакантни места за нотариуси в различни съдебни райони в страната. До стартиране на процедурата се пристъпи след изготвен анализ от министерството на правосъдието за останалите незаети места за нотариуси, след проведения конкурс през 2014 г., както и анализ във връзка с вакантните места по съдебни райони, поради преместване на нотариуси при условията на чл. 34б от Закона за нотариусите и нотариалната дейност, и поради загубване на правоспособност. Запълването на незаетите места за нотариуси цели равномерното им разполагане на територията на страната, създаване на подходящи условия за предоставяне на нотариални услуги на гражданите и юридическите лица и предотвратяване на нелоялната конкуренция при осъществяване на нотариалната дейност. На основание чл. 66 от Административнопроцесуалния кодекс в едномесечен срок от публикуването на проекта на заповед, всички заинтересовани лица и организации могат да представят писмени предложения и възражения по изготвения проект на заповед за насрочване на конкурса. Писмените предложения и възражения следва да се депозират в посочения срок в деловодството на министерството в сградата на ул. „Славянска“ № 1 или да се изпратят по пощата на адрес: гр. София, ул. „Славянска“ № 1.", "date": "2018.04.11", "title": "Министър Цачева одобри процедура по провеждане на конкурс за нотариуси"}
{"url": "https://www.24chasa.bg/novini/article/6811081", "text": "В доклад за Румъния, публикуван днес, Групата държави срещу корупцията (ГРЕКО) към Съвета на Европа изразява сериозни притеснения във връзка с някои аспекти на одобреното неотдавна правосъдно законодателство, както и по повод проектоизмененията в наказателните кодекси, съобщи на БТА пресслужбата на Съвета на Европа. Румънският информационен сайт Зиаре определя доклада като \"унищожителен\". ГРЕКО подготви днешния доклад, след като през декември 2017 г. взе решение да направи извънредна спешна оценка на съдебната реформа в Румъния, тъй като тя би могла да доведе до сериозни нарушения на стандартите за борба с корупцията, уточнява Съветът на Европа. В доклада се отбелязва, че измененията в трите закона за правосъдието, одобрени от румънския парламент през декември 2017 г., не съдържат най-спорните предложения, които бяха представени първоначално през лятото. Въпреки това ГРЕКО е притеснена от техните потенциални последици, включително върху структурата на персонала в съдилищата и прокуратурите. Въпреки мащабната и важна цел на тези реформи, тяхното въздействие не е било оценено адекватно, а процесът на законотворчество също е бил спорен, посочва органът на Съвета на Европа. ГРЕКО призовава Румъния да се откаже от идеята за създаване на нова специализирана прокурорска секция за разследване на престъпления, извършени от магистрати. В доклада се споменава също предизвикалия противоречия процес по отстраняване от длъжност на главния прокурор на Националната дирекция за борба с корупцията, иницииран през февруари т.г. ГРЕКО подчертава още веднъж призива си за допълнителни гаранции във връзка с процедурите по назначаване и отстраняване на висши прокурори. Групата държави срещу корупцията критикува също проектоизмененията в наказателните кодекси, които, ако бъдат приети, биха влезли в ясно противоречие с някои от международните ангажименти на Румъния. Измененията, които в момента се обсъждат от специална парламентарна комисия, се възприемат от други държави като заплаха за ефективността на взаимната правна помощ, се посочва в съобщението на пресслужбата на Съвета на Европа. В допълнение докладът критикува серия проектоизменения, одобрени от Сената на 21 декември 2017 г., които съществено ще засегнат инкриминирането на различни корупционни престъпления, например: лица на изборни длъжности вече няма да бъдат наказателно преследвани за подкупи и търговия с влияние и за злоупотреба със служебно положение, ако щетите възлизат на по-малко от 200 000 евро, при положение че средната месечна заплата в Румъния е между 600 и 800 евро. ГРЕКО припомня, че подобна цел преследваше спорното правителствено постановление, което бе отменено след масови протести в началото на миналата година. Групата държави срещу корупцията приканва Румъния да представи нов вариант на предложените реформи на следващата пленарна среща от 18 до 22 юни и да се въздържа от приемането на изменения в наказателното законодателство, които биха подкопали способността на страната да се бори с корупцията.", "date": "2018.04.11", "title": "Критичен доклад за Румъния на Групата държави срещу корупцията към Съвета на Европа"}
{"url": "https://www.24chasa.bg/novini/article/6810244", "text": "Официални представители на румънската спасителна служба съобщиха, че са открили телата на трима румънски катерачи, които бяха обявени за изчезнали в планина в Централна Румъния, съобщава Асошиейтед прес. Местните власти съобщиха, че телата са били открити след издирване с хеликоптер. Тримата мъже са на възраст 64, 62 и 18 години и са изчезнали в началото на април. Тримата туристи изчезнали преди шест дни в планините Фъгъраш. Семействата на планинарите са съобщили за изчезването им едва на Великден, тъй като били свикнали с дългите им преходи и безпроблемно завръщане. Снощи спасители са успели да локализират телата на двама от планинарите на около 2000 метра надморска височина, посочва в. \"Гъндул\". Заместник-председателят на Окръжния съвет в Брашов Адриан Габор заяви, че усилията на спасителите за издирването на тримата катерачи са били затруднени от лошото време, опасността от лавини и трудната навигация в планината. Габор посочи, че телата ще бъдат транспортирани до близкия град, за да се установи причината за смъртта. Местен монах уведомил властите за възможното им изчезване, след като забелязал, че автомобилът им стои паркиран на едно и също място от няколко дни.", "date": "2018.04.11", "title": "Трима планинари загинаха в Румъния (Обновена)"}
{"url": "https://www.24chasa.bg/novini/article/6811148", "text": "Цените на жилищата в Европейския съюз (и в частност в еврозоната) нараснаха през четвъртото тримесечие на 2017 година с най-солидно темпо от десет години насам, като в същото време техният растеж в България беше близо двойно по-голям, показват данни на \"Евростат\", цитирани от Подобно ценово развитие би трябвало да подкрепи икономическия растеж през следващите месеци, тъй като притежателите на жилища ще се почувстват по-богати и по-склонни да харчат повече. Според европейската статистика цените на жилищата в еврозоната са нараснали през трите месеца до края на 2017-а година с 4,2% спрямо година по-рано и след повишение с 4,0% през третото тримесечие, като това представлява тяхно най-солидно повишение от второто тримесечие на 2007-а година насам – около година преди глобалната финансова криза, чийто официален старт беше даден с фалита на американската банка Lehman Brothers през есента на 2008 година. В рамките на целия Европейски съюз жилищните цени се повишиха за второ поредно тримесечие с 4,5%, отбелязвайки най-здрав годишен ценови растеж от края на 2007 година. На тримесечна база обаче има сигнали за забавяне на темпото на растеж на жилищните цени, като в края на 2017-а година цените в рамките на ЕС и в частност на еврозоната се повишиха съответно с 0,7§ и с 0,9% след повишения с 1,6% през третото тримесечие. Данните на Евростат отреждат на България място в челната шестица, като цените на жилищата в нашата страна нарастват през третото тримесечие на 2017-а спрямо година по-рано с цели 8,2%, изпреварени единствено от тези в Ирландия (скок с цели 11,8%), в Португалия (с 10,5%), Словения (с 10,0%), Холандия (с 8,5%) и Чешката република (повишение с 8,4%). В същото време спад при цените на жилища на годишна база е отчетен единствено в Италия (понижение с 0,3%). Цените на жилища в България се повишават през четвъртото тримесечие на 2017 година с 1,6% спрямо предходното тримесечие, когато те се повишиха с 2,0%. За последно жилищните цени в нашата страна се понижиха на тримесечна база преди повече от две години – през третото тримесечие на 2015-а, когато те се понижиха с 0,5 на сто. В същото време индексът на жилищните цени в България нарасна на годишна база през периода октомври - декември 2017-а година с 8,2% след растеж с 9,0% през третото тримесечие (най-силно нарастване на цените на жилища в нашата страна от края на 2008-а година насам).", "date": "2018.04.11", "title": "Жилищата в ЕС поскъпват с 4,5% в края на 2017 г., в България ръстът е 8,2%"}
{"url": "https://www.24chasa.bg/novini/article/6811161", "text": "\"Умните ракети\" трябва да летят срещу терористи, а не срещу законно правителство, заяви днес говорителката на руското външно министерство Мария Захарова, цитирана от ТАСС. С това тя реагира на изказване на американския президент Доналд Тръмп, който предупреди Русия да се готви за \"умните\" американски ракети, които ще бъдат изстреляни срещу Сирия, предава БТА. \"Умните ракети трябва да летят срещу терористи, а не срещу законно правителство, което от години се бори срещу международния тероризъм на своя територия\", написа във Фейсбук Захарова. Тя добави, че ракетен удар по Сирия може да унищожи всички доказателства по случая с предполагаемата употреба на химически оръжия в Източна Гута.", "date": "2018.04.11", "title": "Русия: \"Умните ракети\" да летят срещу терористи, а не срещу правителството на Сирия"}
{"url": "https://www.24chasa.bg/novini/article/6811153", "text": "Пловдивската полиция е вдигната по тревога, след като 42-годишен лишен от свобода в местния затвор не се прибрал след работа от външен обект. Сигналът за избягалия е получен вчера след 18 ч. Веднага е бил обявен за издирване, съобщиха от областната дирекция на МВР. Според \"Трафикнюз\" въпросният затворник е Георги Т. по прякор Манджата. Той бил задържан преди месец до Строителния техникум в града заради продажба на дрога. При ареста се оказало, че има влязла в сила присъда за наркотици и е обявен за национално издирване. Манджата бил пратен светкавично в трудово-поправителното общежетие към тъмницата, откъдето му осигурили и работата на обекта. Той е добре познат на надзирателите, тъй като нееднократно е лежал зад решетките за наркотици.", "date": "2018.04.11", "title": "Пловдивската полиция на крак, издирват избягал затворник"}
{"url": "https://www.24chasa.bg/novini/article/6811131", "text": "Окръжната прокуратура в Ямбол е наложила 72-часов арест на украинеца Иван Г., обвинен в контрабанда на наркотици, съобщиха от Апелативна прокуратура Бургас. Украинецът е привлечен като обвиняем за това, че опитал да пренесе от Турция в България през ГКПП Лесово два пакета екстази с тегло 342 грама -  престъпление по чл. 242, ал. 2, от НК. Предстои до дни прокуратурата в Ямбол да внесе в съда искане за налагане на мярка за неотклонение „задържане под стража“ спрямо обвиняемия.", "date": "2018.04.11", "title": "Украинец, хванат с два пакета екстази на Лесово, остава в ареста"}
{"url": "https://www.24chasa.bg/novini/article/6811196", "text": "Смяната на собствеността на ЧЕЗ в България няма да промени цената на електрическата енергия, защото цената й се определя от КЕВР, а не от ЕРП-ата. Това каза пред журналисти министърът на енергетиката Теменужка Петкова след като откри конференцията \"Чиста енергия и индустриална конкурентоспособност за устойчиво развитие - кохезия, конкурентоспособност и сигурност на доставките\" в \"Интер експо център\", предаде БТА. Енергийният министър посочи, че електроразпределителните предприятия и всяко едно предприятие са в правото си да предявят искания за цена, но в крайна сметка цената се определя само от регулатора и хората трябва да бъдат спокойни. Министър Петкова обясни, че сигурността на електроенергийната система не се определя от собствениците на тези дружества и затова няма опасност за енергийната сигурност на страната при смяна на тяхната собственост. Освен това, по думите й, регулаторът също следи тези дейности, защото енергийните дружества изпълняват дейност, която е лицензирана при КЕВР. \"Държавата си е на мястото и хората трябва да бъдат спокойни\", увери енергийният министър. На журналистически въпрос, че каквото и да се случи с договорите с т. нар. американски централи това няма да промени цената на тока, който те продават, енергийният министър обясни, че България е поела ангажименти, които са свързани с пълната либерализация на енергийния пазар. Петкова припомни, че през 2013 г. бившата ДКЕВР е сезирала ЕК за това, че според тогавашната комисия е налице нерегламентирана държавна помощ по отношение на двата дългосрочни договора с двете американски централи и започналата тогава процедура продължава и до днес. Поради тази причина са започнали разговори с двете централи. Тя изрази увереност, че при конструктивни преговори с представители на двете централи ще стигне до най-добро решение за двете страни.", "date": "2018.04.11", "title": "Петкова: Смяната на собствеността на ЧЕЗ няма да промени цената на тока"}
{"url": "https://www.24chasa.bg/novini/article/6811200", "text": "Севернокорейският парламент по график се събира днес сред серия от дипломатически ходове на лидера Ким Чен Ун, които могат да имат значително въздействие върху посоката, в която ще поеме страната в идните месеци и вероятно години, предава АП, цитирана от БТА. Заседанията на целия състав на Върховното народно събрание обикновено са кратки, само веднъж в годината, с цел да се приемат бюджети, да се утвърдят кадрови промени и да се одобрят безкритично приоритетите в политиката на Ким. Тазгодишната сесия обаче е наблюдавана по-внимателно, защото бе насрочена да започне само две седмици преди Ким да се срещне с южнокорейския президент Мун Дже-ин, а Пхенян и Вашингтон изработват детайлите на срещата на върха между Ким и президента Доналд Тръмп в края на май или началото на юни. Ким приключи своята първа такава среща с китайския президент Си Цзинпин в Пекин миналия месец. Неговият външен министър е сега в Москва и се съобщава, че проучва възможността за среща с президента Владимир Путин. На пръв поглед внезапният завой на Ким от изстрелването на ракети с рекордно бързи темпове миналата година към търсене на диалог като цяло бе приветстван. Остават обаче въпроси колко склонен би бил Ким да направи сериозни компромиси с програмата си за ядрени оръжия в замяна на гаранции за сигурност и вдигането на икономическите санкции, които имат силно негативно влияние върху икономиката на страната му. Пхенян се старае да не разкрива намеренията си. Първите значителни новини за \"отварянето\" в севернокорейските държавни медии са от тази седмица, когато те съобщиха, че Ким е изложил планове за диалог с Южна Корея и Съединените щати на среща с висши партийни функционери в понеделник, преди заседанието на парламента. Дори и тези репортажи бяха сдържани: Тръмп не беше споменат по име и бе обявено, че Ким е говорил за \"възможност\" за диалог с Вашингтон. Не става ясно какъв е дневният ред на заседанието на парламента или каква част от него ще стане публично достояние. Държавните медии, които само обявиха датата на сесията миналия месец, обичайно не съобщават за заседанията, преди да са приключили. На чуждестранните медии в Пхенян - включително и на Асошиейтед прес - не им беше позволено да отразяват събитието. Севернокорейското Върховно народно събрание е много далеч от западната демократична идея какво трябва да представлява един парламент. Събранието, което има 686 членове след последните избори през 2014 г., обикновено заседава веднъж, а понякога два пъти годишно. Председател на събранието е Ким Йон-нам, 90-годишният висш севернокорейски държавник, който придружи сестрата на Ким Чен-ун в Южна Корея през февруари на откриването на Зимните олимпийски игри в Пьончан. Той е председател на събранието от 1998 г. и въпреки че изглежда в добро здраве, спекулациите дали няма да се оттегли вървят години наред. Събранието технически е върховният орган на държавна власт според севернокорейската конституция. На практика то служи за утвърждаване на всякакви решения и политики, изложени пред него. То е обаче важно средство да се поддържат депутатите информирани за националните приоритети, за да може те на свой ред да предадат информацията в своите райони. Когато събранието заседава, обичайно е да се видят дълги колони от автобуси, пълни с народни представители, които са развеждани из столицата за обиколки на музеи и исторически забележителности - вероятно рядко преживяване за някои от тях, които идват от по-далечни или селски райони. Държавните медии съобщиха вчера, че тази година депутатите са посетили музей за история на революцията, гробище на \"мъченици на революцията\" и на университет, подготвящ учители.", "date": "2018.04.11", "title": "Севернокорейският парламент се събира, за да одобри националния дневен ред"}
{"url": "https://www.24chasa.bg/novini/article/6811192", "text": "Темата с реформата в системата на ТЕЛК да бъде подложена на широко обсъждане, докато се постигне обществено съгласие, заявява Красимир Каракачанов в своя позиция, разпространена от ВМРО. Той се обявява за затягане на контрола при издаването на решения за инвалидните пенсии. Каракачанов посочва, че според него трябва да се въведе електронно досие и електронна здравна карта, както и т.нар. обслужване на едно гише, чрез които лесно може да се контролира целият процес. Ето това е контролът, който държавата трябва веднъж и завинаги с цялата строгост на закона и сила на държавния апарат да наложи, заявява лидерът на ВМРО. Пълният текст на позицията на Красимир Каракачанов: Във връзка със създалото се напрежение заради готвените промени в ТЕЛК в качеството си на заместник министър-председател и лидер на ВМРО – Българско национално движение съм категоричен, че трябва широк диалог, който да гарантира правата на хората с увреждания, но и да сложи край на злоупотребите с ТЕЛК-ови решения, които източват социалната и здравната системи на страната ни. Искам да почертая, че промените трябва да се направят така, че да бъде засилен контролът както на отпусканите средства, така и на самата процедура по определяне на здравния статус и нетрудоспособността на болните. Това не означава отнемане на парите на хората с реални увреждания, а спирането на парите към онези, които лъжат държавата и злоупотребяват със средства, които могат да бъдат пренасочени към други нуждаещи се групи. Ако ние успеем да спрем именно тези злоупотреби, то тогава и пенсиите на реално болните могат да бъдат увеличени, както и да се подпомогнат българските пенсионери. Към момента в България по документи има около 550 хиляди хора с увреждания. При намаляващия прираст и статистиката, че към настоящия момент сме около 7 милиона население, тази цифра звучи нереалистична. Социалната и здравна система на страната ни отделят 1 млрд. и 700 милиона лева на година за изплащане на инвалидни пенсии. За справка през 1989-1990 г., при 9 млн. население, хората с увреждания са били около 150 хиляди. Отново подчертавам тезата, която много пъти аз и от „Обединени патриоти“ заявявахме в предизборната кампания, че не може болният да носи здравия. Против съм нашите майки и бащи да взимат мизерни пенсии, а в същото време хора, които нямат никакво правно основание, да водят един доста по-добър от тях живот на техен гръб. Давам Ви конкретни примери. В моя избирателен район – Плевен, има села, в които преобладаващият брой деца са с ТЕЛК-ови решения. В с. Пелишат от 38 деца, регистрирани при един личен лекар, 34 от тях са с диагноза „епилепсия“. В село Бохот отново сходен случай, но там децата имат решение, което констатира „бронхиална астма“. Едно такова дете получава месечно от държавата около 350 лв. Нека направим сметката – само в с. Пелишат сумата, която държавата отпуска за един месец, е към 11 900 лв., а тя е сходна и в с. Бохот. За една година само така се усвояват 285 600 лв. Това е само в две села. В Плевенско има и още подобни села – Мечка, Коиловци, Тодорово, Брестовец и т.н., в които 90% от ТЕЛК-овите решения на децата са с диагнози „епилепсия“ и „бронхиална астма“. Нека бъдем честни – епилепсията не е заразна болест, както и бронхиалната астма. Ето за тези случаи говорим и за хилядите други подобни измами. Категоричен съм, че са нужни законодателни промени, които да наложат строги мерки за длъжностните лица, които си позволяват да издават неправомерно документи. Трябва да се въведе електронно досие и електронна здравна карта, както и т.нар. обслужване на едно гише, чрез които лесно може да се контролира целият процес. Ето това е контролът, който държавата трябва веднъж и завинаги с цялата строгост на закона и сила на държавния апарат да наложи. Стига с политически спекулации по темата! Нима БСП, които организираха днешния протест и се самоопределят като социална партия, са против увеличението на пенсиите на пенсионерите и подкрепят измамите с инвалидни пенсии? Стига политиканстване. Нужни са енергични мерки и контрол. Предлагам темата с реформата в системата на ТЕЛК да бъде подложена на широко обсъждане, докато се постигне обществено съгласие по нея. Аз съм готов с конкретни предложения, които ще поставя за разглеждане пред обществото още следващата седмица.", "date": "2018.04.11", "title": "Каракачанов: Реформата на ТЕЛК да бъде подложена на широко обсъждане"}
{"url": "https://www.24chasa.bg/novini/article/6811220", "text": "Гръцкият външен министър Никос Кодзиас заяви днес в Белград, че Гърция няма да признае независимостта на Косово, като уточни, че косовското представителство, което се планира да бъде открито в Атина, ще бъде търговско, а не дипломатическо, предаде агенция Бета. \"Още през 2011 и 2014 г., по време на тогавашното правителство, бе договорено да се открие търговско представителство на Косово. Когато бъде открито, то няма да бъде дипломатическо представителство. Такова нещо не е нито договорено, нито предвидено\", каза Кодзиас на съвместна пресконференция със сръбския си колега Ивица Дачич, предаде БТА. Дачич потвърди, че на срещата с Кодзиас са разговаряли на тази тема, като изтъкна, че \"това не е признание или промяна на позицията\" за Косово. Той благодари на гръцкия министър за подкрепата за териториалната цялост на Сърбия. Попитан за преговорите по спора за името на Македония, Кодзиас каза, че е направена крачка напред, а ключът към решаването на спора е \"реализъм и прагматизъм\". \"Нужен е компромис. Двете страни трябва да разберат, че не могат да получат всичко\", добави гръцкият министър. Дачич коментира, че най-плодотворно е да се разговаря директно за установяването на тези проблеми, които \"засягат миналото, традицията и историята на региона\". \"Сърбия проявява разбиране към позицията на Гърция\", каза Дачич, отбелязвайки, че признаването на Македония под конституционното й име Република Македония е било \"необмислен ход\" на Белград. Той изтъкна още, че поведението на Македония към Сърбия е било \"неадекватно\", като припомни, че Скопие призна независимостта на Косово.", "date": "2018.04.11", "title": "Никос Кодзиас: Гърция няма да признае Косово"}
{"url": "https://www.24chasa.bg/novini/article/6811224", "text": "Ефективна и условна присъди и солени глоби получиха от Варненския окръжен съд двама бизнесмени. Магистратите ги признаха за виновни за укриване на данъци в особено големи размери. 45-годишния Тодор Асенов от Търговище ще изкара зад решетките 3 години и трябва да плати 5000 лева глоба. Освен това трябва да внесе в държавната хазна 553 128 лева заедно със законната лихва за причинените имуществени вреди от извършеното данъчно престъпление, както и държавна такса върху уважения граждански иск в размер на 22 125 лева, заедно с направените разноски по делото. Колегата му - 44-годишният варненец Атанас Атанасов, получи условна присъда с 3-годишен изпитателен срок след прилагане на редукция на наказанието му с една трета заради съкратеното съдебно следствие. Той трябва да заплати на държавата 1,521 млн. лева, както и 60 849 лева държавна такса и разноски по делото. Престъплението е извършено в различни данъчни периоди като двамата са собственици и управители на \"Хаджи 98\" ООД. Тодор, който е основно образование и Атанас използвали документи с невярно съдържание, с които подавали фалшиви декларации пред НАП – Варна за несъстояли се сделки. По този начин Тодор успял да приспадне данъчен кредит от фиктивните сделки на стойност 553 128 лева. Атанас сам и в съучастие с Тодор приспаднал неследващ се ДДС в размер на над 1, 5 млн. лева. Сумите й до момента не са възстановени от двамата подсъдими.", "date": "2018.04.11", "title": "Осъдиха бизнесмени за укрити данъци"}
{"url": "https://www.24chasa.bg/novini/article/6811219", "text": "Делегация на руската Държавна дума начело с Дмитирий Саблин от партията \"Единна Русия\" пристигна днес на посещение в Сирия, предаде ТАСС, цитирана от БТА. Руските депутати ще се срещнат с председателя на сирийския Народен съвет (парламента) Хамуда Юсеф Сабаг, мюфтията Ахмед Бадреддин Хасун и патриарха на Антиохия и целия Изток Йоан Десети. Предстои подписване на споразумение за сътрудничество между \"Единна Русия\" и социалистическата партия Баас, която е на власт в Дамаск от 1963 г. Саблин, който е координатор на връзките с парламента на Сирия, опроверга съобщенията на някои медии, че сирийският президент Башар ал Асад и семейството му са емигрирали в Техеран поради опасения от въздушен удар на Запада по Дамаск.", "date": "2018.04.11", "title": "Депутати от руската Дума пристигнаха на посещение в Дамаск"}
{"url": "https://www.24chasa.bg/novini/article/6811234", "text": "Министър-председателят Бойко Борисов ще се срещне с Христос Стилианидис - европейски комисар за хуманитарната помощ и управлението при кризи, утре, 12 април, съобщи пресслужбата на кабинета. Двамата ще обсъдят приоритетите в сферата на хуманитарната помощ и реакцията при кризи, като акцент ще бъде поставен върху инициативата rescEU - предложението на Европейската комисия за нова европейска система за справяне с природните бедствия, което ще допълни и подсили Механизма за гражданска защита на Съюза. В срещата ще участва и министърът на вътрешните работи Валентин Радев.", "date": "2018.04.11", "title": "Борисов се среща с европейския комисар по въпросите на хуманитарната помощ утре"}
{"url": "https://www.24chasa.bg/novini/article/6811232", "text": "За извършеното престъпно деяние – подбуждане към убийство, 29-годишната М. Асенова получи присъда от  една година и четири месеца лишаване от свобода с изпитателен срок от четири години, съобщиха от прокуратурата на своя сайт. М. Асенова живее в Мездра и преди няколко години се сприятелила с нейна колежка – П.П., като впоследствие отношенията им преминали в интимни. Познавала се със съпруга на приятелката си – Г.П., взаимно си гостували. През последната година отношенията между двете жени се влошили заради проявяваната ревност от страна на Асенова, което станало повод П.П. да пожелае да прекратят връзката им. Освен това имало и обвинения, свързани с давани и получавани парични суми в заем. През пролетта на 2017 г. М. Асенова се свързала с неин познат и по време на среща във Враца му казала, че иска съпругът на приятелката й да бъде убит. Тя съобщила данни за него – местоживеене и работно място. Мъжът отказал да се ангажира, но тя продължила да търси начини да осъществи престъпните си намерения. Впоследствие й бил препоръчан човек, който би могъл да й свърши този вид „услуга“. На 03.08.2017 г. Асенова се срещнала в Мездра с „Дмитрий“, без да знае, че същият е служител под прикритие. Тя му показала снимки и копие от личната карта на лицето, което искала да бъде убито. Уговорено било и възнаграждение - 1500 лева. В допълнение на това тя предоставила информация за местоработата и навиците на съпруга на приятелката й, предала ключ от входната им врата и платила капаро от 400 лева. Във връзка с воденото досъдебно производство и действията на жената, на 16.08.2017 г. тя била задържана от органите на МВР.", "date": "2018.04.11", "title": "Осъдиха условно жена от Мездра за подбуждане към убийство от ревност"}
{"url": "https://www.24chasa.bg/novini/article/6811255", "text": "Президентът Румен Радев проведе днес работна среща на „Дондуков“ 2 с представители на български компании, развиващи дейност в сектора на отбранителната индустрия. Това съобщиха от прессекретариата на държавния глава. По време на разговора бяха обсъдени теми, свързани с актуалното състояние, предизвикателствата и перспективите пред българската отбранителна индустрия. „Необходимо е България да развива високите технологии и производства с висока добавена стойност, каквато е и вашата дейност“, посочи Румен Радев. Според президента, държавата трябва по-активно да стимулира и подпомага работата на фирмите от българския военно-промишлен комплекс. От своя страна представителите на българските компании определиха срещата като изключително навременна и ползотворна. Разменени бяха и мнения, свързани с процесите на модернизация в Българската армия, както и необходимостта те да се развиват успоредно със съответните програми за индустриално сътрудничество. Бяха засегнати и въпроси, свързани с необходимостта от изграждане и обучение на специалисти с подходящи умения и образование. Поставен беше и въпросът за синхронизиране на българското законодателство, за да може да предостави перспективи за участие в европейски проекти на родни компании от военната индустрия. Сред участниците в срещата бяха министърът на икономиката Емил Караниколов, представители на Министерство на отбраната, на Института по отбрана „Професор Цветан Лазаров”, учени от БАН.", "date": "2018.04.11", "title": "Радев: Необходимо е България да развива високите технологии"}
{"url": "https://www.24chasa.bg/novini/article/6811156", "text": "Преди две година чистачката Христина Александрова, която на трети април подгони бягащите от затвора Владимир Пелов и Радослав Колев, щяла да бъде уволнена. Пред \"168 часа\" нейни познати разказаха, че през 2015 г. смелата жена я грозяло съкращение, а в малко по-късен етап и уволнение. Тогавашният началник на софийския затвор Йолант Йорданов обаче се застъпил за нея в критичния момент и тя в крайна сметка останала на работа. След 2-дневно дебнене екип на в. \"168 часа\"откри Христина да пие следобедното си кафе преди работа. Жената влезе в затворническото кафене в 15,50 часа и започна да си говори с жени, които живеят в жилищния блок отсреща. Христина бе облечена изцяло в розово и със слънчеви очила. От скромност тя отказа да даде изявление за вестника. Пред познати казала, че не искала да става известна покрай бягството от миналата седмица. \"Най-смелата чистачка. Единственият смел човек в затвора. Чистачката - герой, която е нинджа\", гласят част от коментарите по адрес на Александрова в социалната мрежа. Фейсбук направо изригна по темата. Появиха се дори обработени снимки, на които чистачка гони с парцал двамата бегълци. На други пък вече ги е стигнала и ги пердаши с него. Героят на месеца Христина Александрова обаче категорично не желае да обере дивидентите от внезапната си слава. \"Хриси е един много скромен човек, който е готов винаги да помогне, ако някой има нужда\", споделиха нейни близки. Преди да започне работа като чистачка, тя е работила дълго време в служебния стол за хранене. Него обаче го закриват и тя става хигиенистка в софийския затвор. \"Никога не се е срамувала от работата си - разказват още запознати. - Не я е криела, даже напротив - пред всеки казва от какво си изкарва хляба. В нея има едно много силно изразено чувство за справедливост. Винаги повтаря, че добрият човек се познава по това дали отношението му е еднакво както към една обикновена чистачка, така и към най-големия милионер.\" По думите им Христина е интелигентна и много възпитана жена, която винаги поздравява хората, които среща, с усмивка на лице. Тя държала изключително много и на семейството си, въпреки че със съпруга й Борислав са разделени и в момента не живеели заедно. Той от своя страна от дълги години работел като надзирател в затворническото общежитие в Кремиковци.", "date": "2018.04.11", "title": "Ето я храбрата чистачка!  \"168 часа\" откри жената по време на ритуалното й следобедно  кафе"}
{"url": "https://www.24chasa.bg/novini/article/6811275", "text": "Американският президент Доналд Тръмп предложи да помогне за укрепване на икономиката на Русия и поиска да бъде сложен край на надпреварата във въоръжаването, предаде Ройтерс, цитирана от БТА. Той написа това в Туитър по-малко от час след като отправи предупреждение към Москва, че ще удари с ракети Сирия. \"Нашите отношения с Русия сега са по-лоши от когато и да било, включително през Студената война. Няма причина за това. Русия има нужда да й помогнем за икономиката, което ще стане много лесно, а ние имаме нужда всички държави да работят заедно. Да спрем надпреварата във въоръжаването?\", написа Тръмп.", "date": "2018.04.11", "title": "Тръмп: Отношенията ни с Русия са по-лоши дори отколкото през Студената война"}
{"url": "https://www.24chasa.bg/novini/article/6811276", "text": "\"Трябва да изчистим социалните мрежи от мръсотията\", заяви еврокомисарят по правосъдието Вера Йоурова по повод скандалите с Фейсбук и \"Кембридж Аналитика\", цитирана от БТА. На пресконференция тя уточни, че дори след   остават открити \"европейски въпроси\". Бих искала тези въпроси да получат отговор, добави еврокомисарят. Йоурова подкрепи идеята, изразена днес от социалистите в Европейския парламент, Зукърбърг да се яви на изслушване следващата седмица пред евродепутатите в Страсбург. По нейните думи най-чувствителният въпрос в контролирането на съдържанието онлайн е свързан със свободата на изразяване. \"Съдържание, свързано с тероризъм, екстремизъм и детска порнография, няма място, но словото на омразата е въпрос, който обсъждаме, защото свободата на изразяване е моята мантра\", посочи тя.", "date": "2018.04.11", "title": "Еврокомисарят Йоурова: Да изчистим социалните мрежи от мръсотията"}
{"url": "https://www.24chasa.bg/novini/article/6809590", "text": "30 лв. втора пенсия ще получат 55% от хората, които ще се пенсионират през периода 2021-2024 г. Това показва концепцията за изплащането на сумите от частните универсални пенсионни фондове, която публикува социалното министерство. Едва 20% от първите пенсионери с втори доход ще могат да разчитат на пенсия в размер между 50 и 100 лв., показват още разчетите на експертите. Това представлява между 25% и 50% от настоящия размер на минималната пенсия за осигурителен стаж и възраст. Сметките са за осигурени лица, които към края на 2017 г. имат натрупвания в индивидуалните си партиди между 4600 лв. и 10 000 лв. Едва 10% от пенсиониращите се в първите години ще могат да разчитат на пожизнена пенсия от УПФ с размер, по-висок от 100 лв. От предложената концепция става ясно, че пенсиониращите се между 2021-2037 г., които останат в частните фондове, ще получават с 20% по-ниска пенсия от Националния осигурителен институт. Втората пенсия да е пожизнена, но парите от партидата да не могат да се наследяват, предвижда основният вариант в концепцията. Той е за хора, чиято пенсия би достигнала поне 20% от минималната. Срочна или програмирана ще бъде втората пенсия, ако има ниски натрупвания по сметките. Дава се възможност и за комбинирани варианти - програмно теглене с определен период на изплащане. ", "date": "2018.04.11", "title": "Първите частни пенсии ще са по 30 лв."}
{"url": "https://www.24chasa.bg/novini/article/6811288", "text": "„Чувствам се удовлетворен за момента”, каза 29-годишният Желяз Андреев, заобиколен от охрана, след като Добричкият окръжен съд отмени около 13,20 ч. днес задържането му и му наложи мярка подписка, докато се води разследването му по  . То е заради продажба от 11 души в Сирия на авиочасти в режим на наложено ембарго от САЩ на страната, сред които е и той. Майка му Мариела Денчева избухна в плач, адвокатът Боян Лимберов заяви, че истинската битка тепърва предстои. Насрочените за утре протести пред Съдебната палата в Добрич и в София от 18 ч. остават, заявиха майка му и приятелката му Милена Здравкова. Мярката ще се изпълнява в София, където добричлията в момента живее и работи. В рамките на три дни той ще трябва да си направи актуална адресна регистрация в столицата. По време на делото стана ясно, че той и приятелката му живеят от известно време в квартал „Разсадника” в апартамент на баба й. Мярката ще е в сила, докато тече производството по екстрадиция срещу Андреев. Прокуратурата искаше 60-дневно задържане на Желяз. В мотивите си съдия Атанас Каменски посочи, че обвиненията срещу Желяз Андреев за нарушаване на федерални закони и за контрабанда са издадени от съдебните власти в САЩ на 30 април 2016 г., а търсенето му с червена бюлетина е от 30 март 2018 г. „През този период никой не го е търсил, искането за задържане е частично неоснователно, тъй като го лишава от трудови права и други”, каза съдията. Другите му мотиви са, че вероятността да се укрие е изключително ниска, тъй като има постоянно местожителство и постоянна работа, а и сам е отишъл в полицията, когато са го повикали. Желяз беше в ареста в Добрич от 7 април до днес. „За да се говори за контрабанда, както пише в американските обвинения, Желяз Андреев трябва да е преминавал граници, а той е извършвал техническа работа в офиса на американска фирма в София”, каза още съдия Каменски. В делото по гледането на мярката прокурор Димитър Димитров заяви пред съдебния състав, че в искането за екстрадиция от САЩ има всички нужни основания. Престъпленията, за които американските власти преследват Андреев, са престъпления и според българския Наказателен кодекс, аргументираха се от прокуратурата. Според защитата на 29-годишния мъж няма основания той да бъде задържан под стража. След като българската полиция го е потърсила, той се е явил още на следващия ден, обясниха адвокатите. Освен това, след като фирмата, за която е работил, е влязла в американския черен списък, Андреев не е опитал да се укрие. Дори е започнал работа на ново място, като е имал и адресна регистрация в София. Затова поискаха от съда на Андреев да бъде наложена по-лека мярка за неотклонение - подписка, каквото решение взе впоследствие съдът. В съдебното заседание беше дадена „думата” на Андреев, а по искане на защитата му съдът изслуша и приятелката му Милена Здравкова, която е работила на същата позиция като Желяз. Тя обясни, че инструкциите за продажби след постигане на съгласие с друга фирма са давани от преките им ръководители. Двамата са напуснали фирмата през април 2016 г. Шефът на българския офис на американската фирма „AW Tronics” e Алекс Каби, американец от ирански произход, каза още Здравкова. Шеф на офиса в Маями е бил брат му, добави тя.", "date": "2018.04.11", "title": "Желяз трябва да е в София, докато тече искането на САЩ за екстрадицията му"}
{"url": "https://www.24chasa.bg/novini/article/6811375", "text": "Уважаеми колеги,  Във връзка с манипулативни твърдения от страна на лидера на БСП относно внесените ценови предложения от дружествата на ЧЕЗ в България и опита да бъдат използвани за политически кампании, изпращаме на Вашето внимание долните таблици и пояснения.  Подчертаваме, че това е професионално изготвено предложение относно това какви би трябвало да са ценовите параметри, но единствено КЕВР има право и отговорност да вземе решение каква да бъде одобрената крайна цена за клиентите като се отчетат и внесените от НЕК и ЕСО ценови заявления. Към момента делът на ЧЕЗ в крайната цена на електроенергията за бита е 8.39%, т.е. на всеки 100 лв. в ЧЕЗ остават 8 лв. и 39 ст. Останалите 91.61% или 91 лв. и 61 ст отиват за производството (НЕК), преноса (ЕСО), данъци и др. налози.  Към момента крайният снабдител на ЧЕЗ - ЧЕЗ Електро, продава за битовите клиенти енергия по нощна тарифа под себестойност, т.е. цената, по която купува енергията от НЕК е 107.71 лв./мегаватчас, а цената, по която продава на битовите клиенти, е 56.96 лв./мегаватчас. Поради това предлагаме изравняване на нощните тарифи за стопанските и битовите клиенти.   Таблица 1   Долните крайни цени са с включени сегашни цени на НЕК (производство) и ЕСО (пренос и достъп високо напрежение). Нямаме информация какви са техните предложения за новия ценови период.   Таблица 2   При формулиране на ценовите заявления на ЧЕЗ са сравнени заявените параметри през 2015 г. и 2018 г. Това са годините, които поставят начало на регулаторен период и тогава се определят параметрите, валидни за целия период: Средногодишните инвестиции са увеличени от 96 млн. лв. на 119 млн. лв. за всяка от следващите три годиниПостигнатото е намаление на технологичните загуби от 11.75 % на 10.35%Заявените оперативни разходи са намалени от 136 млн. лв.  на 122 млн. лв. (въпреки задължителното увеличение на заплатите съгласно браншовия колективен трудов договор, допълнителните разходи, наложени от промени в законодателството – като регламента за защита на личните данни и въвеждане на изисквания за кибер сигурността и новия начин за купуване на загубитеРегулаторната база на активите е увеличена от 518 млн. лв. на 544 млн. лв., което се дължи на извършените и въведени в експлоатация през четвъртия регулаторен период инвестиции на ЧЕЗ.  Предложенията на ЧЕЗ са изготвени на принципа за справедливост и предвиждат премахване на кръстосаното субсидиране между отделните групи клиенти и тарифи: Предложено е увеличаване на продажната цена на електроенергията за бита за сметка на намаляване на цените за стопанските потребители.В предложението е предвидено изравняване на нощната тарифа за стопанските и за битовите клиенти. Премахването на кръстосаното субсидиране ще създаде условия за стабилизиране на отворения пазар.  В случай че ценовите заявления на ЧЕЗ бъдат приети, би се стигнало до средно увеличение на цената за битовите клиенти на ЧЕЗ с по-малко от 3 стотинки на киловатчас (вижте таблица 2). ", "date": "2018.04.11", "title": "Съобщение от пресцентъра на ЧЕЗ България"}
{"url": "https://www.24chasa.bg/novini/article/6811371", "text": "Европейската космическа агенция /ЕКА/ планира да обнови дистанционно софтуера на сондата \"Марс експрес\", така че остарелият апарат да продължи да функционира стабилно, предаде Асошиейтед прес. Сондата пристигна до Червената планета в края на 2003-а за 2-годишна мисия. Но 15 години по-късно апаратът все още работи. От ЕКА съобщиха, че четирите жироскопа на \"Марс експрес\", използвани за измерване на ротацията на сондата, са започнали да отказват и това би сложило край на мисията през 2019, предава БТА. Поради тази причина инженерите решиха да пренапишат програмата на компютъра на космическия апарат, така че той да може да се ориентира по изображенията на заобикалящите го звезди през по-голямата част от времето. Програмата беше качена миналата неделя. Ресетването на системата е предвидено за понеделник. Според мениджъра на мисията Патрик Мартен това е със сигурност най-комплексното и мащабно пренаписване на програма за космически апарат.", "date": "2018.04.11", "title": "ЕКА ще осъвремени дистанционно стария софтуер на сондата \"Марс експрес\""}
{"url": "https://www.24chasa.bg/novini/article/6811372", "text": "По покана на премиера Бойко Борисов на официално посещение в България на 12 и 13 април ще бъде председателстващият Съвета на министрите на Босна и Херцеговина Денис Звиздич. Това съобщиха от Министерския съвет. Разговорите между двамата правителствени ръководители са в петък. Ще бъдат обсъдени развитието на отношенията между България и Босна и Херцеговина, както и политически и икономически въпроси от регионален характер. В рамките на визитата си у нас Денис Звиздич ще проведе срещи с президента Румен Радев и с председателя на Комисията по външна политика към Народното събрание Джема Грозданова. В делегацията, придружаваща председателстващия Съвета на министрите на Босна и Херцеговина Денис Звиздич са министрите на транспорта и съобщенията, на правосъдието и на сигурността.", "date": "2018.04.11", "title": "Денис Звиздич идва на посещение у нас по покана на Бойко Борисов"}
{"url": "https://www.24chasa.bg/novini/article/6811379", "text": "Омбудсманът Мая Манолова се срещна с изпълнителните директори на \"американските централи\", съобщи пресцентърът на омбудсмана. Повод за срещата е била жалбата на представители на Асоциация на индустриалния капитал в България, Българска стопанска камара, Българска търговско-промишлена палата и Конфедерация на работодателите и индустриалците в България, които в качеството си и на граждани са поискали от омбудсмана да предприеме действия по отношение на договорите с \"Ей и Ес ЗС Марица Изток 1\" ЕООД и \"Контур Глобал Марица Изток 3\" АД за дългосрочно изкупуване на електрическа енергия. На 2 април т.г. омбудсманът се срещна с жалбоподателите, които обявиха, че договорите с \"американските централи\" ощетяват непазарно както държавата, така и всички 3 600 000 български домакинства средногодишно с по 161 лева, припомниха от обществения защитник. Според тях, с тези договори се предоставя неправомерно държавна помощ. На днешната среща омбудсманът е изслушал позицията и на \"американските централи\" в лицето на изпълнителния директор на \"Ей и Ес България\" Иван Цанков и Красимир Ненов, изпълнителен директор на \"Контур Глобал Марица Изток 3\". Те са припомнили историята на подписването на въпросните договори, с участието на няколко правителства и са подчертали ползите от дейността им за обществото и направените инвестиции. Изпълнителните директори са заявили готовност да променят договорите, така че да се запазят интересите на инвеститорите и на българските граждани, както и да излязат на свободния енергиен пазар. На срещата те са посочили още, че в момента тече предварително проучване на договорите в Европейската комисия. Омбудсманът смята, че отговорните държавни институции до момента нямат единна, ясна и обоснована позиция по отношение действието на договорите. Няма откритост и прозрачност в действията им. Според нея няма ясно дали са направени необходимите икономически, финансови и правни анализи относно действието на дългосрочните договори за изкупуване на електрическа енергия и за възможностите за тяхното прекратяване; какви действия са предприети и на какъв етап се намират, с цел гарантиране на обществения интерес, както и на какъв етап е процедурата, предприета от ЕК за одобряване на методика за компенсиране при прекратяване на договорите. Отговорите на тези въпроси са наложителни, за да се осигури прозрачност в действията на институциите, както и предоставяне на информация какви ще бъдат последиците за българските граждани при евентуално запазване или прекратяване действията на тези договори, допълват от пресцентъра на омбудсмана. За да защити интересите на българските граждани, омбудсманът ще инициира среща между отговорните държавни институции - министерствата на енергетиката, на финансите, КЕВР, НЕК, БЕХ и ЕСО, парламентарната комисия по енергетика, работодателските организации и ръководителите на \"американските централите\", се посочва в съобщението.", "date": "2018.04.11", "title": "Манолова се срещна с изпълнителните директори на американските ТЕЦ"}
{"url": "https://www.24chasa.bg/novini/article/6811408", "text": "Турският премиер Бинали Йълдъръм призова САЩ и Русия да се откажат от \"уличните препирни\", съобщава електронното издание на турския в. \"Акшам\". \"Публикуват туитове, заплашват се един друг\", заяви Йълдъръм по повод кризата между Вашингтон и Москва. \"Разправят се като улични кавгаджии, сякаш са на улична препирня\", добави той. \"Единият казва: Аз имам по-хубава ракета, другият казва: Аз имам по-хубава ракета\", каза още министър-председателят, коментирайки надпреварата във въоръжаването между двете сили, предаде БТА. \"Накрая плащат мирните граждани. Сега не е време за конкуренция. Сега е време да се превържат раните в региона\", каза още Йълдъръм, цитиран от Хюриет ТВ. Американският президент Доналд Тръмп призна днес в публикация в Туитър, че отношенията на САЩ с Русия са по-лоши дори отколкото през Студената война. Малко преди това, в същата социална медия, Тръмп написа: \"Русия, приготви се\", и предупреди, че ракетите \"ще дойдат\" в Сирия като ответна мярка на предполагаемата химическа атака срещу цивилни, извършена през уикенда.", "date": "2018.04.11", "title": "Йълдъръм: САЩ и Русия да се откажат от \"уличните препирни\""}
{"url": "https://www.24chasa.bg/novini/article/6811411", "text": "След продължителен период на предсрочни избори и служебни правителства България постигна през 2017 г. напредък в няколко ключови области, най-вече във връщането на политическата стабилност. Това се посочва в тазгодишния доклад на неправителствената организация \"Фрийдъм хаус\" за страните в преход, предаде БТА. \"Страни в преход\" е проект на \"Фрийдъм хаус\" за изследване на демокрацията в 29 бивши комунистически държави от Централна Европа до Централна Азия. Според анализа на организацията партия ГЕРБ е \"затвърдила доминиращата си позиция\", БСП си е възстановила подкрепата след \"катастрофалното представяне\" на парламентарните избори през 2014 г., \"продължаващата фрагментация\" на традиционните десни партии е довела до \"пълното им изчезване от парламента\", а 2017 г. е била \"много благодатна\" за националистите от формацията \"Обединени патриоти\", не само запазила статута си на трета политическа сила, но и станала по-малък коалиционен партньор в правителството. \"Политическият дневен ред бе доминиран от приготовленията за председателството на Съвета на ЕС. . ., които засенчиха други инициативи и приоритети. България закъсня в подготовката поради няколко фактора, включително изтеглянето на председателството с шест месеца заради Брекзита, предсрочните парламентарни избори и политическата нестабилност през последните четири години, оставката на българския еврокомисар и шестте месеца, през които не бе назначен нов\", посочва докладът. \"Фрийдъм хаус\" оценява като голям пробив във външната политика споразумението за сътрудничество с Македония, по което се водиха преговори през последните 18 години. Във вътрешнополитически план според организацията най-големи усилия са били положени за приемането на антикорупционен закон и създаването на нова агенция за борба с корупцията, съгласно препоръките на ЕС. \"БСП и президентът Румен Радев категорично се противопоставиха на тези инициативи с мотива, че законът е недостатъчен и няма да може ефективно да пребори корупцията\", казва \"Фрийдъм хаус\". Организацията констатира \"значително влошаване на медийната среда през последните години\", изтъквайки липсата на прозрачност при собствеността и финансирането на медиите. От друга страна се наблюдава \"известен напредък\" що се отнася до съдебната реформа и независимостта на съдебната власт, което ЕС потвърди в последния си доклад по механизма за сътрудничество и проверка, посочва \"Фрийдъм хаус\".", "date": "2018.04.11", "title": "\"Фрийдъм хаус\" ни хвали: България напредна в ключови области през 2017 г."}
{"url": "https://www.24chasa.bg/novini/article/6811420", "text": "Неизвестен е стрелял по движещ се джип \"Мицубиши\" в Сандански посред бял ден. Инцидентът е станал в 14,55ч, на бул. \"Свобода\" съобщиха от полицията в Благоевград. Шофьорът на автомобила не е пострадал. На колата обаче е счупено задното стъкло.  По непотвърдена информация джипът е бил управляван от Димитър С. - Саботана. Мъжът често се е забърквал в скандали, няколко пъти е бит и лекари са спасявали живота му. Имаше и случай, в който той пък наби друг санданчанин, заради спор за предимствно на пътя. Полицията в курортния град е вдигната на крак и издирва стрелеца.", "date": "2018.04.11", "title": "Стреляха по джип на Саботана на оживена улица в Сандански"}
{"url": "https://www.24chasa.bg/novini/article/6811416", "text": "\"Фалшиво вино от България застрашава здравето на потребителите\", пише днес румънският в. \"Ромъния либера\". Изданието посочва, че министерството на земеделието е започнало серия от проверки преди Великден, по време на които е открило около 30 000 литра фалшифицирано вино, внесено от България. Несъответстващото на изискванията вино било открито в складове в окръзите Бузъу, Галац и Нямц. Резултатите от лабораторните изследвания са потвърдили присъствието на екзогенна вода и алкохол от произход, различен от гроздовата ферментация, предава БТА. Инспекторите са разпоредили конфискация на 29 174 литра вино и са наложени глоби в размер на 80 000 леи (33 562 лева). Проверки са осъществени и на голяма част от румънските винопроизводители, както и на дистрибуторите на вино, внасяно от Европейския съюз. Анализите на 316 проби са установили, че румънските вина отговарят на изискванията. Произведените и бутилирани в България вина, които не съответстват на нормите, са забранени за продажба и върнати на българския доставчик, посочва министерството. Специалисти уточняват, че фалшивите вина могат да бъдат открити само чрез лабораторни изследвания, но потребителите трябва да бъдат бдителни, особено когато става дума за вино с цена 2-3 леи на литър. Фалшифицираните вина съдържат опасни за здравето продукти като синтетични оцветители и аромати, предупреждават експертите.", "date": "2018.04.11", "title": "Конфискуваха 30 000 литра българско вино в Румъния, било фалшиво"}
{"url": "https://www.24chasa.bg/novini/article/6811436", "text": "Днес е вторият ден от изслушването на основателя на \"Фейсбук\" Марк Зукърбърг пред американския Конгрес. Главният изпълнителен директор на социалната мрежа ще се изправи пред комисията по енергетика и търговия на Камарата на представителите, за да даде обяснения по аферата с изтичането на лични данни на милиони потребители чрез компанията \"Кеймбридж Аналитика\".                                                                                                                                                                                                                                                                                                                       ", "date": "2018.04.11", "title": "Гледайте на живо изслушването на Марк Зукърбърг пред Сената"}
{"url": "https://www.24chasa.bg/novini/article/6811434", "text": "Няма да бъдат повдигнати обвинения на собственика на ротвайлера, нападнал 6-годишно дете в София. Това съобщиха от Районната прокуратура пред  . Повдигнати са обвинения само на мъжа, който е разхождал кучето по време на инцидента. Ако бъде установено, че собственикът не е предоставил намордник и каишка за ротвайлера, прокуратурата може да повдигне обвинения и срещу него. 6-годишният Макси беше нападнат от ротвайлер в София в понеделник вечерта. Момченцето било заедно с родителите си в двора на 121 училище в столичния квартал \"Гоце Делчев\", където почти всяка вечер се събират деца, за да играят заедно. , че състоянието на момченцето е много тежко. От \"Пирогов\", където момченцето е настанено, съобщиха, че детето е с множество сериозни наранявания. Свидетел на инцидента коментира, че по същото време в двора на училището е имало над 30 деца, част от които дори бебета. Друг очевидец на нападението, който се познава със семейството на пострадалото дете, разказва, че ротвайлерът е бил без намордник и каишка.", "date": "2018.04.11", "title": "Без обвинения за собственика на ротвайлера, нападнал дете в София"}
{"url": "https://www.24chasa.bg/novini/article/6811444", "text": "Работна група към Столична община подготвя предложение за ограничаване или забрана за отглеждането на определени породи кучета. Това съобщи д-р Тихомир Пърлев от Инспектората към Общината пред  . \"Като цяло в нашата практика най-много инциденти има с питбули, териери и с ротвайлери. Като основно с тия три групи, значи, един човек като взима едно куче да го гледа, трябва да е способен и грамотен да го притежава и отглежда, за да не се допускат инциденти като последния\", каза той.  В момента детето все още е в \"Пирогов\", нараняванията са дълбоки и му предстоят серия хирургични интервенции. Родителите са категорични, че ще съдят както собственика, така и придружаващия кучето.", "date": "2018.04.11", "title": "Готвят предложение за забрана за отглеждането на определени породи кучета"}
{"url": "https://www.24chasa.bg/novini/article/6811452", "text": "„Ако иранците действат срещу Израел от сирийска територия, Башар Асад и неговият режим ще бъдат тези, които ще платят цената\". Това предупредиха високопоставени лица от Израелските отбранителни сили, след като върховният аятолах на Иран Али Хаменей определи ракетната атака срещу сирийската въздушна база Т-4 като „израелско престъпление“ и увери, че тя „няма да остане без отговор“, отбелязва вестник The Jerusalem Post, цитиран от Фокус. „Режимът на Асад и самият Асад ще изчезнат от картата и от света, ако иранците се опитат да навредят на Израел или неговите интереси от територията на Сирия\", заявиха висши представители на израелските военни кръгове, чиито имена не разкриват от редакцията на вестника. „Нашата препоръка към Иран е да не се опитва да действа, защото Израел е твърдо решен да продължи по този въпрос до самия край\", предупредиха събеседниците на изданието. Министърът на отбраната на Израел Авигдор Либерман заяви във вторник, че Израел ще предприеме всички необходими стъпки, за да попречи на Иран да създаде постоянна военна база в Сирия. „Независимо от цената, няма да позволим на Иран да има постоянни военни позиции в Сирия. Нямаме друг избор\", категоричен бе Либерман. Според източниците на вестника, Иран може да предприеме опит за ответен удар срещу „предполагаемото израелско нападение в Сирия“, който вероятно ще бъде извършен с оръжия, които Техеран е транспортирал в Сирия. Длъжностните лица не вярват, че директният конфликт между Израел, Иран и Сирия задължително ще вкара ливанската групировка „Хизбула“ в конфликта. „Надяваме се, че генералният секретар на „Хизбула“ Хасан Насрала няма да се присъедини и ще бъде държан настрани в кампанията, ако такава бъде задействана. Нямаме никакъв интерес да разширим фронта, но ако се случи, Насрала трябва да разбере, че съдбата му няма да се различава от тази на Асад, той ще плати много висока цена\", увериха събеседниците на редакцията.", "date": "2018.04.11", "title": "Израел: Ако Иран действа срещу нас, ще свалим Башар Асад от власт"}
{"url": "https://www.24chasa.bg/novini/article/6811575", "text": "Няма нищо изненадващо на предсрочните избори в Азербайджан. Те са предизвестени, въпросът е с колко ще спечели Илхам Алиев. Този коментар направи за \"24 часа\" червеният депутат Петър Кънев. Той е в Азербайджан като наблюдател по линия на ГИСДИ заедно с близо 20 българи, сред които депутати от всички групи. Осем бяха общо кандидатите за президент на предсрочните избори в Азербайджан. Сред тях и настоящият държавен глава Илхам Алиев, който управлява от 2003 г. насам. Докато преди няколко години имаше негласно ембарго от страна на ЕС за пращане на наблюдатели в Азербайджан, този път имаме много голяма стабилна българска група, разказа Кънев. За първи път имало близо 1000 души чужди наблюдатели. Изборите преминават в много голяма активност, предполага се, че тя ще мине 70%, допълни той. Гласуването вървяло спокойно и в нито една от посетените от българите секции нямало оплаквания за липса на право на глас. \"Към нас се отнасят изключително дружелюбно, за България имат много добро мнение и само с добри думи. Те считат, че ние сме техния мост към ЕС\", разказа още Кънев. Той обясни, че в момента текат преговори между ЕС и Азербайджан за подписване на споразумение за стратегически партньор. \"Те обаче лавират много внимателно, тъй като държавата е в много деликатна ситуация с такива мощни съседи като Русия, Турция и Иран. Една малка държава, богата на нефт и газ - сами разбирате, че в тази ситуация да си президент е колкото интересно, толкова и трудно - да лавираш между интересите на тези три велики сили\", коментира депутатът. И похвали Илхам Алиев, че \"за годините, в които е президент, успя да направи чудеса, най-вече във времето на високите цени на нефта\". Като шеф на икономическата комисия в българския парламент Кънев се е срещнал с председателя на тяхната комисия по финанси, бюджет и икономика. В разговора за пореден път беше припомнено, че тогава, когато Европа направи бойкот на откриването на Европейските олимпийски игри преди 3 г., единствените ръководители, които присъстваха, бяха българите. Много български спортисти си вадят хляба в Азербайджан, разказа той. Кънев е и член на работна група заедно с шефовете на делегациите на ПА на Черноморието на Гърция, Турция и Грузия.", "date": "2018.04.11", "title": "Петър Кънев, наблюдател на изборите в Азербайджан: Алиев ще спечели отново"}
{"url": "https://www.24chasa.bg/novini/article/6811579", "text": "Отношенията с Черна гора не съответстват на дългогодишната традиция на приятелство между двата народа, заяви руският президент Владимир Путин, цитиран от Ройтерс и БТА. На церемония в Кремъл, на която новите посланици в Москва представиха акредитивните си писма, Путин заяви на представителя на Черна гора: \"Сегашното състояние на нещата в отношенията Русия - Черна гора не отговаря на вековните традиции на братска дружба и духовна близост между нашите народи\". \"Русия подкрепя развиването на връзки с Черна гора на взаимно изгодна основа\", каза още руският президент. Москва бе разгневена от присъединяването на Черна гора към НАТО миналата година, отбелязва агенцията.", "date": "2018.04.11", "title": "Путин: Отношенията ни с Черна гора не отговарят на традициите на братска дружба"}
{"url": "https://www.24chasa.bg/novini/article/6811578", "text": "Израелските власти разследват как кметът на Дъблин Михол Макдона е влязъл в Израел въпреки заповедта да не бъде допускан, предаде Асошиейтед прес. Министърът на вътрешните работи Арие Машлуф Дери разпореди днес проверка по случая, след като Макдона обяви, че е в Рамала, на Западния бряг, за конференция. Преди това кметът на ирландската столица пристигнал със самолет на летище \"Бен Гурион\" край Тел Авив, предава БТА. Израелският вътрешен министър каза, че при своето отпътуване ирландецът ще бъде уведомен, че повече няма да може да посещава Израел. Макдона заяви, че не знае, че му е наложена такава забрана. Израел смята кмета на Дъблин за персона нон грата заради неговата публична подкрепа за политическото движение \"Бойкот, отнемане и санкции\" (Boycott, Divestment and Sanctions - BDS), което води кампания срещу Израел и в подкрепа на палестинците.", "date": "2018.04.11", "title": "Израел проучва как кметът на Дъблин е влязъл в страната въпреки забрана"}
{"url": "https://www.24chasa.bg/novini/article/6811609", "text": "В изпълнение на поетия ангажимент от министър-председателя Бойко Борисов за отпускането на допълнителни 15 млн. лв. за Главна дирекция „Изпълнение на наказанията“ и Главна дирекция „Охрана“ днес се проведе поредната среща на министъра на правосъдието Цецка Цачева със синдикалните организации на двете дирекции. За 88 лева увеличение на основното възнаграждение на младшия изпълнителски състав в ГДИН и ГДО се договориха участниците в 5-часовата среща в Министерството на правосъдието. На нея присъстваха представители на Синдиката на служителите на затворите в България /ССЗБ/, Синдикат „Охрана“ и административните ръководства на двете главни дирекции. Припомняме, че в края на март министър Цачева подписа заповед, с която се изравниха възнагражденията за специфичните условия на труд на двете главни дирекции с тези на служителите от МВР. Заповедта влезе в сила със задна дата – от 1 януари 2018 г. и с нея сумата за специфични условия на труд от 95 лв. стана 190 лв. Днешното договорено увеличение ще е в сила със задна дата - от месец март 2018 г., и ще обхваща 1149 служители от ГДО и 2884 от ГДИН. Това са служители, които работят по Закона за МВР, но в заплатите им бяха доста по-ниски от тези на колегите им в МВР на аналогични длъжности.", "date": "2018.04.11", "title": "Увеличиха с 88 лева заплатите на надзирателите и съдебните охранители"}
{"url": "https://www.24chasa.bg/novini/article/6811620", "text": "Най-високопоставеният съветник на иранския върховен водач каза, че Техеран ще подкрепи Дамаск срещу всяка чужда агресия, предаде Ройтерс. Агенцията определя това предупреждение като очевиден отговор на коментара на президента на САЩ Доналд Тръмп за възможен военен удар в Сирия, предава БТА. \"Ще застанем на страната на сирийското правителство срещу всяка чужда агресия...Иран подкрепя Сирия в борбата й срещу Америка и ционисткия режим (Израел)\", каза Али Акбар Велаяти по иранската държавна телевизия по време на посещение в Източна Гута, до скоро последния бастион на сирийските бунтовници в района на столицата Дамаск. Седем ирански военни бяха убити в неделя при въздушен удар по сирийска военновъздушна база. Иран обвинява заклетия си враг Израел, че е извършил нападението в Тиас, близо до град Хомс, Централна Сирия. Израел нито потвърди, нито отрече, че е извършил атаката.", "date": "2018.04.11", "title": "Иран: Подкрепяме Сирия в борбата й срещу САЩ"}
{"url": "https://www.24chasa.bg/novini/article/6811602", "text": "Илхам Алиев печели произведените днес предсрочни президентски избори в Азербайджан. По данни от на Независимия изследователски център ЕЛС за президента са гласували 82,71 процента от избирателите, предаде ТАСС, цитирана от БТА. Според друго проучване, на френския институт \"Ъпиниън уей\", президентът Алиев е преизбран с още по-убедителен резултат - 86,5 процента, предаде Франс прес. Избирателната активност е била 68,7 процента, посочва ТАСС. В изборната надпревара участваха 11 претенденти, в това число действащият президент, 56-годишният Илхам Алиев. Той е избиран досега три пъти за президент - през 2003, 2008 и 2013 година. На предишните избори през 2013 г. за него гласуваха 84,54 процента от избирателите.                                                                                                                                                                                                                                                                      ", "date": "2018.04.11", "title": "Преизбраха Илхам Алиев за президент на Азербайджан (Обновена)"}
{"url": "https://www.24chasa.bg/novini/article/6811661", "text": "В рамките на операцията на турските въоръжени сили \"Маслинова клонка\" в Северна Сирия са били неутрализирани 4108 терористи, съобщи днес турският президент Реджеп Тайип Ердоган, цитиран от Анадолската агенция. Ердоган заяви, че успехът на антитерористичната операция в Северна Сирия до голяма степен се дължи на турската отбранителна индустрия. Ако Турция не произвеждаше безпилотни самолети, ходът на операцията в Африн щеше да е различен, изтъкна президентът. Турция предприе на 20 януари операцията \"Маслинова клонка\" в района на град Африн, насочена срещу сирийските кюрдски милиции, които според Анкара са свързани с нелегалната Кюрдска работническа партия (ПКК). Ердоган съобщи днес още, че през последните няколко месеца турските въоръжени сили са неутрализирали 337 терористи (главно от ПКК) в Северен Ирак и 137 бойци в Турция. Групировката ПКК, която води въоръжена борба срещу турската държава от 1984 г., се разглежда като терористична организация от Анкара, ЕС и САЩ.", "date": "2018.04.11", "title": "Ердоган: 4108 терористи са ликвидирани в рамките на \"Маслинова клонка\""}
{"url": "https://www.24chasa.bg/novini/article/6811668", "text": "Всички индикации сочат, че сирийските власти са отговорни за химическата атака в сирийския град Дума, и такива шокиращи атаки не могат да останат ненаказани, заяви днес британският премиер Тереза Мей, цитирана от Ройтерс. Говорейки пред репортери в Бирмингам, тя нарече случилото се в събота в Дума \"шокиращ и варварски акт\", предава БТА. \"Ние започваме бързо да се ориентираме какво се е случило там. Всички индикации сочат, че сирийският режим е отговорен за това, и ще работим заедно с най-близките ни съюзници, за да решим какво да направим, за да може виновниците да понесат своята отговорност, а също и за да предотвратим хуманитарни катастрофи от използване на химически оръжия в бъдеще\", посочи Мей. На въпрос дали ще свика британския парламент по въпроса, премиерката избягна директен отговор. Лидерът на основната опозиционна сила, лейбъристите, Джереми Корбин призова парламентът да има думата за евентуални военни действия в Сирия, предаде Ройтерс. Корбин определи ситуацията в Сирия като много сериозна и се обяви за политически процес за слагане на край на конфликта.", "date": "2018.04.11", "title": "Мей: Всичко сочи, че сирийските власти са отговорни за химическата атака в Дума"}
