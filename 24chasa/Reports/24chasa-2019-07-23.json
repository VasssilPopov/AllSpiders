{"url": "https://www.24chasa.bg/novini/article/7572755", "text": "Вече няколко часа продължава тарашът, който направиха служители на ГДБОП в офисите на фирма TAD Group, в която работи обвиняемият за кибератаката срещу НАП компютърен специалист Кристиян Бойков. Акцията е част от разследването на проникването в системите на данъчните. По-рано днес в ТВ интервю зам.-главният прокурор Иван Гешев намекна, че дружеството може да се окаже замесено в други престъпления. От фирмата вече обявиха, че застават зад своя служител и не смятат да \"отключват\" своите компютри за разследващите.  На място се появи и комисар Явор Колев, шеф на отдел „Киберпрестъпления“ към ГДБОП. Впоследствие той съобщи, че служителите на ГДБОП изземват компюютрите на фирмата и трябва да се очаква скоро изявление от прокуратурата. В същото време, по-рано днес от държавното обвинение обявиха, че в един от иззетите от Бойков компютри е открита информация, според която той е разполагал с масив от данни от НАП, поголям от този, изпратен на медиите, при това дни преди първия имейл, от който става ясно за атаката. Според прокуратурата няма съмнение, че Бойков е извършил кибератаката, но освен това е възможно и други лица да бъдат обвинени.", "date": "2019.07.23", "title": "Взеха сървърите и компютрите на фирмата, в която работи Кристиян (Снимки)"}
{"url": "https://www.24chasa.bg/novini/article/7572570", "text": "Разходка в Охрид и среща с македонския заместник министър-председател и министър на вътрешните работи Оливер Спасовски. Това написа вицепремиерът и министър на отбраната  , на профила си във Фейсбук. И продължи: Подписахме Протокол за сътрудничество между правителствата на Република България и Република Северна Македония в областта на борбата с трафика на хора. Протоколът предвижда сътрудничество по линия на подкрепа и закрила на жертвите на трафик на хора, обмен на опит между компетентните институции на двете страни, провеждане на общи информационни и разяснителни кампании за предотвратяване на трафика, провеждане на обучения и координирани действия при рефериране, подкрепа и грижа за жертви на трафик.", "date": "2019.07.23", "title": "Каракачанов се разходи по улиците на Охрид с македонския вицепремиер"}
{"url": "https://www.24chasa.bg/novini/article/7572620", "text": "Френският президент Еманюел Макрон се срещна днес в Елисейския дворец с новоизбраната председателка на Европейската комисия Урсула фон дер Лайен, предаде Франс прес, цитирана от БТА. Макрон заяви, че споделя поставените от Фон дер Лайен приоритети, имащи за цел отварянето на нова страница за Европейския съюз. Визитата в Париж за работен обяд с френския президент е първото подобно посещение на бившата германска министърка на отбраната, след като на 17 юли бе избрана за председател на Европейската комисия от Европейския парламент. \"Между нас двамата има съгласие да работим заедно за една силна, обединена и амбициозна Европа. Знам, че Вие ще ме подкрепяте\", каза Фон дер Лайен на френския президент, на когото благодари и за подкрепата при избирането си. Еманюел Макрон подчерта, че той и Франция са напълно съгласни с изложената от Фон дер Лайен пред Европейския парламент програма. Според френския президент сред приоритетите на Фон дер Лайен, които Франция подкрепя, са желанието за водене на амбициозна политика в сферата на борбата с климатичните изменения, усилията за социална справедливост, насърчаването на Европа, която защитава и която знае как да се справи с миграционния въпрос, а също така и борбата за Европа на ценностите, която защитава принципите на правовата държава и свободата на пресата. \"Вие ще отворите нова страница за Европейския съюз\", каза Макрон на Фон дер Лайен, която ще встъпи в длъжност като председател на Европейската комисия на 1 ноември и ще стане приемник на Жан-Клод Юнкер. Макрон изтъкна, че фактът, че за първи път председател на Европейската комисия ще е жена, е олицетворение на една нова визия, нова амбиция и на желанието на Европа да се възроди. На работния обяд Макрон и Фон дер Лайен обсъдиха и въпроса какъв ресор ще поеме новият френски еврокомисар. Париж изрази желание изборът на ресор на френския еврокомисар да отразява един от двата най-сериозни политически приоритета на Франция - икономиката или борбата с климатичните промени. Сегашният френски еврокомисар Пиер Московиси е еврокомисар по икономическите и финансовите въпроси, отбелязва Франс прес.", "date": "2019.07.23", "title": "Фон дер Лайен пред Макрон в Елисейския дворец: Знам, че ще ме подкрепяте"}
{"url": "https://www.24chasa.bg/novini/article/7572625", "text": "Негативните последици от Преспанския договор ще се смекчават с два инструмента, обяви гръцкият премиер Кириакос Мицотакис непосредствено преди депутатите да гласуват доверие на неговото правителство, съобщава информационният сайт 24мк. В изказването си пред парламента Мицотакис каза, че процесът на интеграция на Северна Македония в ЕС ще се използва като инструмент за натиск и за силна подкрепа за марката \"Македония\", предава БТА. \"Необходимо е да се борим, за да смекчим негативните последици, използвайки като инструмент за натиск процеса на интеграция на Скопие в ЕС. Трябва да окажем силна подкрепа на македонските продукти, които вие оставихте на съдбата им. Необходимо е провеждането на голяма световна комуникационна кампания за автентичната гръцка Македония. Казвам това и ще то направя. И ако вие, господин Ципрас, не искате да дадете подкрепа, тъй като смятате, че договорът, който подписахте, е толкова важен, сами ще сторим това\", каза премиерът Мицотакис, обръщайки се от трибуната към своя предшественик, лидера на Сириза Алексис Ципрас. Мицотакис обяви борба за уреждане на гръцките търговски марки и етикети с името \"Македония\" и добави, че също така ще използва възможностите за присъединяване на Северна Македония към ЕС по начин, по който Гърция ще може да извлече най-голяма полза от тези преговори, съобщават гръцките медии, цитирани от 24 мк.", "date": "2019.07.23", "title": "Мицотакис: Процесът на интеграция на Скопие в ЕС ще бъде инструмент за натиск"}
{"url": "https://www.24chasa.bg/novini/article/7572630", "text": "Свой кандидат за кмет на София ще издигне неправителствената гражданска организация “Спаси София”. Това ще е Борис Бонев, обявиха днес на пресконференция от сдружението. Борис Бонев е един от инициаторите на “Спаси София” и “Спаси метрото”. Завършил е бакалавърска степен по мениджмънт в Софийския университет и магистратура по Иновации и технологии в Сорбоната в Париж. Членове сме на ЕС, но София не е. Десетилетия наред ни се обяснява, че всичко е наред, че трябва да сме благодарни за всяко нещо, за всяко цветенце. Казват ни, че може да се търси сметка на всеки 4 г. Хвалят се, че броят праховите частици, но аз не искам да ги дишам, заяви Бонев пред стотината души, които се бяха събрали в залата, за да го подкрепят. Човек има избор - да се примири или да се бори. Аз избирам да се боря, защото вярвам, че можем да постигнем промяна, продължи Бонев.", "date": "2019.07.23", "title": "“Спаси София” издига свой кандидат за кмет на столицата"}
{"url": "https://www.24chasa.bg/novini/article/7570924", "text": "Общо около 5000 семейства ще имат държавна бавачка, която ще се грижи за децата им, за да могат да ходят родителите на работа. За целта ще се отделят общо 35 млн. лв. до края на 2023 г.,  по програмата \"Родители в заетост\", съобщи социалният зам.-министър Зорница Русинова пред \"24 час\".  4851 родители вече са поискали безплатна гледачка от държавата. От тях 216 са многодетни семейства. Одобрени са заявленията на 2980. \"На последното си заседание Комитетът по наблюдение на Оперативна програма \"Развитие на човешките ресурси взе решение за увеличаване на бюджета на операция \"Родители в заетост\" с 5 млн. лв. Така общият бюджет стигна 35 млн. лв., а продължителността се увеличава до 2023 г.\", обясни Русинова.  Майките с три или повече деца на възраст до 12 г. от тази година също могат да получат държавна бавачка. Условието е поне едно от децата да ходи на училище или детска градина, като най-малкото трябва да е до 12 г. “Въведохме тази възможност, защото двама която да помага, обясни Русинова. Право на гледачки имат и родители на деца до 5 години, за които няма места в ясли или детска градина. Тук условието обаче е родителите да имат работно място, на което не могат да се върнат, ако няма кой да им гледа децата. Безработните родители също имат право на безплатна бавачка. Те обаче трябва да започнат работа до 4 месеца след като им е била отпусната детегледачка. “Причината е, че не искаме да насърчаваме родителите да остават по-дълго в бюрата по труда”, каза Русинова. И обясни, че времето е достатъчно, за да отидат на преквалификация, допълнителен курс или на интервю. Услугата обаче е до 18 месеца. Най-много кандидати за държавна бавачка има от София, Пловдив, Плевен, Пазарджик и Бургас. “Очаквахме тази тенденция, защото в тези градове са и основните проблеми с намирането на места в яслите и детските градини”, обясни Русинова. 3433 пък са кандидатите да гледат деца и държавата да им плаща минималната заплата от 560 лв. и осигуровките за 8-часов работен. Още половин заплата - 280 лв., добавят 68 гледачки, защото се грижат за повече от едно дете. Ако се грижат за тях по-малко от 8 часа на ден, заплатата им намалява. Профилът на държавните бавачки показва, че това са предимно жени над 54 г. със средно образование. Детегледачките между 30 и 54 г. са 21, или 8%. Едва 1,7% от детегледачите са на възраст до 29 г. от Стара Загора, Самоков, Своге, с. Еница, Пловдив и Юндола. Всяка втора бавачка е със средно образование, а 21% са с основно. С висше пък са 18,9%, като те са главно с педагогическо образование. По този начин им предоставяме възможност за упражняване на професията, обясни Русинова. Родителите сами избират най-подходящата гледачка след интервюта. но задължително трябва да са регистрирани в бюрата по труда. Статистика за роднинска връзка не се води. Родителите могат да сменят детегледачката по всяко време, ако не са доволни от грижите. сочат досегашните данни. Подписани са общо 1 600 тристранни споразумения на обща стойност 14,6 млн. лв., от които около 200 са прекратени поради откази на родители и детегледачи, изтичане на срок, записване на детето в ясли или градини и др. До 12 април 2019 г. са сключени 1 513 трудови договора с детегледачи. Очакванията са общо в процедурата да се включат 4 200 безработни лица, а 3 740 родители да бъдат подкрепени да се върнат на работното си място. От септември ще започне нов прием на заявления по програмата “Родители в заетост”, като заявления могат да се подават в бюрата по труда или онлайн. “Приемът, който ще обявим през есента, ще обхваща същия кръг от родители”, обясни заместник-министърът. “Ще изчакам окончателното класиране през август и ако все още нямаме място в яслата, ще кандидатствам по програмата”, разказа младата майка Диляна, която е безработна. Според нея това ще е добра възможност, за да успее да си намери работа. “Няма да се притеснявам на кого да оставя детето, защото не мога да разчитам на бабите и дядовците, които живеят далече”, каза още тя. - Програмата “Родители в заетост” е една от най-популярните и най-търсени, защото отговаря на една много важна потребност на младите семейства в България. Когато майката или бащата нямат възможност да се върнат на работа, защото бебето не е записано в ясла или в детска градина, тогава с тази програма социалното министерството осигурява т.нар. “безплатна бавачка”. Целта е да има по-добро съвместяване на личния с професионалния живот, за да могат работещите жени да се чувстват пълноценни на работното си място.  - Програмата стартира преди 3 г. До момента сме получили 3400 заявления. На последното си заседание Комитетът за наблюдение на Оперативна програма „Развитие на човешките ресурси“ взе решение за увеличаване бюджета на операция „Родители в заетост“ с 5 млн. лв. Така общият бюджет на процедурата достига 35 млн. лв., а продължителността й е увеличена до 2023 г. Кандидатстването ще започне през септември, а онлайн процедурата е опростена. Ако родителите не могат да запишат детето си в ясли или детска градина, то това е и пречка да се върнат на работа. Така се предоставени възможности на родителите да продължат не само своето кариерно развитие, но и да осигурят сигурна и качествена грижа за децата си. - По програмата вече могат да се възползват и многодетни родители с три или повече деца на възраст от 0 до 12 г., които са се върнали на работа и децата им посещават ясли, градини или училище. Заявление в бюрата по труда или онлайн могат да подадат и родители на деца от 0 до 5 г., които не са записани в детска ясла или градина, а родителите имат осигурено работно място или са самоосигуряващи се, но към момента полагат грижи за децата си. Кандидати за детегледачи могат да бъдат и безработни родители, които са регистрирани в бюрата по труда, ако имат деца от 0 до 5 г.,  ако детето им не е прието в ясла или градина.  - От стартирането на проекта през септември 2017 г. до момента са подадени общо 4 851 заявления от родители. По първия прием са подадени 2119 заявления, по втория - 858, а по третия - 1877 заявление. Покриваме разходите за трудови възнаграждения на наетите детегледачи в размер на минималната работна заплата, както и разходите за осигуровки на лицето, което полага грижи за едно дете за 8-часов работен ден. Ако даден детегледач полага грижи за второ или повече деца от семейството, той получава допълнително възнаграждение в размер на половината минимална заплата. Максималната продължителност на програмата е до 18 месеца. -  До момента 4 882 безработни са заявили желание, от тях са  одобрени около 3500. Важно е да споменем, че се подписват тристранни споразумения между родителите, държавата и детегледачите. Родителите сами избират кой да се грижи за децата им. - За нас тази програма има двупосочен ефект не само защото ще осигурим възможност на младите хора, които искат да се върнат на работа, но и даваме възможност за хора в предпенсионна възраст да се включат в пазара на труда и да имат шанс на достойно пенсиониране. - Имаме, но работещи родители не могат да използват тази програма, защото социализацията на децата е най-важното нещо. Преди няколко години въведохме стимули за майките, които искат да се върнат по-скоро на работа. Заедно с общините търсим начин за по-добро включване на децата в образователната система. Центровете за ранно детско развитие, които сме изградили в над 60 общини, дават много добър ефект. Целта е хора, които не са активни и не могат да си намерят работа, да бъдат подкрепени. - Да, досега всички родители по тази програма са успели да се върнат или да си намерят работа. За нас обратната връзка е много важна. ", "date": "2019.07.23", "title": "Държавата гледа децата на 5000 семейства, бавачката - над 54 г., със средно образование"}
{"url": "https://www.24chasa.bg/novini/article/7572633", "text": "Индонезия планира да затвори за посещения източния остров Комодо догодина, за да опази комодските варани - най-големите гущери в света, съобщи Ройтерс. Островът е в Комодския национален парк - резерват между островите Сумбава и Флорес. През 2018 г. са го посетили 176 000 туристи от цял свят. Той предлага красиви пейзажи и плажове, но повечето посетители се интересуват главно от комодските варани, предава БТА. След затварянето на Комодо, където живеят около 1700 комодски варана, островите Ринка и Падар, където също има такава колония, ще останат отворени. Затварянето на остров Комодо за туристи цели да бъде намалено външното влияние и бракониерството, за да може да се възстанови броят на предпочитаните за храна от вараните животни - сърни, биволи и глигани. Остров Комодо ще бъде отворен за посещения след една година.", "date": "2019.07.23", "title": "Индонезия затваря за туристи остров, за да опази комодските варани"}
{"url": "https://www.24chasa.bg/novini/article/7572645", "text": "Германският канцлер Ангела Меркел поздрави Борис Джонсън за избирането му за лидер на Консервативната партия във Великобритания и изрази надежда за тясно сътрудничество с Лондон. Това заяви днес пред журналисти говорителката на германското правителство Улрике Демер, цитирана от ТАСС и БТА. \"Поздравявам Борис Джонсън и ще се радвам да имаме добро сътрудничество. Нашите страни и за в бъдеще трябва да бъдат свързани от тясно приятелство\", е казала Меркел. Японският премиер Шиндзо Абе поздрави Джонсън и го призова да сведе до минимум негативния ефект от Брекзит върху японските компании, предаде Асошиейтед прес. От кабинета на японския премиер съобщиха, че в поздравлението си към Джонсън Абе е изразил надежда за тясно сътрудничество с Великобритания при решаването на въпросите от сферата на сигурността, отбраната и другите международни направления и в същото време двете страни да задълбочат приятелството си. Ирландският вицепремиер и външен министър Саймън Ковини поздрави Джонсън и заяви, че Ирландия ще работи конструктивно с него и правителството му. Преди това правителствен източник съобщи пред ирландската телевизия Ар Ти И, че ирландският премиер Лио Варадкар \"при първа възможност ще се свърже с Джонсън и очаква с нетърпение този момент\". Северноирландската Демократическа юнионистка партия и десетте й депутати в британския парламент ще продължат да подкрепят правителството на торите и при Джонсън, потвърди днес лидерът на ДЮП Арлийн Фостър, цитирана от Ройтерс. Тя добави, че преди началото на новата парламентарна сесия двете партии ще направят планирания преглед на споразумението си за партньорство. Фостър заяви, че е разговаряла с Джонсън и го е поздравила, и допълни, че очаква той да посети Северна Ирландия скоро. Лидерът на Шотландската национална партия и регионален премиер на Шотландия Никола Стърджън каза, че с избирането на Джонсън въпросът за нов референдум за независимост на Шотландия става \"по-важен от всякога\", предаде ДПА. Тя се закани да работи за това да блокира намерението на Джонсън за Брекзит без споразумение, който по думите й ще бъде катастрофален за Шотландия. През април Стърджън заяви, че целта й е до две години да организира нов референдум по въпроса за независимостта, ако Великобритания напусне ЕС.", "date": "2019.07.23", "title": "Меркел: Поздравявам Борис Джонсън, Берлин и Лондон трябва да останат в приятелски отношения"}
{"url": "https://www.24chasa.bg/novini/article/7572648", "text": "Нови 10 млн. евро ще бъдат инвестирани в пограничния регион между България и Турция в проекти за опазване на околната среда и развитието на устойчив туризъм. Те се отпускат по Програмата за трансгранично сътрудничество Interreg-ИПП: България-Турция /2014-2020 г./, съобщиха от пресцентъра на Министерството на регионалното развитие и благоустройството,цитирани от БТА. Днес зам.-министърът Деница Николова и зам.-министърът на външните работи на Турция Фарук Каймакчъ са връчили в министерството договорите на бенефициентите, сключени по втората покана за подаване на проектни предложения по програмата. Общо 23 проектни предложения започват своята реализация с осигуреното финансиране, а до дни ще бъдат подписани още 11 договора, е уточнила Николова. В рамките на първата покана за набиране на проекти са сключени 43 договора за 10 млн. евро, 41 от които вече са изпълнени, е съобщила още тя. По думите й това е една много важна програма за трансграничните региони с ресурс от 28 млн. евро. В рамките на обявените покани за набиране на проекти са подадени 325 предложения, е съобщила зам.-министър Николова. Зам.-министърът Фарук Каймакчъ е поздравил бенефициентите за успешните проекти и е казал, че Турция отдава голямо значение на близките си отношения с България. Дотук ние изпълняваме по най-добрия и хармоничен начин програмата за трансгранично сътрудничество вече 10 години, е посочил зам.-министърът. Програмата Interreg-ИПП: България-Турция /2014-2020 г./, насочена към укрепването на капацитета за трансгранично сътрудничество, обхваща областите Бургас, Ямбол и Хасково за България и провинциите Одрин и Къркларели - за Турция. Общият размер на средствата в настоящия програмен период е почти 30 млн. евро.", "date": "2019.07.23", "title": "Инвестират нови 10 млн. евро в пограничния регион с Турция"}
{"url": "https://www.24chasa.bg/novini/article/7572656", "text": "Румънският премиер Виорика Дънчила бе издигната днес за кандидат на управляващата Социалдемократическа партия (СДП) за президентските избори през есента, съобщават румънските медии. Социалдемократите се събраха днес на две заседания на ръководните органи на партията, за да изберат кандидата на формацията за участие в изборите на 10 ноември. Официално кандидатът ще бъде утвърден на конгрес на СДП на 3 август, предава БТА. Първо Постоянното бюро одобри кандидатурата на Виорика Дънчила, която е и лидер на СДП, а след това Националният изпълнителен комитет на партията потвърди предложението. Същевременно кметицата на Букурещ Габриела Фиря, която обяви през уикенда, че ще участва в партийната надпревара за кандидат-президент, обяви днес, че оттегля кандидатурата си. \"Участвах в предварително съревнование, бяхме няколко души в него; поисках от колегите мнение, но мнозинството смята, че председателят на партията трябва да се кандидатира; беше нормално да се оттегля\", заяви Габриела Фиря и уточни, че не е била убеждавана от Дънчила да се оттегли. Запитана дали СДП има шансове да стигне до втори тур с кандидат Виорика Дънчила, Габриела Фиря заяви: \"ние искаме да спечелим изборите, а не само да стигнем до втори тур\". Националният изпълнителен съвет на СДП реши на 15 юли да издигне партиен кандидат за президент и призова две други левоцентристки партии - Про Румъния на Виктор Понта и коалиционния партньор Алианс на либералите и демократите (АЛДЕ), да подкрепят кандидата на СДП. АЛДЕ обаче предлага за кандидат за президент лидера на партията Калин Попеску Таричану. Про Румъния също обяви намерение да издигне собствен кандидат. Вчера се състоя среща между Виорика Дънчила, Калин Попеску Таричану и Виктор Понта за определяне на общ кандидат, но разговорът не даде резултат. От АЛДЕ обявиха днес, че социалдемократите са нарушили процедурата за определяне на кандидат за президент от страна на управляващата коалиция. Ръководството на АЛДЕ ще заседава утре, за да избере свой кандидат за участие в президентските избори, като повече от сигурно е, че това ще бъде лидерът на партията Таричану, съобщава информационният сайт Зиаре. Заместник-председателят на АЛДЕ Варужан Восганян заяви, че АЛДЕ е загубил доверие в коалиционния си партньор, но съвместното управление ще продължи. На изборите за Европейски парламент на 26 май АЛДЕ събра само 4,11 процента. Зиаре информира, че срещу кандидатурата на Виорика Дънчила за президент са гласували само двама лидери на СДП - на окръг Олт Паул Стънеску и на окръг Васлуй Думитру Бузату. Паул Стънеску коментира днес, че изборът на кандидат на СДП за президент е грешка, защото поставя партията в неблагоприятно положение за преговори. \"С кой ще направим мнозинство в парламента, за да останем на власт?\", попита Паул Стънеску. Според него Дънчила няма шанс да стигне до втори тур на президентските избори. Настоящият президент Клаус Йоханис, който обяви, че ще се бори за втори мандат, се очертава като фаворит. Кандидатурата му се подкрепя от най-голямата опозиционна партия - Национално-либералната.", "date": "2019.07.23", "title": "Социалдемократите в Румъния издигнаха Дънчила за кандидат на президентските избори"}
{"url": "https://www.24chasa.bg/novini/article/7572697", "text": "НФСБ ще внесе сигнал до главния прокурор Сотир Цацаров за организирано купуване на гласове в заложни къщи, магазини и кафенета. Това обяви лидерът на НФСБ Валери Симеонов след среща с Цацаров, цитиран от БТА. Срещата, която се състоя в Народното събрание, имаше за цел да бъдат обсъдени мерките срещу купуването на гласове, както и прилагането на Закона за защита от шума в околната среда. Валери Симеонов коментира, че към настоящия момент има закон, който не се прилага ефективно, и независимо от надписите: \"купуването и продаването на гласове е престъпление\" - гласове се купували масово. Проследили сме цялата схема за купуване на гласове - тя се извършва или в конкретно кафене, или в магазините, а в по-големи градове - и в заложни къщи, обясни Симеонов. Според него са необходими мерки за ограничаване на купуването на гласове, които да бъдат предприети с оглед на сигналите, които ще бъдат внесени в прокуратурата. Относно Закона за защита от шума в околната среда, Валери Симеонов информира, че от днес, със заповед на министъра на вътрешните работи, се упълномощават полицейските служители да издават актовете за констатирани нарушения. \"Вече няма пречка полицейските управления в цялата страна да спират озвучаване, да запечатват заведения и да изземват озвучителни уредби на цигански сватби\", каза Симеонов.", "date": "2019.07.23", "title": "НФСБ внася сигнал до Цацаров за купуване на гласове в заложни къщи, магазини и кафенета"}
{"url": "https://www.24chasa.bg/novini/article/7572696", "text": "Електронният портал за продажби на НАП вече функционира нормално след извършен преглед за уязвимост, съобщиха от приходната агенция. Поетапно ще се възстановява работоспособността на всички е-услуги, добавиха още от НАП. Достъпът до е-услугите на НАП беше спрян след хакерската атака срещу агенцията, при която бяха източени данните на близо 5 милиона български граждани. По-рано днес от държавното обвинение съобщиха, че обвиненията за атаката срещу приходната агенция е търсил данни за Борисов, Цацаров и Пеевски.", "date": "2019.07.23", "title": "Отново работи електронният портал за продажби на НАП"}
{"url": "https://www.24chasa.bg/novini/article/7572560", "text": "Борис Джонсън е новият премиер на Великобритания, след като членовете на управляващата Консервативна партия го избраха за свой лидер. Твърдолинейният поддръжник на Брекзит победи съперника си Джереми Хънт с голямо мнозинство при вътрешнопартийната надпревара и сложи край на управлението на Тереза Мей. За Джонсън гласуваха 92 153 от членовете на торите, а за настоящия външен министър Джереми Хънт - близо 50 000 души, т.е. Джонсън получи 66% от вота. В реч след победата Борис Джонсън призна, че Хънт бил труден съперник и пълен с отлични идеи, част от които смята да използва. Джонсън благодари на премиерката Тереза Мей за управлението ѝ. Тя го поздрави в туитър и обеща пълната си подкрепа. Очаква се в сряда Джонсън да поеме премиерския пост. Преди това Мей ще се сблъска с последни въпроси в Камарата на общините в последния си ден като министър-председателка, преди да подаде оставка пред кралицата. Тогава Борис Джонсън ще отиде в Бъкингамския дворец, за да бъде потвърдено назначението му - преди да бъде изпроводен до “Даунинг стрийт”, за да изнесе реч пред черната врата на №10. “Той ще бъде страхотен”, написа президентът на САЩ Доналд Тръмп в туитър. Премиерът Бойко Борисов също поздрави Борис Джонсън. “Уверен съм, че независимо от предизвикателствата ще съхраним и развиваме успешното сътрудничество в интерес на нашите народи и като принос за по-сигурна и просперираща Европа”, отбелязва Борисов. След обявяването на победата Джонсън обеща, че Обединеното кралство ще напусне ЕС на планираната дата 31 октомври, дори това да означава Брекзит без сделка. “Ще активизираме страната. Ще постигнем Брекзит на 31 октомври и ще се възползваме от всички възможности, които ще ни донесе един нов дух”, обеща новият британски премиер. Като друг приоритет Джонсън посочи “победа над Джереми Корбин от Лейбъристката партия”. Очакват го обаче трудности, тъй като редица министри от досегашния кабинет подадоха оставки или обявиха, че ще го направят, ако той бъде избран. Парламентът пък е решен да не му позволи да изкара страната от ЕС без споразумение, отбеляза АП.", "date": "2019.07.23", "title": "Елизабет II назначава Борис Джонсън за премиер (Обзор, видео)"}
{"url": "https://www.24chasa.bg/novini/article/7572713", "text": "Премиерът на Северна Македония Зоран Заев написа на страницата си във Фейсбук, че много често и от дълго време говори публично за злоупотреба с историята за политически цели и с опита за антиквизация предишните управляващи са успели да скарат страната с всички съседи и да я държат в изолация цяло десетилетие, съобщава македонската телевизия Сител. Заев написа това във Фейсбук след оповестяването на интервюто му за гръцката телевизия Алфа, в което каза, че македонците са присвоявали чужда, балканска и световна история. \"Не македонците присвояваха чужда история, а /бившият премиер Никола/ Груевски и неговият политически елит и техните послушници квази експерти, които тръгнаха в медийна офанзива да оправдаят инженеринга на идентичност. Не македонският народ, а Груевски и неговата пропаганда извършваха инженеринг на идентичността, за да посадят нещо, което не е природна, нито съществена част от македонския национален корен\", написа Заев след критиките от македонски граждани за изявлението му пред гръцката телевизия. \"Аз много често и отдавна говоря публично за злоупотреба с историята за политически цели. Така беше и на интервюто за гръцката телевизия Алфа, на което бях питан и отговарях за вредните политики на национализъм и антиквизация от миналото. Не може аз да бъда упрекван за нещо, което не аз, а Груевски и неговата идеологическа машинария правеха 10-11 години\", написа Заев във Фейсбук.", "date": "2019.07.23", "title": "Заев: Груевски използваше историята за политически цели"}
{"url": "https://www.24chasa.bg/novini/article/7572726", "text": "Сенатът на САЩ утвърди днес с голямо мнозинство 55-годишния Марк Еспър за министър на отбраната, предаде Франс прес, цитирана от БТА. Еспър бе утвърден за министър седем месеца след оставката на Джим Матис, който имаше разногласия с президента Доналд Тръмп. Еспър бе номиниран за министър на отбраната от президента Тръмп, след като изпълняващият длъжността Патрик Шанахан заяви миналия месец, че не иска да заема поста по семейни причини, отбелязва Франс прес.", "date": "2019.07.23", "title": "Сенатът на САЩ утвърди Марк Еспър за министър на отбраната"}
{"url": "https://www.24chasa.bg/novini/article/7572727", "text": "Дани Джуджето бе задържан, след като си спретна гонка с крадено такси, преди полицаите от ОД на МВР - София, да го хванат. Екшънът се разиграл в столичния кв. \"Надежда\" днес. Колата била открадната от Костинброд снощи. Криминалистите бързо влезли в следите на Джуджето. При опит да го задържат, той натиснал газта. След кратка гонка бил задържан. \"Добре че го арестуваха, само бели правеше\", разказа съседката на Дани леля Петя. \"Мисля, че се друса\", каза жената. Това е поредна акция на ОД на МВР - София, свързана с кражби на коли в Костинброд. ", "date": "2019.07.23", "title": "След гонка полицаи хванаха Джуджето, опита да им избяга с крадено такси"}
{"url": "https://www.24chasa.bg/novini/article/7572432", "text": "Изборът е правилен, но не мога да коментирам, нещо което научавам от медиите. Това каза лидерът на НФСБ Валери Симеонов по повод предложението на ВМРО Славчо Атанасов да бъде издигнат за кмет на Пловдив. Симеонов каза, че номинациите за кметове ще бъдат издигани от основния орган на партията и НФСБ би се коалирала и други партии, не само с ВМРО.                                                                                                                                                                                                                                                                                                                        ", "date": "2019.07.23", "title": "Валери Симеонов за номинацията на Славчо Атанасов: Изборът е правилен"}
{"url": "https://www.24chasa.bg/novini/article/7572451", "text": "България и Хърватия са свързани от приятелство, основано на дълбоки исторически и духовни връзки и българската национална общност в страната има своя значим принос за укрепването и развитието на двустранните отношения. Това заяви президентът Румен Радев на среща днес в Загреб с представители на българското национално малцинство в Хърватия, съобщиха от прессекретариата на държавния глава. Държавният глава благодари на хърватската страна за подкрепата, оказвана на нашата общност за съхранение на българския език, обичаи и традиции. Подкрепата на Хърватия за българските духовни и културни дейци е с традиции от над 150 години, подчерта Румен Радев и припомни приноса на епископ Йосип Щросмайер за издаването през 1861г. на големия труд на братята Димитър и Константин Миладинови от Струга „Български народни песни“, както и отпусканите стипендии за обучение на талантливи български младежи от епохата на Възраждането. Представителите на българската общност в страната поздравиха президента Радев за активната политика на България за разширяване на партньорството с Хърватия, както и за усилията за създаване на пряка въздушна линия Пекин-София-Загреб, с която ще се насърчат и контактите между бизнеса, туризма, културния и образователния обмен между двете страни. Представителите на българската общност в Хърватия са наследници на българите-градинари, заселили се в страната в края на XIX и началото на XX век, дейци на културата и изкуството, емигранти от последните години. От есента на т.г. ще започне да функционира и неделно училище в Загреб, в което ще се изучава български език.", "date": "2019.07.23", "title": "Радев благодари на Хърватия за подкрепата за българското малцинство в страната"}
{"url": "https://www.24chasa.bg/novini/article/7572460", "text": "Европейският съюз потвърди, че на 28 юли ще има извънредна международна среща във Виена за спасяване на иранското ядрено споразумение, предаде Франс прес, цитирана от БТА. \"По искане на Франция, Германия, Обединеното кралство и Иран\", страни по сключеното през 2015 г. споразумение, на срещата ще бъдат обсъдени въпроси, свързани с неговото прилагане, се казва в комюнике. САЩ едностранно се изтеглиха от споразумението през май 2018 г., след което Вашингтон върна тежките икономически санкции върху Иран. За да остане страна по документа, Иран иска неговите партньори, на първо място европейците, да предприемат ефикасни мерки за гарантиране на иранските интереси. Техеран иска да му се помогне да заобиколи американското ембарго и по-конкретно да му бъде позволено да продава петрол в чужбина. В отговор на американското решение за оттегляне от спогодбата и за да принуди европейците да предприемат конкретни мерки, Иран започна да престъпва някои от ограниченията, постановени в документа.", "date": "2019.07.23", "title": "Извънредна среща във Виена в неделя ще  спасява ядрената сделка с Иран"}
{"url": "https://www.24chasa.bg/novini/article/7572467", "text": "Министърът на правосъдието Данаил Кирилов за момента не възнамерява да издига кандидатура за главен прокурор. В исторически план министър на правосъдието никога не е номинирал главен прокурор, не смятам да бъда иноватор, каза той по bTV. Право да издигат кандидати за главен прокурор имат прокурорската колегия във ВСС и министърът на правосъдието.  , което значи че друг кандидат оттам няма да има. След като и правосъдният министър няма да издига друга кандидатура, Гешев остава без конкуренция. В исторически план министър на правосъдието никога не е номинирал главен прокурор, не смятам да бъда иноватор, добави министърът. Кандидатурата на Иван Гешев се ползва с масова, широка подкрепа. Към този момент няма да издигам кандидат за главен прокурор, подчерта Данаил Кирилов. \"Дори един кандидат може да не бъде подкрепен, може да възникне противопоставяне между съдийската и прокурорска колегия. Не очаквам това да се случи, не бих искал да участвам в поляризация или подстрекаване към подобна\", добави още Кирилов. Може и да внесе своя кандидатура, ако президентът и граждани възразят срещу Гешев. Правосъдният министър обясни, че има още две заседания, в които може да се номинират кандидати. Но освен възражения, трябва да се посочи кандидатура, обясни Кирилов.", "date": "2019.07.23", "title": "Министър Данаил Кирилов: Няма да издигам кандидат за главен прокурор"}
{"url": "https://www.24chasa.bg/novini/article/7572470", "text": "„Разговаряхме с всички председатели на общински организации на БСП в област Перник и народните представители от областта във връзка с местните избори. Днес Изпълнителното бюро ще приеме и платформата за местните избори. Прави ни впечатление, че и тук бяха поставени проблеми, които се превръщат в национални. И тук изключително остро бе поставен въпросът със здравеопазването“. Това каза председателят на БСП Корнелия Нинова пред журналисти в Перник, съобщиха от пресцентъра на БСП. Тя добави, че в областта има общини, в които по два месеца няма лекар, а други са много отдалечени и транспортът до областната болница е голям проблем. Тя припомни, че БСП е предложила своята алтернатива в сектора и бъдещите кметове от левицата ще се придържат към нея за общинското здравеопазване. „Друга тема, която излиза почти навсякъде, е екологията. Тук, в Перник, на площадката на ТЕЦ-а, се подготвя изгаряне на отпадъци, които дори не са от България, а се вкарват от Италия. Няма да позволим в Перник да се изгарят отпадъци. Това е част от модела на управление и срастване на власт, бизнес и пари. Държавата прави услуги на Христо Ковачки, а той ги връща и това се вижда по време на избори – Перник е един от градовете с най-голям корпоративен вот“, уточни Корнелия Нинова. Тя добави, че Перник е един от първенците по замърсяване на въздуха, а това изгаряне на RDF отпадъци е изключително опасно. „Станислав Владимиров, който е номиниран от местните структури за кмет на общината, пое ангажимент да работи за спиране на този процес “, коментира още лидерът на левицата.", "date": "2019.07.23", "title": "Корнелия Нинова: Няма да позволим в Перник да се изгарят отпадъци"}
{"url": "https://www.24chasa.bg/novini/article/7572473", "text": "Редовното правителствено заседание ще се проведе както обикновено – в сряда, 24 юли, от 10 ч. при следния предварителен дневен ред: 1. ПРОЕКТ НА РЕШЕНИЕ ЗА ПРЕДЛОЖЕНИЕ ДО НАРОДНОТО СЪБРАНИЕ ЗА ОТПУСКАНЕ НА ДЪРЖАВНА ПАРИЧНА НАГРАДА НА СТОЯНКА НАСТЕВА ЗА ОСОБЕНИ ЗАСЛУГИ КЪМ БЪЛГАРСКАТА ДЪРЖАВА И НАЦИЯ. Внася: министърът на образованието и науката 2. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА УЧАСТИЕ НА „ФОНД МЕНИДЖЪР НА ФИНАНСОВИ ИНСТРУМЕНТИ В БЪЛГАРИЯ“ ЕАД - СОФИЯ, В АЛТЕРНАТИВНИ ИНВЕСТИЦИОННИ ФОНДОВЕ. Внася: министърът на финансите 3. ПРОЕКТ НА РЕШЕНИЕ ЗА ИЗМЕНЕНИЕ И ДОПЪЛНЕНИЕ НА РЕШЕНИЕ № 619 НА МИНИСТЕРСКИЯ СЪВЕТ ОТ 2009 Г. ЗА ПРИЕМАНЕ НА СПИСЪК НА РЕГУЛИРАНИТЕ ПРОФЕСИИ В РЕПУБЛИКА БЪЛГАРИЯ. Внася: министърът на образоването и науката 4. ПРОЕКТ НА РЕШЕНИЕ ЗА ДОПЪЛНЕНИЕ НА РЕШЕНИЕ № 233 НА МИНИСТЕРСКИЯ СЪВЕТ ОТ 2019 Г. ЗА УТВЪРЖДАВАНЕ НА ТАКСИТЕ ЗА КАНДИДАТСТВАНЕ И ЗА ОБУЧЕНИЕ В ДЪРЖАВНИТЕ ВИСШИ УЧИЛИЩА ЗА УЧЕБНАТА 2019/2020 Г. Внася: министърът на образованието и науката 5. ПРОЕКТ НА РЕШЕНИЕ ЗА ОТЧУЖДАВАНЕ НА ИМОТИ И ЧАСТИ ОТ ИМОТИ - ЧАСТНА СОБСТВЕНОСТ, ЗА ДЪРЖАВНА НУЖДА ЗА ИЗГРАЖДАНЕ НА ПОДОБЕКТ 20 „ПЪТЕН НАДЛЕЗ НА КМ 158+777”, ПОДОБЕКТ 19 „ПЪТЕН НАДЛЕЗ НА КМ 151+770”, ПОДОБЕКТ 17 „ПЪТЕН НАДЛЕЗ НА КМ 134+350”, ПОДОБЕКТ 16 „ПЪТЕН НАДЛЕЗ НА КМ 127+805” И ПОДОБЕКТ 18 „ПЪТЕН НАДЛЕЗ НА КМ 145+787” ОТ ПОЗИЦИЯ 2 „ПРЕМАХВАНЕ НА ПРЕЛЕЗИТЕ И ИЗГРАЖДАНЕ НА НАДЛЕЗИ/ПОДЛЕЗИ ЗА ЖП УЧАСТЪК ПЛОВДИВ - БУРГАС” ОТ ПРОЕКТ „РЕХАБИЛИТАЦИЯ НА ЖЕЛЕЗОПЪТНИЯ УЧАСТЪК ПЛОВДИВ - БУРГАС ФАЗА 2” НА ТЕРИТОРИЯТА НА ОБЛАСТ СЛИВЕН. Внасят: министърът на регионалното развитие и благоустройството министърът на икономиката 6. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА АПОРТИРАНЕ НА ИМОТИ - ЧАСТНА ДЪРЖАВНА СОБСТВЕНОСТ, В КАПИТАЛА НА „НАЦИОНАЛНА КОМПАНИЯ ИНДУСТРИАЛНИ ЗОНИ“ ЕАД - СОФИЯ. Внася: министърът на икономиката 7. ПРОЕКТ НА РЕШЕНИЕ ЗА ОБЯВЯВАНЕ НА ИМОТ - ПУБЛИЧНА ДЪРЖАВНА СОБСТВЕНОСТ, ПРЕДОСТАВЕН ЗА УПРАВЛЕНИЕ НА НАЦИОНАЛНА КОМПАНИЯ „ЖЕЛЕЗОПЪТНА ИНФРАСТРУКТУРА”, ЗА ИМОТ - ЧАСТНА ДЪРЖАВНА СОБСТВЕНОСТ. Внася: министърът на регионалното развитие и благоустройството 8. ПРОЕКТ НА РЕШЕНИЕ ЗА ОБЯВЯВАНЕ НА ИМОТ - ПУБЛИЧНА ДЪРЖАВНА СОБСТВЕНОСТ, ПРЕДОСТАВЕН ЗА УПРАВЛЕНИЕ НА НАЦИОНАЛНА КОМПАНИЯ „ЖЕЛЕЗОПЪТНА ИНФРАСТРУКТУРА”, ЗА ИМОТ - ЧАСТНА ДЪРЖАВНА СОБСТВЕНОСТ. Внася: министърът на регионалното развитие и благоустройството 9. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕХВЪРЛЯНЕ ПРАВОТО НА СОБСТВЕНОСТ ВЪРХУ ИМОТ - ЧАСТНА ДЪРЖАВНА СОБСТВЕНОСТ, НА ОБЩИНА РУДОЗЕМ, ОБЛАСТ СМОЛЯН. Внася: министърът на регионалното развитие и благоустройството 10. ПРОЕКТ НА РЕШЕНИЕ ЗА ПРЕДЛОЖЕНИЕ ДО НАРОДНОТО СЪБРАНИЕ ЗА РАТИФИЦИРАНЕ НА СПОРАЗУМЕНИЕТО МЕЖДУ ЕВРОПЕЙСКАТА ИНВЕСТИЦИОННА БАНКА И ПРАВИТЕЛСТВОТО НА РЕПУБЛИКА БЪЛГАРИЯ ЗА ВНОСКА ВЪВ ФОНДА НА ИНИЦИАТИВАТА ЗА ИКОНОМИЧЕСКА УСТОЙЧИВОСТ. Внася: заместник министър-председателят по правосъдната реформа и министър на външните работи 11. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ТИПОВА НОТА ЗА ПРИСЪЕДИНЯВАНЕ/ИЗЯВЛЕНИЕ ЗА НАМЕРЕНИЕ КЪМ ТЕХНИЧЕСКИТЕ СПОРАЗУМЕНИЯ МЕЖДУ ВЪРХОВНОТО ГЛАВНО КОМАНДВАНЕ НА СИЛИТЕ НА НАТО В ЕВРОПА (SHAPE) И КРАЛСТВО БЕЛГИЯ, КРАЛСТВО ДАНИЯ, ЧЕШКАТА РЕПУБЛИКА, РЕПУБЛИКА ХЪРВАТИЯ, РЕПУБЛИКА СЛОВЕНИЯ, СЛОВАШКАТА РЕПУБЛИКА, РЕПУБЛИКА ИСЛАНДИЯ, КРАЛСТВО НИДЕРЛАНДИЯ, ИТАЛИАНСКАТА РЕПУБЛИКА, РЕПУБЛИКА ТУРЦИЯ, КРАЛСТВО ИСПАНИЯ И КРАЛСТВО НОРВЕГИЯ И ДР. ДЪРЖАВИ - ЧЛЕНКИ НА НАТО, ОТНОСНО ОСИГУРЯВАНЕ НА ПОДДРЪЖКА ОТ СТРАНА ДОМАКИН НА СИЛИТЕ НА НАТО С МНОГО ВИСОКА СТЕПЕН НА ГОТОВНОСТ. Внася: заместник министър-председателят по обществения ред и сигурността и министър на отбраната 12. ПРОЕКТ НА РЕШЕНИЕ ЗА ОДОБРЯВАНЕ НА ПОЗИЦИЯТА И СЪСТАВА НА БЪЛГАРСКАТА ДЕЛЕГАЦИЯ ЗА УЧАСТИЕ В ЧЕТВЪРТАТА СЕСИЯ НА МЕЖДУПРАВИТЕЛСТВЕНАТА БЪЛГАРО-ТУРКМЕНИСТАНСКА КОМИСИЯ ЗА ИКОНОМИЧЕСКО СЪТРУДНИЧЕСТВО, КОЯТО ЩЕ СЕ ПРОВЕДЕ ОТ 10 ДО 12 АВГУСТ 2019 Г. В ТУРКМЕНИСТАН. Внася: министърът на регионалното развитие и благоустройството 13. ПРОЕКТ НА РЕШЕНИЕ ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ЗАЕТОСТ, СОЦИАЛНА ПОЛИТИКА, ЗДРАВЕОПАЗВАНЕ И ПОТРЕБИТЕЛСКИ ВЪПРОСИ, ФОРМАТ „ЗАЕТОСТ И СОЦИАЛНА ПОЛИТИКА”, ПРОВЕДЕНО НА 8 ЮЛИ 2019 Г. В БРЮКСЕЛ. Внася: министърът на труда и социалната политика 14. ПРОЕКТ НА РЕШЕНИЕ ЗА ПРИЕМАНЕ НА ПРЕДЛОЖЕНИЕ ОТ „ИНЕРМАТ” АД СТАРА ЗАГОРА, ЗА ПРЕКРАТЯВАНЕ ПО ВЗАИМНО СЪГЛАСИЕ НА ДОГОВОРА ЗА ПРЕДОСТАВЯНЕ НА КОНЦЕСИЯ ЗА ДОБИВ НА ПОДЗЕМНИ БОГАТСТВА СТРОИТЕЛНИ МАТЕРИАЛИ - ПЯСЪЦИ И ЧАКЪЛИ, ОТ НАХОДИЩЕ „ЗИМНИЦА”, ОБЩИНА МЪГЛИЖ, ОБЛАСТ СТАРА ЗАГОРА, СКЛЮЧЕН НА 30 ЮНИ 2006 Г. МЕЖДУ МИНИСТЕРСКИЯ СЪВЕТ НА РЕПУБЛИКА БЪЛГАРИЯ, ПРЕДСТАВЛЯВАН ОТ МИНИСТЪРА НА РЕГИОНАЛНОТО РАЗВИТИЕ И БЛАГОУСТРОЙСТВОТО, И „ИНЕРМАТ” АД - СТАРА ЗАГОРА. Внася: министърът на енергетиката 15. ПРОЕКТ НА РЕШЕНИЕ ЗА ПРИЕМАНЕ НА ПРЕДЛОЖЕНИЕ ОТ „ЕСКАНА” АД - ВАРНА, ЗА ПРЕКРАТЯВАНЕ ПО ВЗАИМНО СЪГЛАСИЕ НА ДОГОВОРА ЗА ПРЕДОСТАВЯНЕ НА КОНЦЕСИЯ ЗА ДОБИВ НА ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА - СТРОИТЕЛНИ МАТЕРИАЛИ - ПЯСЪЦИ, ОТ НАХОДИЩЕ „ВЕНЕЛИН”, РАЗПОЛОЖЕНО В ЗЕМЛИЩЕТО НА С. ВЕНЕЛИН, ОБЩИНА ДОЛНИ ЧИФЛИК, ОБЛАСТ ВАРНА, СКЛЮЧЕН НА 6 ЮЛИ 2011 Г. МЕЖДУ МИНИСТЕРСКИЯ СЪВЕТ НА РЕПУБЛИКА БЪЛГАРИЯ, ПРЕДСТАВЛЯВАН ОТ МИНИСТЪРА НА ИКОНОМИКАТА, ЕНЕРГЕТИКАТА И ТУРИЗМА, И „ЕСКАНА” АД - ВАРНА. Внася: министърът на енергетиката 16. ПРОЕКТ НА РЕШЕНИЕ ЗА ПРИЕМАНЕ НА ОТПРАВЕНО ОТ КОНЦЕСИОНЕРА ПРЕДЛОЖЕНИЕ ЗА ИЗМЕНЕНИЕ НА ДОГОВОРА ЗА ПРЕДОСТАВЯНЕ НА КОНЦЕСИЯ ЗА ДОБИВ НА НЕМЕТАЛНИ ПОЛЕЗНИ ИЗКОПАЕМИ - ИНДУСТРИАЛНИ МИНЕРАЛИ - ТАЛКОШИСТИ, ПОДЗЕМНИ БОГАТСТВА ПО ЧЛ. 2, АЛ. 1, Т. 2 ОТ ЗАКОНА ЗА ПОДЗЕМНИТЕ БОГАТСТВА ОТ НАХОДИЩЕ „ОВЧАРОВО”, С. ОВЧАРОВО, ОБЩИНА ХАРМАНЛИ, ОБЛАСТ ХАСКОВО, СКЛЮЧЕН НА 18 ДЕКЕМВРИ 2006 Г. МЕЖДУ МИНИСТЕРСКИЯ СЪВЕТ НА РЕПУБЛИКА БЪЛГАРИЯ, ПРЕДСТАВЛЯВАН ОТ МИНИСТЪРА НА ИКОНОМИКАТА И ЕНЕРГЕТИКАТА, И „ВАТИЯ” АД - СОФИЯ. Внася: министърът на енергетиката 17. ПРОЕКТ НА РЕШЕНИЕ ЗА ПРЕДОСТАВЯНЕ НА КОНЦЕСИЯ ЗА ДОБИВ НА ПОДЗЕМНИ БОГАТСТВА ПО ЧЛ. 2, АЛ. 1, Т. 6 ОТ ЗАКОНА ЗА ПОДЗЕМНИТЕ БОГАТСТВА - СКАЛНООБЛИЦОВЪЧНИ МАТЕРИАЛИ - ВАРОВИЦИ, ОТ НАХОДИЩЕ „ТРЕБЕЖА”, РАЗПОЛОЖЕНО В ЗЕМЛИЩЕТО НА С. ГОРНА КРЕМЕНА, ОБЩИНА МЕЗДРА, ОБЛАСТ ВРАЦА, НА „БУЛСТОУН” ЕООД - ВРАЦА. Внася: министърът на енергетиката 18. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СТРОИТЕЛНИ МАТЕРИАЛИ - ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „ВЕЛБОВ КАМЪК”, РАЗПОЛОЖЕНА В ЗЕМЛИЩАТА НА С. КЛИСУРА И С. ДРЕНКОВО, ОБЩИНА БЛАГОЕВГРАД, ОБЛАСТ БЛАГОЕВГРАД. Внася: министърът на енергетиката 19. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СТРОИТЕЛНИ МАТЕРИАЛИ - ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „ПРОСОТО”, РАЗПОЛОЖЕНА В ЗЕМЛИЩЕТО НА С. ВЕРИНСКО, ОБЩИНА ИХТИМАН, ОБЛАСТ СОФИЯ. Внася: министърът на енергетиката 20. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СТРОИТЕЛНИ МАТЕРИАЛИ - ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „ТОПОЛИТЕ”, РАЗПОЛОЖЕНА В ЗЕМЛИЩЕТО НА С. СТАЛИЙСКА МАХАЛА, ОБЩИНА ЛОМ, ОБЛАСТ МОНТАНА. Внася: министърът на енергетиката 21. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СТРОИТЕЛНИ МАТЕРИАЛИ - ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „БИЛО”, РАЗПОЛОЖЕНА В ЗЕМЛИЩАТА НА С. СТУДЕНА И С. БОСНЕК, ОБЩИНА ПЕРНИК, ОБЛАСТ ПЕРНИК. Внася: министърът на енергетиката 22. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СТРОИТЕЛНИ МАТЕРИАЛИ - ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „БЯЛАТА ЧУКА”, РАЗПОЛОЖЕНА В ЗЕМЛИЩЕТО НА С. ВЕТРЕН ДОЛ, ОБЩИНА СЕПТЕМВРИ, ОБЛАСТ ПАЗАРДЖИК. Внася: министърът на енергетиката 23. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СКАЛНООБЛИЦОВЪЧНИ МАТЕРИАЛИ - ПОДЗЕМНИ БОГАТСТВА ПО ЧЛ. 2, АЛ. 1, Т. 6 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „КОСТАДИН”, РАЗПОЛОЖЕНА В ЗЕМЛИЩЕТО НА С. ДОЛЕН, ОБЩИНА САТОВЧА, ОБЛАСТ БЛАГОЕВГРАД. Внася: министърът на енергетиката 24. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СКАЛНООБЛИЦОВЪЧНИ МАТЕРИАЛИ - ПОДЗЕМНИ БОГАТСТВА ПО ЧЛ. 2, АЛ. 1, Т. 6 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „АРАБКА”, РАЗПОЛОЖЕНА В ЗЕМЛИЩАТА НА С. ДЪБНИЦА, С. КРУШЕВО И С. ХВОСТЯНЕ, ОБЩИНА ГЪРМЕН, ОБЛАСТ БЛАГОЕВГРАД. Внася: министърът на енергетиката 25. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ТЪРСЕНЕ И ПРОУЧВАНЕ НА МЕТАЛНИ ПОЛЕЗНИ ИЗКОПАЕМИ - ПОДЗЕМНИ БОГАТСТВА ПО ЧЛ. 2, АЛ. 1, Т. 1 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „ВЪЗЕЛ”, РАЗПОЛОЖЕНА НА ТЕРИТОРИИТЕ НА ОБЩИНА ЧЕРНООЧЕНЕ И ОБЩИНА КЪРДЖАЛИ, ОБЛАСТ КЪРДЖАЛИ. Внася: министърът на енергетиката 26. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ НА ЗАКОНА ЗА СТОКОВИТЕ БОРСИ И ТЪРЖИЩАТА. Внася: министърът на икономиката", "date": "2019.07.23", "title": "Вижте какво решава Министерският съвет утре"}
{"url": "https://www.24chasa.bg/novini/article/7572482", "text": "„Виждайки, с каква бързина, настървение и съгласие ДПС, ГЕРБ и ВМРО прокараха на две четения в един ден законопроектите за бюджета и ратификацията на споразументието за закупуване на самолетите, не вярвам, че мнението им по темата ще се промени, въпреки ветото на президента“. Това каза председателят на БСП Корнелия Нинова във връзка с наложеното от президента Румен Радев вето за закупуването на F-16. Тя бе категорична, че БСП подкрепя ветото и припомни, че още преди то да бъде наложено социалистите са изказали почти същите аргументи против приетите в парламента законопроекти. Това съобщи пресцентърът на БСП. Относно номинацията на Иван Гешев за главен прокурор, лидерът на левицата призова да се изчака до 29 юли, защото е възможно да има и други номинации и тогава ще има коментар. Корнелия Нинова коментира и появилата се в немски медии информация, че \"Фолксваген\" няма да инвестира в България и добави, че за съжаление отлив на инвестиции има. „Много компании избират да инвестират в други държави или да пренасочат бизнеса си там заради няколко причини – несигурност, корупция и липса на нормални административни услуги. Никой голям инвеститор няма да дойде в България, ако иска да се развива, при тези условия“, коментира още Нинова.", "date": "2019.07.23", "title": "Корнелия Нинова: Защо \"Фолксваген\" отиват в Турция? Борисов да отговори"}
{"url": "https://www.24chasa.bg/novini/article/7572498", "text": "Окръжна прокуратура – Монтана е внесла за разглеждане в съда обвинителен акт срещу Н.П. за извършени четири длъжностни престъпления. Това съобщиха от пресцентъра на прокуратурата. През периода от 23.05.2012 г. до 01.06.2017 г. обвиняемата П. била директор на „Дом за възрастни хора с деменция“ и „Дом за стари хора“ в с. Добри дол, област Монтана. Двете специализирани институции били второстепенни разпоредители с бюджетни средства към Община Лом, имали обща каса и персонал. Сред основните предоставяни от тях услуги били приготвяне на храна, поддържане на лична хигиена и такава на жилищните помещения, обитавани от обслужваните, както и здравно подпомагане в зависимост от спецификата на заболяванията на лицата. Двете социални заведения били с обща каса и персонал. През м. януари 2017 г. бил извършен одит на дейността на двете социални заведения от сектор „Вътрешен одит“ при Община Лом, а успоредно с това и проверка от страна на Инспектората към Агенция за социално подпомагане - гр. София. По резултати от одита било установено, че в Домовете липсва изградена „Система за финансово управление и контрол“, което довело до съществени нарушения при разходване на средствата за издръжката им. В нито един от случаите на закупуване на материали (без значение от предназначението им - за поддръжка, хранителни продукти, канцеларски или строителни материали и др.) нямало заявка за необходимостта им, утвърдена от директора. С цел документалното им отчитане били сключвани фиктивни сделки със съмнителни или несъществуващи фирми, изготвени неистински фактури, с прикрепени към тях фискални бонове. Впоследствие те били представяни от обвиняемата П. пред касиера за осребряване, като парите били получавани от нея на ръка. При строително-ремонтни дейности нямало представена количествено-стойностна сметка, договор или протокол за извършена работа. Нямало заявки за материали и при ремонт на служебните автомобили, нито протокол за установяване на повредата или какъвто и да било документ, удостоверяващ необходимостта от тази услуга. Когато получените материали се нуждаели от заскладяване поради техния характер, реално същите не постъпвали в склада на домовете. Всички такива сделки били изплатени в брой от касата на двете социални заведения, за което били издадени разходни касови ордери. Освен това, като директор Н.П. упражнявала и служебен натиск върху подчинените й, които следвало да оформят представените от нея документи и да предприемат съответните действия по извършване на разходите по фактури. По този начин обвиняемата получила от касата на ръководените от нея институции сума в общ размер на 189 523 лева. През м. декември 2015 г. обвиняемата Н.П. издала заповед за изплащане на допълнителни възнаграждения и разпоредила тяхното изплащане, в това число и на себе си в размер на 900 лева, без да има правомощие за това. Работодател на директора на домовете е кметът на Община Лом и само по негово разпореждане би могло да й бъде определено и изплатено допълнително възнаграждение към основното й трудовото възнаграждение. В конкретния случай с действията си П. превишила правомощията си. С решение на Общински съвет Лом бил приет бюджетът на Община Лом за 2015 година, в който било заложено за „Дом за възрастни хора с деменция“ и „Дом за стари хора“ в с. Добри дол да бъде закупен служебен автомобил (микробус пътнически) на стойност до 10 000 лева. Директорът на Домовете – обвиняемата Н.П., сключила договор за внос на деветместен автомобил (бус) от името и за сметка на възложителя. В него не били упоменати марката, технически характеристики, пробег, година на производство, състояние или някакви други условия. Договорената цена била 10 000 лева, платена по личната сметка на изпълнителя, като обвиняемата приела и платила автомобила „Хюндай Старекс“, въпреки изключително лошото му техническо състояние. Впоследствие въпросното МПС било многократно ремонтирано със средства на домовете. Видно от заключението на вещото лице по оценъчната експертиза, разликата между действителната стойност на закупения бус - 3500 лева до платената за него - 10000 лева е 6500 лева, която разлика представлява значителна вреда. По този начин обвиняемата П. съзнателно сключила явно неизгодна сделка за представляваните от нея социални институции. За времето, през което Н.П. била директор на домовете в с.Добри дол, обвиняемата извършила множество пътувания в страната, като за тях не били издавани заповеди за командировки. За целта тя използвала служебен автомобил в почивните дни на седмицата. Осъществените от нея пътувания били до направления, които нямали никаква връзка с дейността на социалните домове. Някои от датите/периодите на пътуванията съвпадали с тези, на които Н.П. използвала платен годишен отпуск. Повечето от посочените в пътните листове дестинации не били реални. С действията си обвиняемата, в качеството си на длъжностно лице, изпълняващо ръководна работа, умишлено не положила достатъчно грижи за ръководенето и стопанисването на повереното й имущество. Настъпилите вредни последици от извършените от Н.П. престъпления разкриват изключително високата обществена опасност на деянието и дееца. Особено тежкият случай се обективира и от типа на домовете, управлявани от обвиняемата – в тях били настанени лица в безпомощно състояние, каквито са старите хора и лицата с умствени увреждания. Основните задължения на обвиняемата били да полага изключителни грижи за настанените в домовете с оглед тяхното неравностойно положение, като вместо да изпълнява същите, тя ощетявала не само бюджета на домовете, но и самите безпомощни лица. Предстои наказателното производство срещу Н.П. да продължи в съда.", "date": "2019.07.23", "title": "Съдят директорка на дом за възрастни в Монтанско заради длъжностни злоупотреби"}
{"url": "https://www.24chasa.bg/novini/article/7572508", "text": "Българската асоциация на прокурорите защити с отворено писмо доскорошната си колежка от районната прокуратура в Бургас Венета Стефанова-Иванова, набедена от електронни медии, че работи за олигарсите Баневи. Според публикации Иванова взела пари от фамилията, за да реши в нейна полза дело, свързано със собствеността в къмпинг \"Каваци\". Разследването, започнало през лятото на 2017 г., е за самоуправство и касае спор между дружеството на Баневи \"Хелио турс\" и фирма \"Джи енд Джи\" с управител Георги Дамянов. В края на юни т.г. Дамянов получил призовка от прокуратурата като обвиняем, но веднага започнали атаките срещу наблюдаващия прокурор Иванова. Междувременно магистратът спечели конкурс за съдия и съвсем скоро ще смени тогата на обвинител със съдийската. \"Пълната липса на каквито и да е обективни и ясни факти срещу прокурор Иванова и изобилието на непотвърдени внушения за корупционно поведение на колегата не са нищо повече от откровени клевети, целящи зловредна атака спрямо прокурора като реакция на упражненото правомощие за привличане на лице в качеството на обвиняем\", заявяват от Асоциацията на прокурорите. Самата Иванова пък е пуснала жалба за набедяване против виновни лица и в момента тече проверка. \"Чрез клевети се оказва натиск върху нея, затова предприемаме мерки за защита на правата й\", заяви пред \"24 часа\" адвокат Станко Кралев. Самата Иванова отказа коментар докато не приключи проверката. Това не е първата атака срещу младата обвинителка. По време на дело за сбиване между русофили и русофоби при пристигането на руски рокери, известни като \"Вълците на Путин\" през 2016 г., се наложи съдебните заседания да се гледат при засилена охрана, заради заплахи, отправени към Иванова от обкръжението на тримата подсъдими. Тя поиска, а съдът присъди ефективни присъди. След делото Иванова бе наградена от главния прокурор Сотир Цацаров за постигнати отлични резултати по разследването, припомнят запознати.", "date": "2019.07.23", "title": "Прокурори бранят колежка, набедена, че работела за Баневи"}
{"url": "https://www.24chasa.bg/novini/article/7572562", "text": "Над 3 килограма контрабандни златни и сребърни накити са задържани от митничари при два случая на ГКПП „Капитан Андреево“, съобщиха от Агенция „Митници“. При първия бижутата са били открити в автобус, който е пътувал от Турция за Румъния през страната ни. Превозното средство е било селектирано за щателна митническа проверка, при която в пътна чанта са били открити 15 пакета със 774 ювелирни изделия от жълт и бял метал. Според експертизата на вещото лице част от откритите накити са от 14-каратово злато с общо тегло 109,38 грама, а другите са от сребро с висока проба 925 с общо тегло 2754,8 грама. Установено е било, че пратката е собственост на един от пътниците, турски гражданин. При друга проверка на влизащ от Турция у нас лек автомобил служители откриват в дамската чанта на финландска гражданка полиетиленови пликове с 487,20 грама златни бижута и монети от 22- и 14-каратово злато. Иззетите при двата случая златни и сребърни накити на обща стойност близо 54 хил. лева подлежат на отнемане в полза на държавата. На нарушителите са съставени актове, уточняват от митниците", "date": "2019.07.23", "title": "Хванаха над 3 кг златни и сребърни накити на \"Капитан Андреево\" (Снимки)"}
{"url": "https://www.24chasa.bg/novini/article/7572578", "text": "Горски пожар заплашва къщи край Атина, една година след смъртоносен пожар в същия район, който отне над 100 човешки живота, предава Асошиейтед прес. Противопожарната служба съобщи днес, че три самолета и два хеликоптера подпомагат екипи на терен край пристанището Рафина и главния път, водещ към зоната, който е затворен за движение. Този район е много посещаван от туристи през лятото, посочва агенцията, предава БТА. Преди година горски пожар обхвана близкото курортно градче Мати и съседни крайбрежни райони, унищожавайки над хиляда къщи и принуждавайки хората да се евакуират с лодки, за да избягат от задушаващия пушек. Новоизбраният премиер Кириакос Мицотакис присъства по-рано днес на възпоменателна служба в Мати, информира още АП.", "date": "2019.07.23", "title": "Горски пожар бушува край Атина - на същото място като огнената стихия преди година (Снимки)"}
{"url": "https://www.24chasa.bg/novini/article/7572736", "text": "Директорът на американското Федерално бюро за разследване Кристофър Рей заяви, че Китай представлява по-сериозна контраразунавателна заплаха за САЩ от всяка друга държава, включително и Русия, предаде Асошиейтед прес, пцинирава от БТА. Рей каза днес пред сенатската правна комисия, че ФБР води повече от 1000 разследвания, между които за икономически шпионаж и за опити за кражба на интелектуална собственост и почти всички водят към Китай. На молбата на председателя на сенатската комисия - републиканеца Линдзи Греъм - да уточни коя държава е на второ място в списъка на ФБР, Рей отговори: \"Вероятно Русия\", предаде ТАСС. Началникът на ФБР се яви пред сенаторите ден преди изслушване в Конгреса на бившия специален прокурор Робърт Мълър за заключенията в доклада от разследването му за намесата на Русия в американските избори. Рей отказа да коментира този доклад, но даде някои подробности за заплахата, която според него представлява Китай. Служители по сигурността в американското министерство на правосъдието миналата година са завели множество дела, включващи китайски икономически шпионаж, включително едно, за което беше съобщено този месец. То е срещу мъж, обвинен в кражбата на информация от американска локомотивна компания, посочва АП.", "date": "2019.07.23", "title": "Шефът на ФБР: Китай и Русия са главните предизвикателства за контраразунаването"}
{"url": "https://www.24chasa.bg/novini/article/7572311", "text": "Гол мъж яхна един от лъвовете пред Съдебната палата. Клипът е публикуван във фейсбук групата \"Забелязано в София\".  На него се вижда гол мъж, качил се върху една от лъвските скулптури откъм улица „Позитано” късно вечерта, който позира пред минувачите. Във видеото не се вижда да има полиция. Самоличността на мъжа и мотивите му и към момента са установени. ", "date": "2019.07.23", "title": "Гол мъж яхна един от лъвовете пред Съдебната палата (Видео)"}
{"url": "https://www.24chasa.bg/novini/article/7572304", "text": "Елена Григориева, една от най-видните антивоенни и ЛГБТ активистки в Русия, беше намерена мъртва. По тялото на 41-годишната жена е имало множество прободни рани. Тя е била намерена в храсти близо до дома ѝ в Санкт Петербург, пише Би Би Си, цитирана от  Григориева често получавала смъртни заплахи заради кампаниите, които водела в защита на човешките права в Русия. По думите на друг активист – Динар Идрисов, Елена е била обект на насилие многократно. Подавала е жалби до полицията.", "date": "2019.07.23", "title": "Заклаха руска защитничка на правата на хомосексуалните"}
{"url": "https://www.24chasa.bg/novini/article/7572333", "text": "Турският президент Реджеп Тайип Ердоган поздрави днес Борис Джонсън за избирането му за лидер на британската управляваща Консервативна партия, предават ДПА и БТА. \"Вярвам, че отношенията между Турция и Великобритания ще се подобрят още повече при неговото управление\", написа в Туитър Ердоган, споменавайки Джонсън като \"77-ия премиер на Обединеното кралство\".", "date": "2019.07.23", "title": "Ердоган поздрави Борис Джонсън за избирането му за премиер"}
{"url": "https://www.24chasa.bg/novini/article/7572332", "text": "Германската писателката Бригите Кронауер почина на 78-годишна възраст след продължително боледуване, съобщи ДПА. От издателството й \"Клет-Кота\" казаха, че много са ценели Бригите Кронауер и тя е оставила трайна следа в дейността им, предава БТА. Бригите Кронауер спечели през 2005 г. литературната награда \"Георг Бюхнер\", която се присъжда на автор със значителен принос към немския език и култура. Тя е е родена през 1940 г. в Есен.", "date": "2019.07.23", "title": "Почина писателката Бригите Кронауер"}
{"url": "https://www.24chasa.bg/novini/article/7572140", "text": "Премиерът Бойко Борисов поздрави Борис Джонсън по повод избирането му на поста министър-председател на Обединеното Кралство Великобритания и Северна Ирландия. Това съобщиха от правителствената информационна служба. „България високо цени диалога и сътрудничеството с Обединеното Кралство Великобритания и Северна Ирландия, като стратегически партньор и съюзник в двустранен и в международен план“, отбелязва в поздравлението си до Борис Джонсън българският министър-председател. Премиерът Борисов изтъква, че отношенията между България и Обединеното кралство имат вековни традиции и тази година отбелязваме 140-годишен юбилей от тяхното установяване. „Уверен съм, че независимо от предизвикателствата, ще съхраним и развиваме успешното сътрудничество в интерес на нашите народи и като принос за по-сигурна и просперираща Европа“, отбелязва още министър-председателят Бойко Борисов в поздравлението си до Борис Джонсън. Вицепремиерът и министър на външните работи Екатерина Захариева също отправи своите поздравления към Борис Джонсън за избирането му като лидер на Консервативната партия и министър-председател на Обединеното кралство Великобритания и Северна Ирландия. Това съобщиха от пресцентъра на МВнР. В поздравителния адрес Екатерина Захариева посочва отбелязването на 140-годишния юбилей от установяването на дипломатическите отношения между България и Великобритания. \"Уверена съм, че установеният активен диалог и ползотворното сътрудничество между нашите държави ще продължат да се развиват, основани на доверие и разбирателство, за благоденствието на гражданите, в подкрепа на мира и сигурността\", подчертава Захариева. Борис Джонсън служи като външен министър на Обединеното кралство в периода 2016 - 2018 г., когато съвместно с вицепремиера и министър на външните работи Екатерина Захариева работиха върху теми като интеграцията на Западните Балкани, ядреното споразумение с Иран, както и приноса на Обединеното кралство към европейската сигурност след Брекзит, припомнят от МВнР.", "date": "2019.07.23", "title": "Бойко Борисов към Борис Джонсън: Ще съхраним и развиваме успешното сътрудничество"}
{"url": "https://www.24chasa.bg/novini/article/7572115", "text": "В унгарския град Сомбахтей почетоха паметта на Цар Фердинанд с тържествена церемония в памет на 11-и Хусарски полк, предаде  Инициатор на честването е сдружение “11-и Хусарски полк за съхраняване на традициите”. Цар Фердинанд е служил като офицер в 11-и Хусарски полк по времето на Австро-Унгарската империя и до днес казармата в гр. Сомбахтей носи неговото име. На събитието, което се състоя на 23-ти юни, присъстваха кмета на града г-н Пушкаш Тивадар, председателят на сдружение “11-и Хусарски полк за съхраняване на традициите” г-н Дреновац, българският посланик в Унгария Н.Пр. г-жа Уляна Богданска. Негово Величество Цар Симеон изпрати писмо до организаторите, с което им благодари за поканата да присъства на честванията и изказа сърдечните си благодарности за инициативата, с която почитат паметта на Цар Фердинанд. Царят подари на организаторите снимки от семейния архив на Царското семейство на дядо му и баща му във военни униформа на 11-и Хусарски полк. Посланик Богданска заяви в изказването си, че съвместното отбелязване на подобни исторически събития допринася за укрепването на връзките между България и Унгария.", "date": "2019.07.23", "title": "Почетоха паметта на цар Фердинанд с тържествена церемония в унгарския град Сомбахтей"}
{"url": "https://www.24chasa.bg/novini/article/7572145", "text": "Мотоциклетист от Каварна е пострадал при катастрофа на главен път I-9- съобщават от Областната дирекция на МВР-Добрич. Инцидентът е възникнал на 22 юли, около 12,40 ч., на кръстовището за село Божурец. На място е установено, че водач на мотоциклет „Сузуки” се блъска в предна лява част на предприелия маневра завой лек автомобил „Опел” с добричка регистрация. От удара е пострадал 26-годишният мотоциклетист. Мъжът е прегледан и освободен за домашно лечение с фрактура на крак и множество охлузвания, без опасност за живота. По случая е образувано досъдебно производство.", "date": "2019.07.23", "title": "Моторист се потроши в катастрофа в Добричко"}
{"url": "https://www.24chasa.bg/novini/article/7572124", "text": "Тежка верижна катастрофа с шест автомобила е станала около 15,20 ч. днес, по пътя от бургаския к-с \"Меден рудник\" към Средец, има загинал, съобщават от полицията. Отсечката е затворена, на място има полиция и линейки. Трафикът се отклонява по обходен маршрут Горно Езерово-Черни връх-Средец, уточниха от Областната дирекция на МВР Бургас.  Според информация на полицията лек автомобил шевролет, движещ се от Средец към Бургас, внезапно навлязъл в насрещната лента и се ударил в бетоновоз, а след това и в следващия автомобил в колоната. Водачите на останалите три леки коли се опитали да избегнат удара, но изхвърчали от платното в крайпътна канавка. Загинал е водачът на шевролета, той е от Бургас. Възможно е да му е прилошало зад волана, допускат от полицията.  ", "date": "2019.07.23", "title": "Верижна катастрофа с шест коли по пътя Бургас-Средец, 63-годишен е загинал (Обновена)"}
{"url": "https://www.24chasa.bg/novini/article/7572255", "text": "Лидерът на Испанската социалистическа работническа партия Педро Санчес, както се очакваше, днес не успя да получи при първия си опит подкрепа в долната камара на парламента за сформиране на правителство, предаде Ройтерс. През следващите два дни, преди второто гласуване в четвъртък, той ще трябва да се опита да сключи сделка с крайнолявата партия \"Подемос\". Санчес, който изпълнява длъжността премиер след изборите през април, завършили без категоричен победител, се нуждаеше от абсолютно мнозинство от поне 176 гласа в 350-местния Конгрес на депутатите, за да бъде утвърден като министър-председател. Днес той получи 124 гласа \"за\" срещу 170 \"против\" и 52 въздържали се, предава БТА. В четвъртък на Санчес ще бъде достатъчно да получи обикновено мнозинство. До четвъртък по обяд, когато ще е второто гласуване в долната камара, двете формации трябва да постигнат споразумение за коалиционно правителство. При успех парламентарната група на \"Унидос подемос\" ще промени вота си от въздържали се на подкрепящи правителството и ще позволи Санчес да встъпи в длъжност. Така Испания ще тръгне към първото си ляво коалиционно правителство от 1936 г. насам, когато избухна гражданската война, посочва АФП. Пътят към нова лява коалиция е изпълнен с препятствия, тъй като отношенията между Санчес и лидера на \"Унидос подемос\" Пабло Иглесиас са напрегнати. \"Нов мандат за Санчес тази седмица далеч не е очевиден\", написа Антонио Баросо от консултантската фирма \"Танео интелиджънс\" в текст, публикуван снощи. \"Социалистите ще продължат да бъдат неподатливи, което може да доведе до провал на преговорите\", прогнозира той. Вчера разговорите с Иглесиас, който под натиска на социалистите се отказа от искането си да влезе в правителството, се превърнаха в размяна на упреци и обиди. Иглесиас предупреди, че без споразумение Санчес \"никога няма да стане премиер\". \"Това, което ни предлагат в преговорите, е просто роля на фигуранти в правителството\", заяви днес по радиото депутатът от \"Унидос подемос\" Йоне Белара. Крайната левица обвинява социалистите, че са й отказали не само всички ключови министерства, а и други ресори. Ако не се стигне до споразумение, Санчес ще разполага с два месеца, за да направи нов опит. В противен случай на 10 ноември ще се произведат нови избори, четвърти за последните 4 години. Сред проблемите пред Санчес е и каталунският въпрос, посочва АФП. Радетелят за независимост на Каталуния Рафаел Руфиан, чиято парламентарна група трябва да се въздържи, за да позволи утвърждаването на Санчес, без да се замисля обвини социалистите, че \"играят на покер с надеждите\" на избирателите. На първото гласуване 14-те присъстващи депутати от неговата парламентарна група гласуваха \"против\".", "date": "2019.07.23", "title": "Социалистът Педро Санчес не успя от първи опит да стане премиер на Испания"}
{"url": "https://www.24chasa.bg/novini/article/7572271", "text": "Три жени загинаха и млад мъж бе сериозно ранен в тежка пътна катастрофа днес по обяд на пътния възел Кача към сръбския град Зренянин, близо до Нови Сад, съобщават сръбските медии, цитирани от БТА.  Говорителката на Службата за спешна медицинска помощ Ивана Рамович съобщи, че трите жени, чиято самоличност и години все още не са изевстни, са загинали на място, а мъжът на 27 години е тежко ранен, има множество травми и в съзнание е докаран в Спешния център. На мястото на катастрофата са пристигнали три екипа на спешна помощ от Нови Сад. Според все още непотвърдени информации се е стигнало до челен сблъсък между два автомобила. Движението в този пътен участък е спряно, автомобилите се пренасочват към алтернативни пътища.", "date": "2019.07.23", "title": "Три жени загинаха, а млад мъж е тежко ранен в жестока катастрофа в Сърбия"}
{"url": "https://www.24chasa.bg/novini/article/7572272", "text": "Парламентарното мнозинство ще отхвърли президентското вето за самолетите F-16. Това каза пред журналисти Константин Попов, председател на Комисията по отбрана в Народното събрание и бивш началник на ВВС. Припомняме, че по-рано днес държавният глава Румен Радев наложи вето върху Закона за ратифициране на международен договор (LOA) BU-D-SAB \"Самолети F-16 Block 70 и свързана с тях поддръжка\". Парламентарното мнозинство ще отхвърли президентското вето за самолетите F-16. Това каза пред журналисти Константин Попов, председател на Комисията по отбрана в Народното събрание и бивш началник на ВВС. Това ще се случи още в началото на заседанието на парламента в петък, като днес се прави извънредно заседание на комисията. “Нормална практика е законът за ратификация да се гласува на две четения в един ден - поради факта, че народните представители могат да гласуват само “за”, “против” или “въздържал се”, без да разглеждат и да променят съдържанието на договора, който вече е подписан от министър Каракачанов”, обясни Попов. “Второ, достатъчно много се говори - в продължение на години, какъв самолет ни трябва. И в комисията по отбрана, и после в зала. Достатъчно много хора говориха, казаха своето мнение, бяха навлези дълбоко в темата. И никой нямаше конкретни предложения”, продължи да се аргументира шефът на комисията. Той напомни, че в България има консенсус за евроатлантическата ориентация на страната ни, за това, че трябва да се модернизират въоръжените сили и че ни трябва нов, модерен боен самолет. “F-16 е един прекрасен самолет, една прекрасна възможност. Това ще има отражение не само във ВВС, но и в сухопътните войски и ВМС”, подчерта Попов. И добави, че президентът е в правото си да наложи вето и на свързаните закони - за промяна на бюджета и на този за ратификация на рамковото споразумение за индустриално сътрудничество. “Но смятам, че ще се прояви достатъчно мъдрост, достатъчно отговорност, и в края на краищата всички ще се поздравим с един успешен договор, който гарантира сигурност”, оптимист е Попов. Той апелира за държавническо мислене - да няма емоции и партийни интереси, защото говорим за България.", "date": "2019.07.23", "title": "ГЕРБ: Парламентарното мнозинство ще отхвърли ветото за F-16 още в петък"}
{"url": "https://www.24chasa.bg/novini/article/7572254", "text": "Във време на непредвидими предизвикателства България и Хърватия ще засилят сътрудничеството си и ще провеждат редовни консултации по ключови теми от европейския и регионален дневен ред. Двете държави ще работят за стратегически измерения на партньорството в сфери като сигурността и отбраната, прилагането на закона, търговията и икономическите връзки, туризма, образованието, науката и културата. Това се казва в съвместна позиция на президентите Румен Радев и Колинда Грабар-Китарович, които проведоха среща днес в Загреб. По покана на своя хърватски колега българският президент е на държавно посещение в Република Хърватия. Това съобщиха от прессекретариата на държавния глава. В позицията на двамата държавни глави се подчертава и общия ангажимент на България и Хърватия за европейската перспектива на Западните Балкани. „Европейската интеграция без Западните Балкани ще остане незавършен проект. Европейската перспектива на този регион е основният двигател за прилагане на необходимите реформи“, се казва още в съвместната позицията. Румен Радев и Колинда Грабар-Китарович се обявяват за развитие на Европа, която да „обединява, защитава, да бъде лидер в многостранния подход в дипломацията и в областта на иновациите“. Икономическото и социално сближаване трябва да се превърне във водещ приоритет на Европейския съюз и за това е необходимо съхраняването на потенциала на кохезионната и на общата селскостопанска политика, подчерта на срещата Румен Радев. По думите му без сближаване между Западна и Източна Европа или ако Европа функционира „на две или повече скорости“, е немислимо да се говори за единен ЕС, който да се утвърди като реален фактор в международните отношения. Двамата президенти бяха единодушни, че е необходима по-голяма подкрепа за страните, охраняващи външните европейски граници. Според Румен Радев европейската миграционна политика няма да бъде ефективна, докато не се реформира системата за предоставяне на убежище и не се ревизира Дъблинският регламент. Необходим е и по-активен диалог със страните, от които произхождат мигрантите, както и анализ на дългосрочните последствия за европейските държави от миграционните потоци. Президентите на България и Хърватия подписаха съвместно послание до президента на Китай Си Дзинпин за откриване на пряка въздушна линия Пекин-София-Загреб. Съвместното послание на двамата държавни глави е вследствие на проведените срещи на президента Радев в Китай в началото на месец юли, с което българският президент отправи покана към китайските инвеститори да засилят присъствието си в Югоизточна Европа. С откриването на пряка въздушна линия ще бъде насърчен и обменът в туризма, образованието, науката и културата с Китай. Обща бе оценката, че регионалните инициативи с участието на Китай „17+1“ и „Един пояс, един път“ и свързаните с тях проекти в транспорта, енергетиката, културата и науката, са реална инвестиция в икономическото развитие на държавите от Централна и Източна Европа. Българският държавен глава изрази подкрепата на страната ни за инициативата на Колинда Грабар-Китарович „Три морета“, насочена към насърчаване на икономическите възможности и енергийната диверсификация за страните от регионите на Адриатическо, Балтийско и Черно море. Годишният икономически обмен от 280 млн. евро не отговоря на възможностите на бизнеса от двете държави и България и Хърватия ще насърчат последващото задълбочаване на икономическите връзки и взаимните инвестиции, беше общата позиция на президентите. Подобряването на транспортната и енергийна свързаност в Югоизточна Европа с подкрепата на ЕС е от ключово значение за икономическия обмен, контактите между бизнеса и туризма в целия регион. През 2018 г. над 36 000 хървати са посетили страната ни, а над 22 000 българи са избрали да почиват в Хърватия. Пред президентската институция в Загреб се състоя церемонията по официалното посрещане на президента Румен Радев в Хърватия. Двамата държавни глави проведоха среща „на четири очи“ и ръководиха пленарните разговори на официалните делегации. В Загреб Румен Радев проведе среща и с министър-председателя Андрей Пленкович, на която бяха обсъдени перспективите за развитие на двустранното партньорство в областта на сигурността и отбраната, присъединяването на България и Хърватия към Шенген, еврозоната и Организацията за икономическо сътрудничество и развитие. По-късно днес държавният глава ще разговаря с представители на българската общност в страната. Утре българският президент ще посети 93-а военно-въздушна база „Земуник“ в град Задар.", "date": "2019.07.23", "title": "Румен Радев: Европейската интеграция без Западните Балкани ще остане незавършен проект (Снимки, видео)"}
{"url": "https://www.24chasa.bg/novini/article/7572285", "text": "Служители на ГДБОП влязоха в офисите на фирма TAD Group, в която работи обвиняемият за кибератаката срещу НАП компютърен специалист Кристиян Бойков, съобщи  . По първоначална информация акцията е част от разследването на проникването в системите на данъчните. По-рано днес в ТВ интервю зам.-главният прокурор Иван Гешев намекна, че дружеството може да се окаже замесено в други престъпления. От фирмата вече обявиха, че застават зад своя служител и не смятат да \"отключват\" своите компютри за разследващите. В същото време, по-рано днес от държавното обвинение обявиха, че в един от иззетите от Бойков компютри е открита информация, според която той е разполагал с масив от данни от НАП, по-голям от този, изпратен на медиите, при това дни преди първия имейл, от който става ясно за атаката. Според прокуратурата няма съмнение, че Бойков е извършил кибератаката, но освен това е възможно и други лица да бъдат обвинени.", "date": "2019.07.23", "title": "Антимафиоти влязоха в офисите на фирмата, в която работи Кристиян Бойков (Снимки)"}
{"url": "https://www.24chasa.bg/novini/article/7572288", "text": "Президентът на САЩ Доналд Тръмп поздрави Борис Джонсън за избирането му за лидер на британските консерватори и каза, че той ще бъде \"невероятен\" британски премиер, предадоха световните агенции. \"Поздравления за Борис Джонсън, че стана новият премиер на Обединеното кралство. Той ще бъде невероятен\", написа в Туитър милиардерът. Още миналата седмица Тръмп каза, че Джонсън ще \"върши изключителна работа\" като премиер, предава БТА. Британският премиер Тереза Мей обеща пълна подкрепа за приемника си Джонсън, предаде Асошиейтед прес. \"Нужно е да работим заедно, за да осъществим Брекзит, който да е от полза за цяла Великобритания и да държим Джереми Корбин далеч от управлението\", написа Мей в поздравлението си в Туитър. Съперникът на Джонсън Джереми Хънт също го поздрави и каза, че той ще бъде \"страхотен премиер в този критичен момент\", предаде ДПА. Европейската комисия поздрави Джонсън и каза, че иска да работи с него по възможно най-добрия начин, предаде Франс прес, цитирайки говорителката на ЕК Наташа Берто. Тя обаче предупреди, че ЕС няма да промени договорената вече сделка за Брекзит, предаде Ройтерс. Подобно послание отправи и заместник-председателят на ЕК Франс Тимерманс, който припомни, че \"Великобритания е договорила споразумение с ЕС и ЕС ще се придържа към него\". Мишел Барние, главен преговарящ за Брекзит от името на ЕК, изрази желание да работи конструктивно с Джонсън, да улесни ратифицирането на споразумението за излизане на Обединеното кралство от ЕС и да помогне за постигане на Брекзит по всички правила. \"Готови сме също да преработим договорената декларация за новото партньорство\", допълни той, имайки предвид политическата декларация, придружаваща споразумението за излизане на Обединеното кралство от ЕС. Френският президент Еманюел Макрон изрази голямо желание да заработи възможно най-скоро с новия британски премиер Джонсън по редица въпроси, след които Брекзит и други международни теми. Макрон каза, че скоро ще се обади на Джонсън. После френският президент и гостуващата му в Париж нова председателка на ЕК Урсула фон дер Лайен заявиха, че очакват да имат добри работни отношения с Джонсън и да водят конструктивни разговори с него, предаде Ройтерс. Джонсън получи поздравления и от иранския министър на външните работи Мохамад Джавад Зариф. \"Поздравявам бившия си колега, който става премиер на Великобритания\", се казва в поздравлението на Зариф в Туитър. В него обаче се отправя предупреждение, че Иран ще защитава Персийския залив, но се добавя, че Иран не търси конфронтация. Предупреждението е отправено в момент на напрежение между Лондон и Техеран заради задържаните петролни танкери.", "date": "2019.07.23", "title": "Тръмп, Макрон и ЕК поздравиха Борис Джонсън за избирането му за премиер на Великобритания"}
{"url": "https://www.24chasa.bg/novini/article/7572300", "text": "В началото на юли започна ремонтът на транспортния тунел, който свързва кв. „Младост“ и Околовръстния път. Това написа във фейсбук кметът на София Йорданка Фандъкова.  Извършва се цялостно укрепване и реконструкция на съоръжението. За догодина е планиран основен ремонт на транспортния тунел на „Люлин“. В последните години направихме основни ремонти на над 100 мостови съоръжения, които не бяха ремонтирани от построяването им и стартирахме такава програма и за транспортните тунели на територията на общината.", "date": "2019.07.23", "title": "Фандъкова инспектира тунела между \"Младост\" и Околовръстния път (Снимки)"}
{"url": "https://www.24chasa.bg/novini/article/7572338", "text": "Твърдението на президента на САЩ Доналд Тръмп, че индийският премиер Нарендра Моди е поискал от него \"да посредничи\" за Кашмир, предизвика днес бурни реакции в индийския парламент. Делхи настоява, че не е отправяно подобно искане, предаде ДПА, цитирана от БТА. Индийски депутати организираха днес протести и предизвикаха неколкократно отлагане на пленарното заседание на парламента с искания Моди да разясни ситуацията. На среща вчера в Белия дом с пакистанския премиер Имран Хан Тръмп заяви, че \"с удоволствие би посредничил\" между Индия и Пакистан. Той добави, че Моди наскоро бил поискал от него да играе роля в уреждането на над 70-годишния конфликт. \"Бих искал категорично да уверя камарата, че премиерът не е отправял подобно искане към президента на САЩ\", каза днес в индийския парламент министърът на външните работи Субрахманям Джаишанкар. \"Искам също отново да заявя, че Индия има своя последователна позиция всички неуредени въпроси с Пакистан да се обсъждат само на двустранна основа\", добави той. Откакто са получили независимост от Великобритания през 1947 г., разполагащите с ядрено оръжие съперници Индия и Пакистан са водили три войни. Две от тях са за Кашмир, разделения регион, за който и двете страни претендират. От 80-те години в индийския сектор на Кашмир действа сепаратистко движение. Индия твърди, че Пакистан подпомага и подстрекава кашмирски екстремисти. Исламабад отрича. Джаишанкар заяви, че за всякакъв диалог с Пакистан ще е необходимо да се сложи край на трансграничния тероризъм. Отношенията между двете съседки се влошиха рязко, след като през февруари при самоубийствен атентат в Кашмир на базираната в Пакистан групировка \"Джаиш и Мохамед\" загинаха 40 войници. Индия се противопоставя на всякакво посредничество по кашмирския въпрос, било то международно или на трети страни. От друга страна, Пакистан нееднократно е търсил такова посредничество на различни международни форуми, включително в ООН.", "date": "2019.07.23", "title": "Политическа буря в Индия след твърдение на Тръмп за посредническа роля в Кашмир"}
{"url": "https://www.24chasa.bg/novini/article/7572336", "text": "Четири деца загинаха при пожар в частен летен лагер в руския Далечен изток в ранните часове на вторника, пише  . Огънят изпепелил напълно 20 палатки в летния лагер в Хабаровския край. Три от децата починали на място, а четвъртото дете, което помагало при евакуацията на своите приятели, издъхнало по-късно в болница от раните си. Пострадали са петима възрастни и четири деца, които са получили тежки изгаряния. В лагера се намирали 189 деца на възраст между 7 и 18 години. Задържан е управителят на летния лагер и е започнато разследване за установяване причините за пожара. Вицепремиерът и министър на външните работи Екатерина Захариева изпрати съболезнователна телеграма до министъра на външните работи на Руската федерация Сергей Лавров във връзка с трагедията в палатковия лагер, съобщиха от пресцентъра на Министерството на външните работи. \"Поднасям своите най-искрени съболезнования, бих желала да предам чрез Вас моето съчувствие към болката и мъката на близките и роднините на загиналите в трагичния инцидент деца и да пожелая скорошно оздравяване на пострадалите\", заявява министър Захариева в телеграмата до Сергей Лавров.", "date": "2019.07.23", "title": "Четири деца загинаха при пожар в летен лагер в Русия (Видео)"}
{"url": "https://www.24chasa.bg/novini/article/7572345", "text": "Вчерашната среща в Париж, \"поискана от французите и германците\" за обсъждане на разпределението на спасените в морето мигранти, беше \"пълно фиаско\", каза италианският крайнодесен вътрешен министър Матео Салвини, цитиран от ДПА и БТА.  Обичайно повтарящата се мантра беше, че Италия трябва да продължи да бъде бежанският лагер на Европа\", заяви вицепремиерът. Популисткото правителство в Рим се противопоставя на предложенията корабите със спасени мигранти да акостират в Италия или Малта, а пътниците им да се разпределят след това в други страни от Европейския съюз. Рим иска бежанците да бъдат сваляни на брега и в други държави като например Франция. Италия \"е с гордо вдигната глава\" и не приема нареждания от никого, каза вчера вечерта Салвини в отговор на критиките на френския президент Еманюел Макрон, че дори не е участвал в неофициалните разисквания с колегите си вътрешни и външни министри от ЕС. \"Ако Макрон иска да говорим за мигранти нека дойде в Рим\", каза Салвини. Макрон отправи критика, че някои политици са решили да не участват в срещата. Миналата седмица Германия и Франция се опитаха да предложат съвместна схема за преразпределение на мигрантите на срещата на ЕС в Хелзинки. Макрон каза, че 14 страни членки на блока принципно са готови да подкрепят германско-френското предложение. От тях досега осем страни са изявили желание да сътрудничат активно в процедурата по преразпределение, съобщи Макрон, без да ги назовава.", "date": "2019.07.23", "title": "Италия блокира преговорите в рамките на ЕС за спасените в морето мигранти"}
{"url": "https://www.24chasa.bg/novini/article/7572363", "text": "Днешните мотиви на президента Румен Радев за наложеното вето върху Закона за ратификация на договорите, касаещи самолетите F-16, категорично противоречат на постигнатия политически консенсус по време на заседанието на КСНС от 30.05.2017 г. Това написа във фейсбук Цветан Цветанов.  \"На въпросното заседание всички представители на политическите партии и самият президент се обединиха около нуждата от ускоряване на реализацията на проектите за модернизация на българската армия. Това е видно и от самото становище. Интересно е обаче защо след като междуведомствената работна група избра определен тип боен самолет, който не се харесва от президента, според държавния глава вече не е налице национално съгласие и убеденост във взаимоприемливите условия на договора\", написа още той и приложи документи от ", "date": "2019.07.23", "title": "Цветанов: Мотивите за ветото за F-16 на Радев противоречат на консенсуса на КСНС"}
{"url": "https://www.24chasa.bg/novini/article/7572393", "text": "В сряда от 22 до 5 ч. на 25 юли ще бъде ограничено движението в тунел „Витиня“ на АМ „Хемус“, в посока София, съобщиха от пресцентъра на АПИ. Поради профилактика на осветлението в съоръжението трафикът ще се пренасочва от км 35 по път I-1, и при км 30, на пътна връзка „Витинска река“, ще се включва отново в магистралата. Движението за Варна в тунела ше се осъществява в една лента. Необходимо е шофьорите да карат внимателно, със съобразена скорост и да спазват стриктно пътната сигнализация.", "date": "2019.07.23", "title": "Ограничават движението в тунел \"Витиня\" на \"Хемус\" утре"}
{"url": "https://www.24chasa.bg/novini/article/7571852", "text": "Страшно звучи, че в съвременна европейска България отново трябва да се противопоставяме на настъпването на фашизма, заради което Вапцаров и другарите му платиха с живота си. Това каза лидерът на БСП - София Калоян Паргов по време на възпоменателния митинг-поклонение по повод 77-ата годишнина разстрела на поета. това съобщиха от пресцентъра на БСП-София. На събитието присъстваха вицепрезидентът на Република България Илияна Йотова, председателят на НС на БСП Корнелия Нинова, председателят на Българския антифашистки съюз Симеон Игнатов, представители на Съюза на българските писатели, народни представители, общински съветници и граждани. \"На този ден стана традиция да се събираме тук на Гарнизонното стрелбище, за да почетем паметта на големия поет и антифашист Никола Вапцаров и неговите съмишленици Антон Попов, Антон Иванов, Атанас Романов, Георги Минчев и Петър Богданов. На 1 юни същата година - 1942 е разстрелян на това място ген. Владимир Заимов. Тук са изпълнени смъртните присъди на Цвятко Радойнов и неговите другари, 25 дни след това”, припомни Паргов и припомни, че мястото, на което те са убити заради своята антифашистка дейност днес цинично се нарича Музей на националното помирение. “Там, където с куршуми, следите, от които още стоят, е прекъснат насилствено техния живот, не може да бъде място за помирение. То е черен символ на разправата със съпротивата в България срещу хитлерофашизма”, заяви председателят на БСП – София. “Простете ми, но днес няма да говоря за погубения световнозначим талант на Вапцаров”, каза Паргов и цитира поета: “Не сега не отива поезия - и да искаш не мож я изпя”. \"77 години по-късно, в края на второто десетилетия на 21 век в България, в София отново се прави опит да се възродят фашистки прояви, характерни за 40-те години на миналия век в нациска Германия. На 1 септември, денят, в който човечеството ще отбележи 80-ата годишнина от началото на Втората световна война, шепа неолиберали планират да поставят пречупени звезди на знакови места в София, сред които Президентството и сградата, на която с големи букви пише Народно събрание. При това с благословията на Столична община”, посочи Калоян Паргов. Той припомни, че датата 1 септември е свързана и с друг зловещ период - през 1941 г. в Германия влиза в сила правилник, който фиксира обозначаването на евреите със звезди. “Аналогията е явна”, категоричен бе Паргов. Той посочи, че само преди дни главният прокурор и министърът на вътрешните работи са се обърнали към законотворците с апел за по-тежки наказания за престъпленията от омраза. Повод са прояви на разпространение на фашистка идеология, под различни форми. “Ние няма как да не приветстваме тази инициатива, но дано не се окаже, че е закъсняла, защото настъплението е явно, заяви Калоян Паргов - Подстрекават се младежи да шестват из София до местата, където се планират да бъдат поставени тези пречупени звезди. Звучи зловещо!” “Битката за хумаността, солидарността, справедливостта не е приключила. А съхраняването на верността на историята, включително и в учебниците, е част от нея, и отговорност пред бъдещите поколения. Наш дълг е да съхраним истината за себеотрицанието и саможертвата на тези достойни мъже”, призова лидерът на столичните социалисти. \"Поклон пред паметта на Вапцаров и загиналите в борбата с фашизма в България\", завърши своето слово Калоян Паргов.", "date": "2019.07.23", "title": "Калоян Паргов: Битката за хуманността, солидарността и справедливостта не е приключила"}
{"url": "https://www.24chasa.bg/novini/article/7571851", "text": "200 лв. глоба е наказанието на 24-годишен варненец за това, че прекалил с \"веселбата\". В неделя късно вечерта той стрелял с газовия си пистолет от терасата на апартамента си на ул. \"Капитан Райчо\" в морската столица. Сигнал на 112 бил подаден от няколко съседи, изплашени от пукотевицата. На мястото бил изпратен полицейски патрлул и младият мъж бил задържан. Той обяснил, че стрелял във въздуха, без да се е целил в нещо. След едно денонощие в ареста, състав на Варненския районен съд го глоби за хулиганство.", "date": "2019.07.23", "title": "Глобиха варненец, стрелял през терасата си с газов пистолет"}
{"url": "https://www.24chasa.bg/novini/article/7571847", "text": "По обвинение на Районна прокуратура – Велико Търново осъдиха на една година и три месеца лишаване от свобода рецидивист за извършени кражба, повреждане на чужда вещ и противозаконно отнемане на  автомобил. В съда делото е разгледано по реда на съкратено съдебно следствие, при което обвиняемият се е признал за виновен и е приел за верни фактите, изложени в обвинителния акт, съобщиха от Апелативната прокуратура. И.Л. се призна за виновен за това, че на 03.03.2019 г., в гр. В. Търново, при условията на опасен рецидив, чрез използване на техническо средство отнел от владението на Н. Д., без нейно съгласие, с намерение противозаконно да присвои чужда движима вещ – акумулатор от лек автомобил на стойност 42 лева - престъпление по чл.196, вр. чл. 195, вр. чл.194, вр. чл.29от НК. Осъден е по обвинението, че на 04.03.2019 г., в гр. В. Търново, противозаконно повредил чужда движима вещ – входна врата на кооперация, с което причинил вреди на собствениците на стойност 31,60 лева - престъпление по чл.216 от НК. Признат е за виновен и за това, че на 04.03.2019 г. в гр.В. Търново, при условията на повторност, противозаконно отнел чужд товарен автомобил „Фолксваген Кади“ на стойност 2500 лева от владението на С. А., без нейно съгласие, с намерение да го ползва, като е последвала повреда на автомобила в размер на 780 лева и го изоставил без надзор, като деянието е извършено в пияно състояние – престъпление по чл.346 от НК. На 03.03.2019 г. обвиняемият имал нужда от акумулатор за автомобил, отишъл в автосервиз и от оставен за ремонт лек автомобил взел акумулатора. На следващият ден се разхождал в гр.В. Търново. Бил ядосан на търновец и минавайки покрай кооперацията, в която живее, повредил входната врата. Малко след това видял спрян пред заведение отключен товарен автомобил, решил, че искал да се повози, влязъл в автомобила и го подкарал. Поради употребеният преди това алкохол, загубил контрол на управление и го блъснал в два паркирани автомобила. От катастрофата последвала повреда на моторното превозно средство и И.Л. го изоставил без надзор, като избягал от мястото на произшествието. Обвиняемият е осъждан многократно и към момента изтърпява присъда в Затвора гр.Ловеч.", "date": "2019.07.23", "title": "Пандизчия ще търка нара още 15 месеца за три престъпления във Велико Търново"}
{"url": "https://www.24chasa.bg/novini/article/7571875", "text": "Ню Йорк стана първият американски щат, който забранява онихектомията - рязането на ноктите на котките, предаде Франс прес, цитирана от БТА. Става въпрос за практика, която е критикувана и е забранена в много страни. Рязането на ноктите на котките е тежка операция, която се изразява в ампутиране на последните фаланги на пръстите на животното и в лишаването му по този начин от нокти. Приетата от ЕС през 1987 г. европейска конвенция за защита на животните компаньони забранява изтръгването на ноктите и зъбите им. Досега тя е ратифицирана от 24 европейски страни. \"Рязането на ноктите на котките е жестока и мъчителна операция, която може да им донесе психични и поведенчески проблеми - прецени губернаторът на щата Ню Йорк Андрю Куомо, който ратифицира забраната, гласувана от парламента на щата Ню Йорк. - Забранявайки тази архаична практика, уверяваме, че животните няма да бъдат подлагани на въпросните нечовешки интервенции.\" Рязането на ноктите на котките остава възможно поради медицински причини - когато съществува риск за здравето им. \"Победа\", написа в Туитър асоциацията PЕТА (Хора за етично отношение към животните).", "date": "2019.07.23", "title": "Ню Йорк е първият щат в САЩ, който забранява рязането на ноктите на котките"}
{"url": "https://www.24chasa.bg/novini/article/7570797", "text": "“Винаги съм казвала, че този паметник не трябва да разделя, а да обединява нацията. Идеята е той да бъде обследван, обезопасен и отворен за туристи - в началото поне в тази му част, която би била безопасна”. Мнението е на областния управител на Стара Загора Гергана Микова. Тя и нейната партия НФСБ натиснаха през 2017 г. правителството да откаже на поредното искане на  БСП да й бъде даден за стопанисване за 10 г. бившият Дом паметник на БКП, на старопланинския връх. Затова държавата се зае с него. По закон областният управител е принципал на обекта, след като той бе одържавен още в края на 1991 г. по Закона за конфискацията на имуществото на тоталитарните партии и организации. Домът паметник на Бузлуджа е открит 1981 г. по случай 90 г. от основаването на БКП Има различни сведения за неговата стойност. Най-достоверно изглежда, че строителството и обзавеждането е струвало 12 млн. лева. Голяма част от тях - събрани чрез дарения от народа, макар и не винаги доброволни. След одържавяването домът паметник, известен като “чинията” заради футуристичната му форма от проекта на арх. Георги Стоилов, е изоставен на произвола. Няма охрана, никой не се грижи за сградата. Повече от 25 г. тя се руши и ограбва. През годините е имало различни идеи как да се използва “чинията” - от площадка за кацане на хеликоптери до казино и публичен дом, но нищо на практика не е реализирано. В същото време интересът към нея като туристически обект особено в чужбина расте. Много хора се опитват да проникнат вътре по нерегламентиран път, което е опасно за живота им поради окаяното състояние на паметника. Това принуди областната управа в Стара Загора първо да затвори официалния вход, като го завари, а след това и да възстанови от 1 май м.г. полицейската охрана. Тъкмо по данни на тези полицаи имало случаи в почивните дни идват по 300-400 души, през делничните - наполовина, и всички искат да влязат в монумента. Преди да сложи охраната обаче държавата се сети, че от изоставения обект може да се печели, без той да е натоварен идеологически. Подсказа го самият живот: появиха се частни екскурзоводи, които срещу 50 евро на човек предлагат транспорт до върха, както и достъп до “чинията” чрез странични отвори - например през тръбите на въздухопровода. В интернет бяха публикувани оферти за продажба на откраднати парчета от мозайката на паната, а находчив фотограф дори направи сватбена фотосесия на младоженци сред разрухата. Първа по-конкретно и реално за това как да се съхрани “чинията” заговори младата архитектка Дора Иванова, която защити дипломна работа по тази тема в Берлин през 2014 г. Нейната идея е сградата да бъде консервирана, а не възстановявана. Според изчисленията ѝ за целта ще са необходими 2 млн. лв. Арх. Иванова е на мнение, че за времето на социализма у нас, което е непознато за нейното поколение, трябва да се говори обективно и реално, критично, но без крайности, които възхваляват или заклеймяват, като се представят всички гледни точки. Тя е в основата американската фондация Getty, основана от милиардера Жан Пол Гети /1892-1976 г./, да отпусне на България за монумента на Бузлуджа безвъзмездно $ 185 хил. - новина, която в края на миналата седмица изненада мнозина. Чрез основаната от нея фондация “Проект “Бузлуджа” арх. Иванова кандидатства през пролетта за тези средства. Те ще бъдат вложени за изпълнение на намерението един ден обектът да бъде консервиран и отворен за туристи. С тази идея е съгласен и авторът на проекта на \"чинията\" арх. Георги Стоилов, твърдят нейните автори.   Но дотогава има да се свърши много работа. Дарените сега пари ще бъдат вложени, за да бъдат извършени конструктивни експертизи и лабораторни тестове, чрез които ще бъде обследвано и изяснено състоянието на носещата конструкция на някогашния Дом паметник на БКП. Това проучване вече започна с труда на преподаватели и студенти от Университета по архитектура, строителство и геодезия (УАСГ) в София, които се заеха със задачата по покана на областния управител на Стара Загора Гергана Микова. Оттам казаха за “24 часа”, че парите от Америка далеч няма да стигнат, за да бъдат завършени предпроектните проучвания и бъде изготвен идеен проект за консервиране. За да се търсят още пари обаче, първо трябва да завърши започналата през миналия август от Министерството на културата процедура за обявяване на монумента за паметник на културата от национално значение. Очаква се до края на месеца специалисти от фондацията и от УАСГ да влязат в “чинията”, за да огледат обстановката и да набележат мерки за обезопасяване на маршрутите, по които ще се движат тези, които ще започнат същинската работа на терен през септември. Най-вероятно тя ще продължи година. През това време ще бъде създадена дигитална база данни, включително актуални чертежи. В зависимост от състоянието на носещата конструкция ще се изчисли доколко тя може да бъде запазена и как трябва да бъде укрепена. На тази база ще бъде изготвен идейният проект за консервация, като целта е паметникът занапред да носи приходи и да се самоиздържа като туристически обект. Част от средствата на Жан Пол Гети ще се ползват за създаване на онлайн платформа, в която ще бъдат качени лазерни сканирания на монумента и архивни материали. Заложено е още провеждането на кампания, която да покаже, че паметникът на Бузлуджа е част от националното наследство и шедьовър на архитектурното инженерство, неразделна част от българската история. Парите, отпуснати сега за Бузлуджа, са част от сумата, която от Getty са планирали за реализация на програмата “Запазване на съвременността” през тази година. По нея ще бъдат изготвени плановете за консервацията, запазването и бъдещето използване на общо 10 знакови архитектурни обекта на територията на България, Аржентина, Литва, Мозамбик, Испания и Уганда. Всички те са създадени през миналия век. Сред тях има черква, жп гара, изложбена зала, конгресен център, химическа лаборатория. От 2014 г., когато е стартирала програмата, досега фондацията е подкрепила общо 64 проекта Кураж, че идеята за превръщането на “чинията” в туристически обект не е утопия, дадоха и от най-голямата европейска федерация от неправителствени организации за културно наследство “Европа Ностра”, която през миналата година призна паметника за един от 7-те най-застрашени обекта на културното наследство в Европа. Президент на тази федерация е световноизвестният оперен певец Пласидо Доминго, който определя дома паметник като “изключително съкровище на Европа”. Заговори се, засега повече на шега, че когато обектът бъде готов за посещения, ще поканят певеца да изнесе в него концерт. От 2013 г. 29 застрашени обекта от културното наследство на Европа в 19 държави са били включени в тази програма на “Европа Ностра”, като целта е с европейска помощ да бъдат спасени от по-нататъшна разруха и върнати на хората. През септември 2018-а по линия на “Европа Ностра” обектът на Бузлуджа бе посетен от трима нейни експерти. Гостите не скриха, че са в шок от видяното, но и оптимизма си, че този паметник, “построен от хора за хората, пак може да служи на хората”. Те смятат, че за него се знае твърде малко в Европа. По думите на французина Леви-Строс, доктор по социология, заемал 15 г. длъжността зам.-директор на “Културно наследство” в ЮНЕСКО паметникът може да мине под закрилата на ЮНЕСКО, но след като се консервира и възстанови. “Няма спор за това, че на първо време той трябва да бъде консервиран и запазен в сегашното си състояние, за да стане използваем. Но без да се възстановява изцяло, той може да стане атракция от световно ниво и в него да се използват 3D технологиите. Следва да има покрив и прозорци, да може да се седне вътре и да се използва. Но ликовете на хората вътре и мозайките не трябва да се възстановяват, защото и в този си вид те са част от историята. В крайна сметка един монумент, който е реставриран, говори толкова много, колкото и един монумент, който не е реставриран”, коментираха тогава експертите. Те изтъкнаха, че тяхната организация не осигурява директно пари, но може да помогне да бъде изготвен безвъзмездно спасителен план и да представи варианти за финансиране на работата по паметника.", "date": "2019.07.23", "title": "Проверяват здравината на “чинията” на Бузлуджа - ще я отварят за туристи"}
{"url": "https://www.24chasa.bg/novini/article/7571897", "text": "Твърдолинейният поддръжник на Брекзита Борис Джонсън спечели надпреварата за лидер на управляващата Консервативна партия и ще стане следващият министър-председател на Обединеното кралство, съобщиха световните агенции. Той победи съперника си Джереми Хънт с огромно мнозинство при гласуването на партийните членове и утре ще поеме премиерския пост от Тереза Мей. При гласували общо 159 000 членове, Джонсън получи 66 процента от гласовете, тоест 92 153 гласа. Съперникът му Хънт получи 46 656 гласа, предава БТА. Джонсън обеща, че Обединеното кралство ще напусне Европейския съюз на планираната дата 31 октомври, дори това да означава Брекзит без сделка. Очакват го обаче трудности, тъй като парламентът е решен да не му позволи да изкара страната от блока на 28-те без споразумение за напускане, отбеляза АП. Днес в кратка реч Джонсън обеща, че ще осигури Брекзит, ще обедини страната и ще победи лейбъристката опозиция. Кампанията за избиране на нов лидер на торите бе до голяма степен доминирана от темата за Брекзита, така че Джонсън не успя по-подробно да представи плановете си каква външна и икономическа политика ще води, ако стане премиер, отбелязва Ройтерс. Все пак са известни позициите му по външнополитически въпроси като Иран, Хонконг и отношенията със САЩ. Макар и да окачествява споразумението за ядрената програма от 2015 г. като \"слабо\" и да казва, че трябва да се възпира \"подривното поведение\" на Иран, до момента той не е възприел твърдолинейния подход на американския президент Доналд Тръмп и заявява, че не би подкрепил военни действия срещу Иран. Когато този месец в бившата британска колония Хонконг избухнаха протести заради законопроект за екстрадиране в континентален Китай, Джонсън заяви пред Ройтерс, че жителите на Хонконг са в пълното си право да бъдат скептични и да се тревожат от този нормативен акт. Джонсън иска да запази солидни отношения със САЩ и британски медии съобщиха, че обмисля да посети САЩ, за да се срещне с Тръмп в началото на мандата си. Нежеланието му да критикува Тръмп пролича този месец, когато Джонсън не подкрепи британския посланик във Вашингтон Ким Дарък в скандала с изтеклата дипломатическа кореспонденция, довел в крайна сметка до оставката на дипломата. В икономически план Джонсън обещава да похарчи милиарди лири за публични услуги, инфраструктура, да намали данъците, да увеличи разходите за образование, транспорт и за полицията, да отмени замразяването на заплатите в публичния сектор. Той казва, че Великобритания трябва да намали данъците за бизнеса, но интернет гигантите трябва да бъдат накарани да плащат повече. По въпроса дали китайската компания \"Хуавей\" да бъде включена в изграждането на телекомуникационната мрежа от пето поколение (5G) Джонсън е на мнение, че ще има много ползи от инвестиции от други страни, но не би застрашил националната инфраструктура за сигурност.                                                                                                                                                                                                                                                                                                                       ", "date": "2019.07.23", "title": "Борис Джонсън е новият премиер на Великобритания, обеща Брекзит до 31-ви октомври (Видео)"}
{"url": "https://www.24chasa.bg/novini/article/7571896", "text": "Тереза Мей започна да се представя като пазител на Брекзита, след като през 2016 г. стана втората жена министър-председател на Великобритания. Тя обаче не успя да убеди депутатите да подкрепят нейната сделка и падна в капана на разногласията между твърдолинейните евроскептици в Лондон и безкомпромисните технократи в Брюксел, предаде БТА.  Когато стана британски министър-председател, Тереза Мей каза, че има големи амбиции да се заеме със социалното и икономическото неравенство и да изведе Великобритания в челните редици на световната битка срещу трафика на хора и съвременното робство. Тя пое от предшественика си Дейвид Камерън наследство, което още тогава за мнозина бе \"чашата с отрова\", след като британските избиратели неочаквано решиха да напуснат ЕС на референдума за Брекзит през 2016 г. Когато смени Камерън и след като референдумът разкри дълбоките социални, икономически и политически разделения, Мей каза в изявление пред премиерската канцелария на \"Даунинг стрийт\", че Великобритания има нужда от \"визия на страна, която работи за всеки от нас\". 62-годишната Мей беше сериозно затруднена в парламента, когато загуби мнозинството си след катастрофалните предсрочни избори през юни 2017 г., които насрочи, за да поиска от избирателите подкрепа за своето ръководство и плана си за Брекзит. Тя беше принудена да разчита на подкрепата на 10 депутати от северноирландската Демократична юнионистка партия (ДЮП) за консервативното си правителство на малцинството. \"Тереза Мей изигра доста зле едни адски трудни карти\", написа през май Томас Рейнс, ръководител на програмата за Европа в лондонския политическия изследователски институт \"Чатъм хаус\". На 12 юли в едно от последните си интервюта, преди да напусне поста, Мей заяви пред в. \"Дейли мейл\", че съжалява, че е избегнала телевизионните дебати преди изборите през 2017 г. и е позволила твърде голяма поляризация заради Брекзита. \"Направих всичко възможно за успех (на сделката за Брекзит). Бях . . . готова да пожертвам своя премиерски пост, да се откажа от работата си!\", заяви тя пред популярния десен таблоид. Мей се съгласи, че е трябвало да направи повече, за да спре \"поляризацията между реториката на мекия и твърдия Брекзит\", предизвикала разделение между консерваторите и опозиционната Лейбъристка партия, както и сред британските избиратели. В последните си седмици като министър-председател тя предприе трескава дейност и обяви създаването на нова служба, имаща за задача да наблюдава напредъка на правителствените агенции за намаляване на социалната несправедливост. През юни тя говори пред Международната организация на труда за една от любимите си каузи: борбата с трафика на хора и съвременното робство. \"Съвременното робство наистина е световна епидемия. Невидима, тя поразява нашите градове, нашите ниви и фабрики\", каза тя. \"През цялото време, в което съм била в правителството - първо като вътрешен министър, после като министър-председател, съм се борила да променя това.\" Като вътрешен министър Мей натрупа опит в поддържането на обществения ред и имиграцията. Като министър-председател тя се представи като сериозен защитник на \"волята на народа\" за Брекзит. Мей е дъщеря на свещеник от Англиканската църква. Омъжена е от 1980 г. и няма деца. През 1997 г. е избрана за първи път в парламента, през 2010 г. се издига до висш министерски пост в оглавявано от Камерън коалиционно правителство. Като вътрешен министър и по-късно като министър-председател тя беше критикувана заради политиката на \"враждебна среда\" към незаконните мигранти и заради това, че не изпълни обещанието за намаляване на нетната годишна миграция във Великобритания под 100 000 души. Консервативният депутат ветеран Кен Кларк заяви пред Би Би Си, че Мей е била подложена на \"жестоко отношение\" от своята партия, и похвали упорития й стремеж за осъществяване на Брекзит въпреки пречките. Мей описа себе си като отдаден, работлив държавен служител, решен да постигне Брекзит. Честото повтаряне от нейна страна на лозунги като \"Брекзит означава Брекзит\" и \"силно и стабилно правителство\" й спечелиха прякора Мейбот. Тя очевидно се опита да разсее представата за себе си като за скован човек, танцувайки с младежи при посещенията си в Кения и Южна Африка, от които бяха излъчени кадри по телевизията. След като някои зрители се присмяха на несръчните й движения, Мей излезе на конференцията на консерваторите миналата година, пристъпвайки ритмично под звуците на \"Dancing Queen\" (Танцуващата кралица) на АББА. От време на време се шегуваше в парламента или се иронизираше, но по-често отправяше остри нападки срещу левия лейбъристки лидер Джереми Корбин. Мей, която е любител на крикета, публикува миналата седмица в Туитър още една снимка, на която танцува - този път със съпруга си Филип в чест на победата на Англия на финала на Световното първенство по крикет. Неотдавна, по време на пряка линия по радиото, я попитаха с кое от прочутите качества на изтъкнат бивш играч по крикет на Йоркшир и Англия се отъждествява най-много - издръжливостта, упоритостта и трудния характер. \"Ами, Кен Кларк веднъж ме описа като адски трудна жена\", отвърна Мей. Тази \"адски трудна жена\" не можа да осъществи Брекзит и най-накрая, преди два месеца, през май прие, че трябва да предаде шафетата на новия лидер на консерваторите. /", "date": "2019.07.23", "title": "Как амбициите на Тереза Мей потънаха в тресавището на разделението заради Брекзит"}
{"url": "https://www.24chasa.bg/novini/article/7571903", "text": "Изненадан съм от подкрепата на ВМРО, но тя е напълно логична. Моята програма за управление на града е идентична с тяхната. Това заяви пред \"24 часа\" Славчо Атанасов, след като войводите обявиха, че застават зад него като кандидат за кмет на Пловдив. В момента той е депутат от НФСБ и председател на парламентарната комисия по въпросите на децата, младежта и спорта. По думите му само обединени патриотите могат да спечелят под тепетата. \"Оставям на Валери Симеонов и Красимир Каракачанов да решат дали ще се търси подкрепа от \"Атака\", добави депутатът. Според него настоящият пловдивски кмет е казал истината, когато преди ден обяви: \"Много лесно е да се управлява след Славчо Атанасов и трудно - след Иван Тотев\". \"На него му е било лесно, защото наследи от моя мандат 30 млн. лева в градската хазна и разработени проекти за над 200 милиона лева, които той провали. Ужасяващо трудно ще е след Тотев, тъй като ще остави минимум 40 млн. дългове \", коментира патриотът. Атанасов разкритикува модела на Тотев. По думите му той се характеризирал с тотална липса на комуникация с гражданите. Нямал нито един приемен ден през седмицата. Не си говорел и с експертите и гилдиите под тепетата, което пък било причина да взима немалко грешни решения. Отличителна черта на кметуването на Тотев били и скъпите и некачествени ремонти, възлагани само на няколко фирми. До края на седмицата Славчо Атанасов щял да внесе в парламента предложение за поправка в закона за местното самоуправление и местната власт, с която кметовете да се задължат да имат приемен ден за граждани веднъж седмично. По думите на Атанасов колегите му в Народното събрание я нарекли \"поправката Тотев\". Като свои предимства Славчо Атанасов посочи, че по време на кметуването си е водил диалог с пловдивчани, представителите на другите политически сили и обществени организации. Той се похвали, че при управлението си създал работеща социална система под тепетата, построени са били 6 нови детски градини, 160 площадки за игра, а 82 000 души са пътували преференциално в градския транспорт. Скандалът, свързан със Славчо Атанасов, който пловдивчани още помнят, е от 2010-а, третата година от кметуването му. Тогава той набучи на копие договора с кабинета на Бойко Борисов за складиране на софийските бали на пловдивското сметище срещу компенсация от 26 милиона лева за града. Парите бяха дадени, след като Тотев пое общината.", "date": "2019.07.23", "title": "Славчо Атанасов: Ужасно трудно ще е да се управлява след Тотев"}
{"url": "https://www.24chasa.bg/novini/article/7571905", "text": "Около 100 лева да получават членовете на секционните комисии за работата си по време на местните избори на 27 октомври предлага ЦИК. На евроизборите те са получавали по 54 лв. Комисията се надява с по-високите възнаграждения да стимулира повече млади хора да се включат в секционните комисии и така да се подобри работата на изборните секции. Предвижда се и материален стимул за членовете на секции, които посещават обученията за провеждането на изборния ден. Това съобщи председателят на ЦИК Стефка Стоева на форум за организационно-техническата подготовка на местните избори, който се организира съвместно с Националното сдружение на общините. До 6 септември ЦИК трябва да назначи всички 265 общински избирателни комисии, става ясно от хронограмата, която комисията е приела. По данни на ГРАО на последните местни избори през 2015 г. са се провели избори за 265 кметове на общини, 25 районни кметове, 5200 общински съветници и 3461 кметове на кметства. След промените в изборния кодекс през 2016 г. пряк избор за кметове на кметства ще има в населените места с над 350 жители, които са около 1965. Намаляването на броя на кметствата обаче не прави предстоящите избори по-лесни. Гласуване с 4 бюлетини и преференция е изпитание за избирателите, членовете на секционните комисии и общинските администрации, които трябва да осигурят сериозна логистика, подчерта изпълнителният директор на НСОРБ Силвия Георгиева. Тя посочи, че има проблем, който трябва да бъде уреден законодателно с населените места под 350 жители, които все още се водят кметства, но няма да имат право да избират пряко кметове. Тя уточни, че процедурата по закриване на кметствата е много дълга и няма как да бъде приложена преди местния вот. Други проблеми пред общините са недостатъчните средства за организация на местния вот и остарелите копирни машини, които вече са били използвани за 8 избори. ", "date": "2019.07.23", "title": "ЦИК предлага 100 лева за членовете на изборните секции"}
{"url": "https://www.24chasa.bg/novini/article/7571946", "text": "Държавният глава Румен Радев наложи вето върху Закона за ратифициране на международен договор (LOA) BU-D-SAB \"Самолети F-16 Block 70 и свързана с тях поддръжка\" (F-16 Block 70 aircraft and associated support), международен договор (LOA) BU-D-AAA \"Боеприпаси в подкрепа на F-16\" (Munitions in support of the F-16), международен договор (LOA) BU-P-AAD \"Sidewinder AIM 9X Блок II ракети, свързани материали и услуги\" (Sidewinder AIM 9X Block II Missiles, associated material and services) и международен договор (LOA) BU-P-LAR \"Многофункционална система за разпределение на информация - Съвместна тактическа радиосистема (MIDS JTRS) (5) и свързана с нея поддръжка и оборудване\" (Multifunctional Information Distribution System Joint Tactical Radio System (MIDS JTRS) (5) and related support and equipment), приет от 44-то Народно събрание на 19 юли 2019 г. Това съощиха от прессекретариата на президентството.  Поради голямата обществена значимост на този въпрос президентът ще направи изявление за медиите след държавното си посещение в Хърватия - на 24 юли, сряда, в 18.00 часа (на „Дондуков“2).", "date": "2019.07.23", "title": "Румен Радев наложи вето върху закона за договорите за F-16"}
{"url": "https://www.24chasa.bg/novini/article/7571968", "text": "Когато отидем на почивка или пък се запознаем с нови хора, мозъкът ни складира новата информация като краткотраен спомен. Десетилетия наред учените смятат, че за да се превърне в дълготраен спомен, информацията се транспортира до друга област в мозъка, отговорна за дълготрайните спомени, предава  През 2017 г. обаче ученият Сусуми Тонегава от Масачузетския технологичен институт и негов колега отхвърлят това твърдение, откривайки, че краткотрайните и дълготрайните спомени се формират по едно и също време. Много от познанията ни за мозъка са придобити вследствие на мозъчни травми: Ако нараняване в дадена област на мозъка води до специфични промени в държанието на пациента, то учените приемат, че именно тази част от мозъка е отговорна за този вид поведение. През 1953 г. учени правят мозъчна операция на пациент на име Хенри Молисън, за да овладеят епилептичните му пристъпи. За тази цел премахват хипоталамуса му – центърът на вегетативната нервна система на човека. Когато пациентът се събужда, става ясно, че той не е способен да запаметява нови спомени. Така учените осъзнават, че хипоталасмусът всъщност е отговорен за новите спомени. Молисън се превръща в един от най-изследваните медицински случаи, а пациентът става известен като „Човекът без памет“. Прозвището му обаче не е напълно коректно, тъй като Молисън бил способен да придобива нови умения и си спомнял за неща преди операцията. Човекът без памет и проучванията след неговия медицински случай показват на учените, че хипоталамусът е важен за краткотрайните спомени, докато други части и структури на мозъка са отговорни за дълготрайните спомени. Науката днес твърди, че дълготрайните спомени се складират в части от мозъчната кора, отговорни за вниманието и планирането. Доскоро учените смятаха, че спомените първо се формират в хипоталамуса, след което се прехвърлят в мозъчната кора, превръщайки се в дълготрайни спомени, и изчезват напълно от хипоталамуса. Проучването на невролозите от MIT обаче преобръща тази теория. Чрез специфична техника за проследяване на спомените в мозъците на лабораторни плъхове Тонегава и екипът му провежда редица експерименти. Към тази техника екипът прилага и оптогенетика, чрез която определени клетки могат да бъдат активирани и деактивирани чрез светлина. Учените разглеждат три вида клетки – в хипоталамуса, в предната част на мозъчната кора и в амигдалата. За целта те създават стресиращи обстоятелства за тестовите обекти чрез леки електрически шокове. Идеята е да наблюдават дали при повтаряне на обстоятелствата плъховете ще реагират със страх. Само ден след създаването на стресиращите обстоятелства учените откриват, че спомените, свързани със страха, се складират не само в хипоталамуса, но и в предната част на мозъчната кора. За разлика от спомените в хипоталасмуса, които лесно могат да бъдат възпроизведени, тези в мозъчната кора обаче са „тихи“. Учените успяват да ги активират изкуствено, но те не се включват от само себе си както обичайно. В рамките на две седмици тихите спомени съзряват, превръщайки се в ярки спомени, а тези в хипоталамуса затихват, без да изчезват. Процесите в амигдалата, отговорна за емоциите, не се променят. Клетките в нея получават спомените и им отговарят по един и същ начин при всеки тест. Означава ли това, че мозъкът ни пази „копие“ на спомените ни, ей така – за всеки случай? Ако една част от мозъка ви бъде повредена, то той може да активира друга, за да ви възвърне спомените. Да забравиш нещо се оказва доста по-трудна задача, отколкото сме си мислели.", "date": "2019.07.23", "title": "Мозъкът пази спомените ни на две места"}
{"url": "https://www.24chasa.bg/novini/article/7571986", "text": "Точно след седмица съдийската колегия на ВСС ще разгледа казуса с изнесените лични данни на съдия Мирослава Тодорова и нейното семейство, предаде БТА. Декларацията й беше публикувана на страницата на съдебния инспекторат в интернет, без да бъдат заличени адрес, лична карта и други данни. Файлът беше с името и добавка NE SE CHISTIII!!! За 30 юли, когато е последното заседание на колегията, преди лятната ваканция, председателят на ВКС настоя да бъде поканен главният съдебен инспектор Теодора Точкова, за да обясни ситуацията. Тя обаче е в отпуск до 31 юли. Лозан Панов предложи да бъде изслушана и самата Тодорова. По време на дискусията членът на колегията Атанаска Дишева заяви, че има известна тенденциозност по отношение на името, още повече, че това е единствен подобен случай. Странно, според нея, е името на файла \"не се чисти\". Представляващият ВСС Боян Магдалинчев смята, че се развиват конспиративни теории, без да е правена проверка. Трябва да разберем дали това е целенасочено, да не преекспонираме личността, посочи той. Цветинка Пашкунова предложи да се изчака резултатът от проверката. Недопустимо е публикуването на такива лични данни, каза председателят на ВАС Георги Чолаков. Вероника Имова смята, че случилото се е неправомерен акт - както по отношение на магистратската й независимост, така и по отношение на личната й неприкосновеност. Не е коректно, без да знаем всички детайли, да говорим, че е преднамерено, каза тя и поиска строги наказания за служителите, които са публикували незаличената информация за Тодорова.", "date": "2019.07.23", "title": "ВСС разглежда казуса с изнесените лични данни на съдия Мирослава Тодорова"}
{"url": "https://www.24chasa.bg/novini/article/7571943", "text": "Въздушно-космическите сили на Русия и военновъздушните сили на Китай днес за първи път извършиха съвместно въздушно патрулиране в Азиатско-тихоокеанския регион, се казва в изявление на руското министерство на отбраната, цитирано от Ройтерс и ТАСС. Изявлението бе направено, след като Южна Корея обвини руски военни самолети в нарушаване днес на въздушното й пространство и южнокорейски изтребители бяха вдигнати във въздуха и дадоха предупредителни изстрели. В инцидента участваха и китайски военни самолети, предава БТА. Руското министерство на отбраната отрече нейните и китайските военни самолети да са нарушавали въздушното пространство на която и да било държава. Мероприятието е извършено в изпълнение на плана за военно сътрудничество за 2019 г. и не е насочено срещу трети страни, заяви руското министерство на отбраната. Китай се ръководи от презумпцията, че въздушната зона за идентификация на южнокорейската противовъздушна отбрана не спада към въздушното пространство на Южна Корея и самолети на други държави имат право да се намират там. Това заяви днес говорителката на китайското външно министерство Хуа Чунин по повод недоволството на Сеул от прелитането през тази зона на военни самолети на Русия и Китай, предаде ТАСС. \"По повод това, че китайски военни самолети били нахлули във въздушната зона за идентификация на южнокорейската ПВО: известни са ми всички детайли, но искам да напомня, че Китай и Република Корея са добри съседи. Мисля, че в дадения случай трябва да сме по-внимателни с думата \"нахлуване\", отбеляза говорителката на редовен брифинг и добави: \"Освен това е очевидно и всички го знаят: въздушната зона за идентификация не е част от каквато и да било държавна територия и според международното право за пространството й важи свобода на полетите\". Според китайския дипломат външното министерство на Китай предстои да обсъди този въпрос с министерството на отбраната на страната.", "date": "2019.07.23", "title": "Русия отрече самолети да са нарушавали въздушното пространство на Южна Корея"}
{"url": "https://www.24chasa.bg/novini/article/7572000", "text": "Омбудсманът Мая Манолова изпрати отворено писмо до Централната избирателна комисия (ЦИК), в което остро критикува членовете й, че бавят и изпускат срокове, разписани в Изборния кодекс, свързани с подготовката на местните избори през октомври. Това съобщиха от пресцентъра на омбудсмана. „Независимо, че е внесен законопроект за изменение на Изборния кодекс, докато той не бъде приет и влезе в сила, ЦИК е длъжна да започне провеждането на изборите, включително по отношение на машинното гласуване. Видно от информацията, публикувана на Интернет страницата на ЦИК обаче, активен процес няма“, посочва Манолова и обобщава, че „до момента ЦИК не е спазила нито един срок, свързан с насрочването на изборите“. „От 10 юли 2019 г. започнаха да текат сроковете, предвидени в Изборния кодекс, включително по отношение на машинното гласуване. До днес, 23 юли 2019 г., ЦИК е приела само хронограмата за изборите, от която е видно, че активната работа на комисията ще започне отново на 60-ия ден преди изборите“, категорична е омбудсманът. Мая Манолова посочва, че до 17 юли, например, ЦИК трябваше да открие подсайт на Интернет страницата си за предоставяне на информация при машинното гласуване. „Този срок вече е изтекъл, а такъв сайт не е открит, липсва и в хронограмата. Освен това, пропуснат е срокът - до 22 юли, до който ЦИК трябваше да определи броя на избирателните секции за машинното гласуване, включително критериите, на които да отговарят, като такъв срок също няма в приетата хронограма. В писмото си до ЦИК Манолова предупреждава, че оправданията за кратките срокове, с които комисията обясни проблемите, свързани с машинното гласуване на изборите за членове на Европейския парламент на 26 май 2019 г. сега не издържат, тъй като с издаването на указа на 10 юли 2019 г. на президента за провеждането на местните избори, на ЦИК е осигурено достатъчно време от над три месеца да организира машинното гласуване. „Поради което недоумявам защо комисията не заседава редовно и не приема документите, свързани с изборите и с машинното гласуване“, пише омбудсманът. Манолова подчертава, че от насрочването на изборите на 10 юли до днес – 23 юли, ЦИК е провела 5 заседания, на които се е занимавала предимно с административнонаказателна дейност, а от избирането й на 20 март т.г. активно се занимава с битовите проблеми на членовете й, включително ползването на летен отпуск. „Очаквам ЦИК, както е подхождала и досега при организирането на избори, да съобрази сроковете, предвидени в Изборния кодекс, да започне незабавно работа по машинното гласуване, както и останалите дейности по подготовката на изборите като по този начин, освен спазването на принципите на демократичната и правова държава,ще се закрепи и доверието на гражданите в изборния процес“, завършва омбудсманът.", "date": "2019.07.23", "title": "Манолова към ЦИК: Решихте летните си отпуски, но бавите подготовката на изборите"}
{"url": "https://www.24chasa.bg/novini/article/7572011", "text": "Американският президент Доналд Тръмп поздрави  , съобщава Ройтерс. „Поздравления за Борис Джонсън. Той ще се справи страхотно”, написа Тръмп.                                                                                                                                                                                                                                                                                                                                                                                                                                                                                                                                                                                                                                              ", "date": "2019.07.23", "title": "Тръмп поздрави новия британски премиер Борис Джонсън"}
{"url": "https://www.24chasa.bg/novini/article/7572001", "text": "Българската петролна и газова асоциация е против добавянето на покупната цена на касовите бележки, издавани на бензиностанциите. Асоциацията е изразила опасенията си на среща с посланици у нас. На нея са присъствали посланици и представители на посолствата на Великобритания, Нидерландия, Австрия, Румъния и Гърция в България, а домакин на срещата е било представителството на Европейската комисия в България, съобщава асоциацията в писмо до медиите. Според тях това изискване, въведено с наредба Н-18 на министъра на финансите, която ще влезе в сила от 1 октомври, противоречи на основополагащите принципи на ЕС и правилата за лоялна конкуренция, тъй като покупната цена е търговска тайна, гарантирана от международното, европейското и националното право. \"Осветляването на подобна информация би могло да доведе до изкривяване на конкуренцията между търговските оператори, което не е в полза нито на потребителите, нито на търговците и като цяло – на българската икономика. Въвеждането на подобно правило би засегнало не само националния пазар, но и съюзната търговия с горива, тъй като множество европейски фирми извършват вътрешнообщностни доставки на територията на страната\", се казва още в съобщението. Според асоциацията обявяването на покупна цена няма да донесе обективна допълнителна информация за потребителите, тъй като в нея не са включени редица разходи, които правят компаниите, като например съхраняване на държавни резерви, разходи по експлоатация, логистични и маркетингови разходи. БПГА вече е потърсила и среща с премиера г-н Бойко Борисов, за да изложи опасенията си във връзка с влизането в сила на този текст от наредба Н-18.", "date": "2019.07.23", "title": "Петролната асоциация не искат покупната цена на касовите бележки на бензиностанциите"}
{"url": "https://www.24chasa.bg/novini/article/7571423", "text": "Косовският премиер в оставка Рамуш Харадинай потвърди снощи, че днес ще замине за Хага, където трябва да бъде изслушан в Специалния съд за престъпления, извършени от бивши членове на Армията за освобождение на Косово /АОК/, предаде Танюг. Харадинай каза, че е подал оставка, защото щеше да бъде \"лош прецедент\", ако \"премиер на една държава бъде предаден в Хага\". \"С това би се застрашил суверенитетът на Косово и аз не бих му причинил това\", каза Харадинай, предава БТА. Премиерът на Косово подаде оставка на 19 юли, след като бе повикан да говори пред Специалния съд в Хага в качеството на заподозрян във военни престъпления. Харадинай бе съден два пъти в международния трибунал за военни престъпления, но получи оправдателни присъди и в двата случая. Според косовската телевизия РТК Харадинай трябва да бъде изслушан в прокуратурата на Специалния съд в сряда. Същия ден ще бъде изслушан и бившият говорител на щаба на АОК и бивш председател на косовския парламент Якуп Красничи. Още не е известно дали Красничи е призован като свидетел или като обвиняем. Специалният съд за военните престъпления в Косово започна работа през 2018 г. и е натоварен да разследва военни престъпления и престъпления срещу човечеството. Централата му е в Хага.", "date": "2019.07.23", "title": "Харадинай: Щеше да е лош прецедент премиер да бъде предаден в Хага"}
{"url": "https://www.24chasa.bg/novini/article/7571435", "text": "Учени от Станфордския университет стимулираха няколко неврона у мишки и ги накараха да имат халюцинации, съобщи \"Сайънс алърт\". Това навежда на мисълта, че у бозайниците съществува неизвестен засега механизъм, който предотвратява появата на лъжливи възприятия в отговор на шум, т.е. случайната активност на нервни клетки. В рамките на изследването невробиолозите вкарали два гена в нервни клетки на зрителната кора. Единият от гените кодирал протеин, който активирал неврон при всяко попадане на инфрачервен импулс върху клетката. Другият участвал в синтеза на протеина, излъчващ зелена светлина при активирането на неврона. След това част от черепа над зрителната кора била отстранена и заменена с прозрачна материя. Зрението на гризачите било стимулирано с изображения на хоризонтална или вертикална линия на бял фон. При това специалистите установили кои неврони се активират, предаде БТА. Впоследствие мишките били обучени да пият вода, когато на екрана се появи вертикална линия. Но при значително намаляване на контраста на изображението те преставали да различават линиите и да пият. С помощта на специално устройство невроните, които отговарят за възприемането на вертикалната линия, били активирани посредством инфрачервена светлина и мишките отново започнали да пият вода дори ако липсвало самото изображение. Оказало се, че за да може у мишките да се формират лъжливи възприятия, че виждат линия, е нужно да се активират 20 неврона. Тъй като човешкият мозък включва 20 милиарда неврона, е неясно по какъв начин се поддава на халюцинации в резултат на случайната активност на много нервни клетки.", "date": "2019.07.23", "title": "Мишки халюцинират при стимулиране на неврони"}
{"url": "https://www.24chasa.bg/novini/article/7571430", "text": "Окръжният съд в Благоевград на разпоредително заседание днес върна на  , обвинен в убийството на приятеля си Красимир Колджиев на 15 юни миналата година. Тогава Марио гостувал в дома на Красимир, двамата пили и се скарали, а малко по-късно Красимир е намерен мъртъв с десетки прорезни рани, а Марио със забит в шията нож. При огледа били иззети още 2 ножа, но на тях не била направена ДНК и дактилоскопична експертиза. Това е съществено нарушение и съдът върна на прокуратурата делото.", "date": "2019.07.23", "title": "Върнаха делото срещу Марио Метушев, не били изследвани 2 ножа"}
{"url": "https://www.24chasa.bg/novini/article/7571424", "text": "Окръжният съд в Габрово даде 8 години затвор на млад мъж за опит за убийство на клошар в изоставена сграда до студентско общежитие в града. Съдът призна Е.М. за виновен в това, че на 17 декември 2018 г., около 21,00-22,00 ч. в постройка в близост до Студентско общежитие на ул. „Студентска“ в Габрово, направил опит умишлено да умъртви мъж от с. Табашка, общ. Севлиево, като му нанесъл множество прободни рани с нож. Видно от доказателствата по делото пострадалият спял в необитаемата постройка, когато подсъдимият заедно с негов познат дошли на същото място, с намерение да „дишат“ бронз. След спречкване между двамата младежи, единият си тръгнал, а Е.М. останал в постройката. По повод предизвикан от него шум пострадалият му отправил забележка, което провокирало последвалите удари с нож от страна на подсъдимия. По-късно Е.М. сам сигнализирал на телефон 112 за извършеното. Делото е разгледано по реда на съкратеното съдебно следствие. Подсъдимият заявил, че се признава за виновен по всички факти и обстоятелства, посочени в обвинителния акт. Така определените му първоначално 12 г. затвор са редуцирани с 1/3, уточняват от пресцентъра на съда. Подсъдимият трябва да заплати на пострадалия обезщетение за причинени неимуществени вреди в размер на 50 000 лева. Присъдата подлежи на обжалване или протестиране пред Апелативен съд – Велико Търново в 15-дневен срок.", "date": "2019.07.23", "title": "Дадоха 8 години затвор на габровец, надупчил клошар с нож заради забележка"}
{"url": "https://www.24chasa.bg/novini/article/7571468", "text": "24-годишен варненец ще отговаря пред Темида за серия нарушения на Закона за движение по пътищата. Антонио Ал бил засечен от екип на пътна полиция под въздействието на коктейл от наркотици, но се оказало, че в същото време книжката му е била отнета от съда за друго нарушение, освен това регистрационната табела на колатаму била направена от други два контролни знака. На 11 юли миналата година Антонио бил зад волана на колата на свой познат. Автомобилът бил с оригинална предна регистрационна табела, но задната била направена от две части на други табели. Това личало и с просто око. Въпреки че знаел това, както и че няма шофьорска книжка, която му била взета по административен ред, преди да подкара автомобила, 24-годишният мъж пушил марихуана и се \"почерпил\" с амфетамин и метамфетамин. Около 11,45 часа полицейски екип работил в района на село Долище по предотвратяването на битовата престъпност. Служителят на реда подал знак с палка, за да спре колата, управлявана от Антонио. Първоначално водачът подал десен мигач, намалил скоростта, след което рязко увеличил и се опитал да избяга от проверката. Предприето било преследване на нарушителя, при което Антонио навлязъл в отбивка без изход. Справка на полицейските служители показала, че той се издирва за установяване на адрес, както и че е неправоспособен и управлява в едногодишния срок на наложеното му наказание. Той не представил документи за колата, установено било също, че няма сключена и задължителна гражданска отговорност, както и че задната регистрационна табела е преправена. След теста за наркотици дрегерът отчел положителна проба за три вида дрога. Към момента на извършване на трите престъпления, Антонио се счита за неосъждан, тъй като е бил реабилитиран през 2012 г., а по друго наказателно дело е бил освободен от наказателна отговорност по член 78а от НК.", "date": "2019.07.23", "title": "Съдят варненец, кара друсан, без книжка и с фалшиви номера"}
{"url": "https://www.24chasa.bg/novini/article/7571458", "text": "Движението в тунел \"Витиня\" на АМ \"Хемус\" в посока Варна е възстановено, съобщиха от Агенция \"Пътна инфраструктура\". Трафикът към София се осъществява по обходен маршрут - по пътя София - Ботевград или по пътя Ребърково - Своге - София. По-рано днес, поради  , временно бе ограничено движението в тунела. По първоначални данни на МВР е имало един пострадал при инцидента. На място са били насочени екипи на полицията, пожарната и Спешна помощ.", "date": "2019.07.23", "title": "Възстановено е движението в тунел \"Витиня\", след като пламна кола на газ пламна"}
{"url": "https://www.24chasa.bg/novini/article/7571429", "text": "Най-малко пет души, включително деветгодишно дете, са загинали при наводненията в Северна Турция, съобщава агенция ТАСС. Турската частна телевизия НТВ съобщи днес за още две намерени тела на удавени, а други двама души все още се издирват. Общо седем души от село Есмаханъм в околията на град Акчакоджа бяха обявени за изчезнали след потопа миналата седмица, предава БТА. Невиждани досега порои се изляха в района, наводнявайки 124 селища в окръга. Най-тежко пострада село Есмаханъм, където вливаща се в Черно море река излезе от коритото си. Над 200 души бяха блокирани в наводнените зони, но часове по-късно бяха спасени с усилията на властите. Разрушени са повече от 100 къщи, допълва ТАСС. Валийството на окръг Дюздже съобщи, че при наводненията са загинали над 160 000 животни. Само за ден в Дюздже е паднало количество дъжд, равносилно на валежите за цяла година, заяви вътрешният министър Сюлейман Сойлу, цитиран от НТВ. В спасителните операции участват около 200 души, подкрепени от хеликоптери, отбелязва ТАСС.", "date": "2019.07.23", "title": "Жертвите на наводненията в Северна Турция вече са 5, над 160 000 животни са загинали"}
{"url": "https://www.24chasa.bg/novini/article/7571438", "text": "Труп на мъж лежи на бул.\"Мария Луиза\" в София. Тялото е завито с одеало, а на място има дежурна група за оглед. По първоначални данни става дума за руски гражданин, на когото му е прилошало, съобщиха от пресцентъра на МВР.  Сигналът бил подаден при тях преди минути. Според информацията мъжът е турист, дошъл на почивка в столицата. Той бил заедно с групата си, когато му прилошало и паднал. Човекът е на видима възраст около 50 г.", "date": "2019.07.23", "title": "Труп на чужденец на бул.\"Мария Луиза\" в София"}
{"url": "https://www.24chasa.bg/novini/article/7571405", "text": "Екипи на Народната освободителна армия на Китай се готвят за предстоящите Международни армейски игри , които ще започнат на 3 август в 10 държави. Тази година за първи път в тях ще се включват съвместни екипи от военноморската авиация и военновъздушните сили на страната, съобщава \" \". Китайските военноморски сили в момента активно тренират за състезанието „Авиадартс\", което ще се проведе в Русия. „За първи път военноморските сили ще излязат извън границите на страната за участие в Международните армейски игри и ние оценяваме тази възможност\", каза офицерът Фън Сянджън. Нарастващото присъствие на китайските военноморски сили в Международните армейски игри е знак, че те стават по-уверени във външната комуникация и обмен, заяви военен анализатор пред Глобъл таймс. Те ще изпратят и морски войски за състезанието „Нападение по море\" в Русия и за първи път водолази за надпреварата „Дълбоко море\" в Иран. Първата група китайски бойни танкове, преносими по въздух бойни машини на пехотата и транспортни превозни средства пристигнаха в Русия в четвъртък. Народната освободителна армия на Китай е готова и за домакинството на четири от състезанията в северозападния Синдзян-уйгурски автономен район.", "date": "2019.07.23", "title": "Екипи на китайската армия се готвят за Международните армейски игри"}
{"url": "https://www.24chasa.bg/novini/article/7571546", "text": "12 000 лв. - толкова струва ритникът, който камериерката Диана Петкова получи от шведа Ралф Сундберг на 3 юни, 2017 г. Българката бе зверски изритана в лицето от пияния швед, докато чистела фоайето на хотел в курорта. Безпричинното нападение бе заснето от охранителна камера и обиколи световните медии и социалните мрежи, а Сундберг бе съден, но се отърва само с 4500  лв. глоба. Две години по-късно Бургаският апелативен съд излезе с решение шведът да плати 12 000 лв. обезщетение на камериерката за претърпени неимуществени вреди. Източници на \"24 часа\" съобщиха, че днес обезщетението е било изплатено от Сундберг, след като защитата на Петкова се отказва да обжалва пред ВКС. Първоначално искът срещу бияча Ралф  е за колосалните 50 000 лв., но това е по-скоро израз на морален протест. Бургаският окръжен съд редуцира сумата до 18 000 лв., а апелативни магистрати - до 12 000 лв., отчитайки, че нанесената лека телесна повреда на ищцата е причинила мозъчно сътресение, оток и кръвонасядане в долната челюст, довели до временно разстройство на здравето, неопасно за живота. Около месец след инцидента се наложило камериерката да се лекува в Центъра за психично здраве в Бургас, тъй като не можела да спи, получавала паник атаки и не била пълноценна в работата си. \"Въпреки редуцирането на исканото от нас обезщетение до размер от 12 000 лв., то остава едно от най-високите, присъждани до момента за такъв тип телесна повреда\", коментира пред \"24 часа\" бургаският адвокат Станко Кралев, който представлява камериерката. Битата българка обаче ще трябва да плати на шведа близо 3000 лв. разноски по делата - сума, изчислена върху отхвърлената част на иска, обясниха юристи.", "date": "2019.07.23", "title": "Само в \"24 часа\": Шведът, изритал камериерка в Слънчев бряг, й плати 12 000 лв."}
{"url": "https://www.24chasa.bg/novini/article/7571539", "text": "Огнеборци спасиха имоти в съседство с горяща къща в с. Дичин, съобщиха от пресцентъра на ОДМВР - Велико Търново. Сигнал за пожара е получен тази нощ в 01,45 ч. По първоначална информация причината е небрежност при боравене с открит огън. 78-годишният стопанин на горящия дом подпалил боклуци, трупани в една от стаите, след като се почерпил с алкохол. На адреса са се отзовали два противопожарни автомобила със 6-ма огнеборци, които потушили  пламъците. Пожарът обаче е унищожил около 200 кв. м жилищна площ, спасени са съседните сгради. Пострадали няма.", "date": "2019.07.23", "title": "Подпийнал дядо си подпали къщата\nв търновско село, за малко да изпепели съседни"}
{"url": "https://www.24chasa.bg/novini/article/7571597", "text": "Вапцаровото слово е много по-силно от неговите палачи и смъртта, подчерта на възпоменанието днес по повод 77 години от гибелта на поета вицепрезидентът Илияна Йотова. Да убиеш Вапцаров, означава да убиеш вярата в доброто и в човечността, каза тя, цитирана от прессекретариата на президента Възпоменателната церемония се проведе на лобното място на поета в Мемориал „Гарнизонно стрелбище“ в София. Вицепрезидентът определи Вапцаров като един от най-големите поети и един от най-големите човеци. „Смъртта на Вапцаров и неговите другари е един от най-позорните моменти в българската история. Това е неоправдана и необяснима смърт. 77 години въпросът „Защо“ продължава да тегне над българското общество“, подчерта Илияна Йотова. „Защото имаш красиви мечти, вярваш в идеали, имаш идеи, които някой не иска да припознае? Необяснимо е“, изтъкна вицепрезидентът. „Личността и поезията на Вапцаров пробождат, тревожат, провокират. Той написа истините за човешкия живот откровено и на разбираем език. Думите му живеят не само за българите, те са за цялото човечество“, изтъкна вицепрезидентът Йотова като отбеляза, че поетът е превеждан на 90 езика. Вицепрезидентът заяви, че днес много се говори за ценности като хуманизъм, социална чувствителност, любов, доброта, честност, свобода. „Често лицемерничим с тези думи и изтриваме тяхното значение. Не бива да допускаме това заради вярата на Вапцаров“, подчерта Илияна Йотова. Като позорни и недопустими вицепрезидентът определи опитите Вапцаров да бъде оскверняван и заличаван от паметта на поколенията. „Днес, в XXI век отново има фашизъм, често пъти облечен в красиви думи и криворазбран патриотизъм. Ксенофобията, която залива света, е първата стъпка към фашизма“, подчерта вицепрезидентът Йотова. По думите ѝ трябва да бъдем бдителни и да разпознаваме тези прояви, за да няма „никога повече разстрели на вярата и на душата“.", "date": "2019.07.23", "title": "Йотова: Да убиеш Вапцаров, означава да убиеш вярата в доброто и човечността"}
{"url": "https://www.24chasa.bg/novini/article/7571619", "text": "Евродепутатът Емил Радев, който е споменат от прокуратурата като една от мишените на разследвания Кристиян Бойков, е категоричен, че хакването на базата данни на НАП е политическа поръчка, коментира той специално за  . Според него, на политическо инженерство навежда обстоятелството, че са проверявани конкретни имена - премиерът, депутати и главният прокурор. За себе си лично Радев не е притеснен, защото е свикнал от 11 г. данните за доходите и имуществото му да са публични и декларирани пред КОНПИ, както изисква законът. Евродепутатът призна обаче, че най-много е погнусен от ровенето на данни от Онкодиспансера в Пловдив, което стана известно от съобщението на прокуратурата. \"Това е гнусно! Защото тази информация е много лична, много чувствителна. И да се използва явно за политически цели и такава информация, защото виждаме, че се ровят имената и данните на премиера, на депутати, на главния прокурор. Явно това се прави по нечия политическа поръчка. Ако данните на НАП за нас, политиците, са публични, моите данни какво имам като доходи и имущество от 11 г. са на сайта на КОНПИ, защото всяка година подаваме декларациите. Оттам-нататък обаче медицинските данни, данните за семействата, не дай си, боже пък, такива заболявания тежки, не е човешко това! И да се използва, особено пък за политическа поръчка, е гнусно\", коментира той. Евродепутатът е категоричен, че трябва да се задейства и Комисията за защита на личните данни с оглед на приетия от ЕС регламент за опазването им.  \"Тук е редно не само прокуратурата да се намеси - да се намеси Комисията за защита на личните данни, защото предишния мандат ние в ЕС приехме много жестоки санкции за тези, които на практика нарушават регламента на личните данни. И тук, ако се докаже, че има съпричастност фирмата, в която е работил хакерът, както и лично той, да се санкционират и по този регламент. Защото пак казвам - тук са източени много чувствителни данни на хиляди граждани\", каза още Емил Радев. \"Не мисля, че с хакване на национална база данни, с използване нерегламентирано данните на окнодиспансер, е нужният начин да се правят журналистически разследвания. Тази информация е особено чувствителна\", коментира той данните, разкрити от разследващите, озаглавени \"За Бивол\".", "date": "2019.07.23", "title": "Емил Радев: Да ровиш в данните на онкоболни е гнусна политическа поръчка"}
{"url": "https://www.24chasa.bg/novini/article/7571628", "text": "Афганистанското правителство очаква разяснения във връзка с изявлението на Тръмп, че би могъл да спечели войната в Афганистан само за 10 дни, като \"заличи\" Афганистан, заяви афганистанското президентство, предаде Ройтерс. След среща вчера в Белия дом с пакистанския премиер Имран Хан Тръмп каза: \"Ако исках да спечеля тази война, Афганистан щеше да бъде заличен от лицето на земята\", но \"не искам да поемам по този път\", предава БТА. Американският президент изрази оптимизъм, че Пакистан може да помогне да се постигне политическо решение, за да се сложи край на близо 18-годишната война в Афганистан. \"Афганистанският народ няма на позволи и никога не би позволил на чужда сила да определя съдбата му\", се казва в изявление на канцеларията на афганистанския президент.", "date": "2019.07.23", "title": "Афганистан: Очакваме Тръмп да обясни изявлението си, че може да спечели войната за 10 дни"}
{"url": "https://www.24chasa.bg/novini/article/7571644", "text": "77 години от разстрела на един от най-големите ни поети - Никола Вапцаров. На този ден наложената му смъртна присъда е изпълнена на бившето Гарнизонно стрелбище в София. В разгара на Втората световна война Вапцаров е обвинен по закона за защита на държавата за участие в организирана терористична група и осъден на смърт, предава  . Вицепрезидентът Илияна Йотова, ръководството на БСП и представители на Съюза на българските писатели поднесоха цветя на лобното му място. „Много усилия бяха направени през последните десетилетия да бъде забравен и изтрит от паметта на хората. Да бъде изтрит дори от българската литература. Изтрити са имената на хората, които направиха този опит, а неговото остана”, каза Йотова. Никола Вапцаров е убит преди да навърши 33 г. Остава една стихосбирка, стиховете от които всички сме учили наизуст в училище.", "date": "2019.07.23", "title": "77 години от разстрела на Никола Вапцаров"}
{"url": "https://www.24chasa.bg/novini/article/7571618", "text": "Европейските правителства ще участват в обща операция по осигуряването на безопасно преминаване за кораби през Персийския залив, след като Иран конфискува британски петролен танкер в региона миналата седмица. Този акт на иранското правителство беше окачествен от министъра на външните работи на Обединеното кралство Джереми Хънт като „държавно пиратство“, съобщава американската агенция Bloomberg, цитирана от  . Хънт обяви започването на „Европейска военноморска операция за осигуряване на безопасно преминаване на екипажи и товари“ в изказване пред парламента на Великобритания в понеделник. Обединеното кралство настояваше за незабавното освобождаване на „Стена Имперо“, плененият кораб, и привика във външното ведомство иранския посланик в Лондон, Мосен Омидзамани след инцидента. Конфискуването се случва, по думите на правителството, в един от най-важните морски контролно-пропускателни пунктове в света. Великобритания заплаши Иран със „сериозни последствия“ и посъветва британските кораби да избягват региона и да информират правителството ако планират да пътуват натам. „Нека бъдем ясни, според международния закон Иран няма право да пречи на свободното преминаване на кораба, още повече да го превзема, това е акт на държавно пиратство“ – заяви Хънт пред Камарата на общините. Външният министър добави, че Великобритания няма желание да остави напрежението с Иран да ескалира, което се случва още откакто САЩ се оттеглиха от иранското ядрено споразумение и наложиха нови санкции. Хънт прибави, че Кралството няма да участва в политиката на Тръмп за „максимален натистк“, понеже правителството на Лондон остава вярно на международния пакт от 2015 за ограничаване на ядрената програма на Ислямската република. „Ако Иран продължава по опасния път, по който е поел, ще трябва и да приемат факта, че цената ще е по-висока от присъствие на западни кораби в Персийския залив“, каза Хънт. „И не защото искаме ситуацията да ескалира, а защото свободата на корабоплаването е основен принцип за Великобритания и нейните съюзници, който ние винаги ще защитаваме“, завърши той. Напрежението в Ормузкия пролив в последните седмици се увеличава, след като Иран се изказа остро срещу санкциите на САЩ, които ограничават петролния износ на страната и след конфискуването на един и от техните собствени танкери край Гибралтар. През пролива преминава една трета от световния петрол, който се изнася по море. С напускането на Тереза Мей от поста министър-председател на Великобритания в четвъртък, сблъсъка с Иран представлява дипломатическо главоболие за нейния наследник, Борис Джонсън или Джереми Хънт. Централното командване на армията на САЩ обяви започването на международната операция „Пазител“ в опит да „увеличи наблюдението и сигурността в ключови морски пътища в Близкия изток и да обезпечи свободата на корабоплаването с оглед на последните събития в Арабския залив“. Революционната гвардия на Иран (Корпуса на стражите на ислямската революция (КСИР)) заяви в събота, че британският кораб е влязъл в залива от грешната страна, не е спазвал морските регулации и е представлявал опасност от сблъсък за другите кораби. Държавната телевизия заяви, че корабът ще бъде задържан, докато юридическите процедури не бъдат завършени. В неделя иранският флаг се вееше над корпуса на танкера, закотвен в пристанището Бандар Абас, според снимки на правителствената телевизия Press TV. Иран също така подсказа, че действията му са в отговор на задържането на иранския кораб „Grace 1“ край бреговете на Гибралтар. Съдът на задморската британска територия разпореди задържане на кораба за още 30 дни, след като той беше конфискуван по подозрения за доставяне на петрол за Сирия, което правителството на Иран отрича. В последните седмици британски военни кораби придружават някои танкери, докато напуснат региона, а САЩ заявиха, че са свалили ирански дрон само преди няколко дни. Последният инцидент охлади надеждите, че Вашингтон и Техеран ще разсеят натрупалото се напрежение, като най-сетне седнат на масата за преговори.", "date": "2019.07.23", "title": "Европа планира военноморска мисия за безопасно преминаване на кораби през Персийския залив"}
{"url": "https://www.24chasa.bg/novini/article/7571636", "text": "Властите в Австралия заловиха наркотрафикант, който се вряза с микробус, пълен с метаамфетамини, в патрулка, паркирана пред полицейско управление в един от кварталите на Сидни, съобщава Ройтерс. На кадри от охранителна камера се вижда как престъпника се врязва в полицейския автомобил, след което ускорява и се опитва да избяга, предава  След продължило близо час преследване 28-годишният шофьор е заловен. В микробуса са открити кашони с 237 кг синтетична дрога – метаамфетамин, известен с уличното си название „лед“, на стойност около 200 милиона австралийски долара (около 140 милиона щатски долара). Мъжът е с повдигнати обвинения в трафик на наркотици и опасно шофиране и предстои да се изправи пред съда.", "date": "2019.07.23", "title": "Микробус, пълен с дрога за над 100 милиона долара, се вряза в патрулка в Сидни (Снимки)"}
{"url": "https://www.24chasa.bg/novini/article/7571647", "text": "50-годишна жена е с прободна рана в корема и е транспортирана в ЦСМП - Плевен, съобщиха от плевенската полиция. Настанена е в клиниката по коремна хирургия в УМБАЛ Плевен - без опасност за живота. Сигналът за прободеното лице в частен дом в село Милковица е получен на 22 юли 2019 година в 13.50 часа в РУ-Гулянци. Незабавно е сформиран екип, който посещава местопроизшествието и установява обитателите на адреса.  По случая е образувано досъдебно производство за престъпление по чл.129 ал.1 от НК. Задържан за срок до 24 часа е 73-годишен мъж. Случаят се изяснява.", "date": "2019.07.23", "title": "Мъж наръга 50-годишна в корема в Плевенско"}
{"url": "https://www.24chasa.bg/novini/article/7571664", "text": "Южнокорейски бойни самолети са открили предупредителна стрелба по руски военен самолет в първото толкова сериозно нарушение на въздушното пространство на страната, съобщи Ройтерс. Според източници от отбраната са били дадени стотици изстрели, включително със сигнални ракети. Три руски самолета са навлезли рано във вторник в корейската зона за идентифициране (KADIZ), като единият от тях го е направил два пъти. По същото време и два китайски самолета са навлезли в KADIZ. Не е известно дали действията на двете страни са били умишлени, пише \" \". Инцидентът е станал в района на групата острови Докдо, която е контролирана от Сеул, но към нея има претенции от Япония. Руският самолет е бил А-50 - система за откриване от голямо разстояние на въздушни и морски цели, ранно предупреждение и контрол на полетите, казват от комитета на началник щабовете на южнокорейската армия. Заради него са изпратени самолети F-15 и F-16, като се е наложило да бъдат изстреляни 360 снаряда и сигнални ракети. Източници на Ройтерс от южнокорейските военни среди казват, че самолетът се е отдалечил, без да извършва заплашителни маневри. Но 20 минути по-късно той се е върнал и южнокорейският патрул отново е трябвало да стреля.", "date": "2019.07.23", "title": "Предупредителна стрелба по руски самолет в Южна Корея"}
{"url": "https://www.24chasa.bg/novini/article/7571695", "text": "10-годишното момче, което бе затиснато от тежка гума на фитнес площадка в търновски парк, се възстановява. Детето е изведено от реанимацията и е в хирургичното отделение, в добро състояние, казаха от областната болница. Инцидентът стана на 17 юли вечерта, докато група хлапета опитвали да вдигнат тракторна гума, използвана за силови упражнения на площадката за стрийт фитнес. При опасната игра гумата се стоварила върху едно от децата. То бе откарано в търновската болница в критично състояние, с разкъсан черен дроб и масивен кръвоизлив в корема. Лекарите спасиха живота му със спешна операция. \"Черният дроб е с много добри регенеративни способности, освен това децата се възстановяват по-бързо, ще се оправи\", каза на сутринта след инцидента шефката на реанимацията д-р Сибила Маринова. Оказа се, че пострадалото дете е било в болницата и през миналата година, след като получило комоцио при падане от колело. Социалните проверяват семйството, а по случая е образувано разследване за причиняване на средна телесна повреда.", "date": "2019.07.23", "title": "Смазаното от тежка гума дете във Велико Търново е изведено от реанимация"}
{"url": "https://www.24chasa.bg/novini/article/7570955", "text": "Масово преминаване на българските фирми и институции към 4-дневна работна седмица е невъзможно поне в следващите 10 години заради липсата на достатъчно работна ръка. Това е позицията и на бизнеса, и на синдикатите, след като консултантска компания от Русе обяви, че е въвела 4-дневна работна седмица с 3 почивни дни и без да се намаляват заплатите на служителите. “Има много малко възможности за въвеждането на тази практика. Русенската фирма е консултантска, а тези дейности могат да се извършат и в извънработно време да се свърши за 4 денонощия”, обясни пред “24 часа” председателят на Асоциацията на индустриалния капитал в България Васил Велев. Според него един от положителните ефекти е по-добрата мобилизация. “Но това е напълно неприложимо в индустрията, където на много места се работи 7 дни в седмицата по 24 часа на 4-сменен график. В общия случай, ако се мине на 4 дневна работна седмица, това означава 20% по-ниска производителност, съответно поне 20% по-ниски доходи”, каза още Велев. В администрацията, здравеопазването и съдебната система пък 4-дневната работна седмица щяла да означава назначаването на допълнителни хора, по-големи разходи за заплати и вдигане на данъците. “Ние имаме недостиг на човешки ресурси и все по-често поставяме въпроса за премахване на безсмислените ограничения за извънреден труд. За 4-дневна работна седмица говорим, когато има икономическа криза, но по-добре да не стигаме дотам”, категоричен бе Велев. Според синдикатите пък трябвало да се внимава при по-кратка работна седмица да не пострадат заплатите. “Така както е описан, случаят от Русе изглежда привлекателен, защото не е за сметка на по-дълъг работен ден и по-ниска заплата. Не очаквам това да стане масово в България, поне не в близките 10 г., защото в момента България продължава да се обезлюдява”, обясни икономическият съветник на КТ “Подкрепа” Ваня Григорова. Тя подчерта, че в следващите години липсата на кадри ще бъде осезаема в почти всички сектори. Даде за пример, че преди време мексиканският милиардер Карлос Слим въведе в една от компаниите си 3-дневна работна седмица. “Но с 11-часов работен ден и при положение че служителят се пенсионира на 75 г. Детайлите са ключът, защото не можем да кажем, че четиридневна работна седмица е добре, ако през това време те изтощават максимално”, категорична бе Григорова.  Още преди 5 г. Международната организация по труда препоръча работната седмица да стане четиридневна. Миналата година експеримент в нова Зеландия показа, че така 78% от служителите стават по-продуктивни.", "date": "2019.07.23", "title": "Проблем! Няма достатъчно хора за 4-дневна работна седмица"}
{"url": "https://www.24chasa.bg/novini/article/7571736", "text": "Лодка с нелегални мигранти потъна край бреговете на турския егейски град Бодрум. Един човек е в неизвестност и турските власти го издирват, предаде Анадолската агенция, цитирана от БТА.  Осем души са били спасени в морето от бреговата охрана на Турция. В операцията по издирването на изчезналия участват три катера на бреговата охрана и един хеликоптер.", "date": "2019.07.23", "title": "Лодка с нелегални мигранти потъна край Бодрум, осем са спасени, един се издирва"}
{"url": "https://www.24chasa.bg/novini/article/7571407", "text": "В понеделник със специална церемония от пристанището на северния китайски гр.Тиендзин бе изпратена първата партида от 60 търговски превозни средства втора употреба от Китай. След приключването на митническите процедури, автомобилите на обща стойност 700 000 щатски долара, ще бъдат транспортирани от зоната за свободна търговия Дундзян до пристанището Апапа в Нигерия, съобщи \" \". Износът на употребявани автомобили ще се отрази благоприятно на сектора, ще стимулира местния автомобилен пазар и ще задълбочи икономическия и търговски обмен със страните в инициативата „Един пояс, един път\", заявиха от търговската комисия на Тиендзин. Пристанището Дундзян ще бъде превърнато в най-голямата база за износ на употребявани превозни средства в Северен Китай, заяви Чън Лей, директор на управителния комитет на зоната за свободна търговия. Китай започна пилотна програма за износ на употребявани автомобили през месец май, като в нея бяха включени градовете Пекин, Тиендзин, Шанхай и Гуандун.", "date": "2019.07.23", "title": "Китай изнесе първата си партида употребявани автомобили за Нигерия"}
{"url": "https://www.24chasa.bg/novini/article/7571758", "text": "От индустриалния сектор в свиневъдството в Добричка област настояват заради опасността от африканска чума да бъдат въведени строги финансови санкции за туристите, укриващи и пренасящи през границата хранителни продукти от животински произход, предава БТА. Граничната полиция не може да провери всички автомобили, а вирусът оцелява и в преработените месни продукти, отпадъци от които туристите изхвърлят, заяви на заседание на областната епизоотична комисия д-р Румен Караманов, управител на свинекомплекса в добричкото село Козлодуйци. Той посочи фермата като най-голямата в страната и предупреди, че ако заразата засегне индустриалните обекти в региона, в които се отглеждат над 100 000 животни, това би било катастрофа. От граничната полиция потвърдиха, че през ГКПП в Добричка област преминава голям туристопоток, като на ден през Дуранкулак влизат по 5000-6000 души, а през Кардам - около 4000 души, и не всички могат да бъдат проверени. Директорът на Националния диагностичен научноизследователски ветеринарномедицински институт професор д-р Паскал Желязков, който участва в заседанието на областната епизоотична комисия, апелира в индустриалните обекти в сектора да се спазват строги мерки за биосигурност, а в зоните около тях да се пристъпи към депопулация на домашните прасета. Професор Желязков смята за разумно поне за срок от две години да се забрани отглеждането на прасета в т.нар. задни дворове, които са рискови. Директорът на института се обърна и към горските служители всеки ден да обхождат горите за умрели диви прасета, от които чрез чакали, лисици, грабливи птици заразата може да бъде механично пренесена.", "date": "2019.07.23", "title": "Свиневъди настояват за санкции за туристи, пренасящи храни през границата"}
{"url": "https://www.24chasa.bg/novini/article/7571751", "text": "Нашата галактика, в която се намират Слънцето и милиарди други звезди, се е сляла с по-малка галактика в рамките на колосален космически сблъсък преди около 10 милиарда години, сочат резултатите от изследване, цитирани от Ройтерс и Франс прес. Учени стигнали до тези заключения, след като анализирали данни, събрани от космическия телескоп \"Гая\", предава БТА. Сливането на Млечния път с т.нар. галактика джудже Гая-Енцелад е увеличило масата на нашата галактика с около една четвърт и е отключило период на ускорено формиране на звезди, който продължил 2-4 милиарда години. \"Това е много важен момент\", заяви астрономът Карме Галарт от Института по астрофизика на Канарските острови. Всички видове галактики, включително Млечният път, започнали да се формират относително скоро след Големия взрив, белязал раждането на Вселената преди около 13,8 милиарда години, но били с по-малки размери в сравнение с наблюдаваните днес галактики. Звезди се формирали с бързи темпове в пределите на тогавашните галактики. Астрономи отдавна се опитват да разберат дали Млечният път се е захранил от множество сблъсъци с по-малки галактики или е увеличил размерите си вследствие на един голям сблъсък. Телескопът \"Гая\" на Европейската космическа агенция картографирал близо 1,7 милиарда звезди в нашата галактика, като за някои от тях определил местоположението им, разстоянието им от Земята и яркостта им. Въпросните звезди позволили на учените да установят, че обгръщащото Млечния път галактично хало е съставено най-вече от отломки от сблъсъка с галактиката Гая-Енцелад около 3,8 милиарда години след Големия взрив. \"Новото в изследването ни е, че определихме възрастта на звезди, произхождащи от двете галактики\", отбеляза Галарт. Изтъквайки, че сблъсъкът е отключил период на формиране на звезди, той поясни, че става въпрос за постепенен процес, който може да изглежда бавен от човешка гледна точка, но не е толкова бавен от космическа гледна точка. Резултатите от изследването са публикувани в сп. \"Нейчър астрономи\".", "date": "2019.07.23", "title": "Млечният път се е слял с по-малка галактика"}
{"url": "https://www.24chasa.bg/novini/article/7571766", "text": "Френски турист е бил открит мъртъв тази сутрин в хотелската си стая на остров Крит, където е бил на почивка, съобщи телевизия Скай. 53-годишният мъж е бил на почивка заедно със съпругата си, предава БТА. В малките часове на нощта той е бил открит от персонала на хотела мъртъв с прободни рани от остър предмет. Според първоначалните данни властите вече са арестували съпругата на французина, защото единствено тя е била в едно и също помещение със жертвата.", "date": "2019.07.23", "title": "Откриха труп на французин с прободни рани в хотелска стая на остров Крит"}
{"url": "https://www.24chasa.bg/novini/article/7571788", "text": "Свидетели сме на безпрецедентно изтичане на личните данни на милиони българи в интернет пространството. Отзвукът на събитието достигна най-отдалечените кътчета на света, а водещи новинарски агенции с право го отбелязаха, като „хакването на една цяла държава“. ЗК Лев Инс следи с внимание и тревога спекулациите с личните данни на българските граждани. Заедно с нашите чуждестранни партньори и най-добрите експерти в сферата на киберсигурноста инвестирахме повече от 2 години в разработване на единствен по рода си продукт, способен да гарантира онлайн сигурност и спокойствие на нашите клиенти. Нашият 23 годишен опит в управлението на риска, изпреварващ подход, както и адекватните действия за пълна защита на интересите на нашите клиенти ни поставиха в позицията на неоспорим лидер на българския застрахователен пазар. Подкрепяме усилията на държавата в противодействието й срещу организираната киберпрестъпност. Изразяваме своята готовност да окажем съдействие на институциите в борбата им срещу този уникален по характерът си престъпен акт. Като доказан лидер на българския бизнес, ние от ЗК „Лев Инс“ АД, призоваваме представителите на частната сигурност да се включат в инициативата за подпомагане и взаимодействие с публичната сигурност по примера на доказани модели от редица европейски страни. ЗК „Лев Инс“ заявява своята нулева толерантност към всеки опит за намеса в личния живот, и в гарантирането правото на сигурност на всеки човек.", "date": "2019.07.23", "title": "\"Лев Инс\": Подкрепяме държавата срещу организираната киберпрестъпност"}
{"url": "https://www.24chasa.bg/novini/article/7571811", "text": "61-годишен мъж е възпроизвел един изстрел с пистолет и с брадва е счупил летва от ограда на частен имот в Белоградчик. Това съобщиха от видинската полиция. Обитателят на имота e предал на разследващите брадва и гилза. В РУ-Белоградчик е образувано досъдебно производство за хулиганство. На 22 юли около 23 часа на ул.“Карловица“ в града задържаното лице е извършило непристойни действия, грубо нарушаващи обществения ред. В хода на предприетите незабавни оперативно-издирвателни мероприятия служителите на реда установили автора на деянието.  61-годишният жител на Белоградчик доброволно е предал на полицаите законно притежаван от него пистолет. Разследването по случая продължава.", "date": "2019.07.23", "title": "Мъж вилня с брадва и пистолет в Белоградчик"}
{"url": "https://www.24chasa.bg/novini/article/7572025", "text": "Котка оцеля, след като падна от 18-ия етаж на сграда и летя в празното в продължение на 55 метра, съобщава в.\"Мирър\", цитирана от БТА.  Двадесет и една годишната Карли Бърк не могла да намери любимата си писана Джафа Кейк, когато се прибрала у дома си, разположен на 18-ия етаж. Тогава си спомнила, че за последно видяла писаната си близо до перваза на прозореца. Тя надникнала през него и видяла котката си да лежи на асфалта пред блока. Карли веднага отнесла раненото животно на ветеринар. Джафа Кейк била с подута уста и плюела кръв. Тя била оставена през нощта за лечение във ветеринарна клиника. На другия ден стопанката й очаквала лоши новини от лекарите. Но се оказало, че Джафа Кейк била в отлична форма. За най-голямо учудване на ветеринарите нямало нищо счупено по нея след шеметния й полет.", "date": "2019.07.23", "title": "Котка оцеля, след като падна от 18-ия етаж"}
{"url": "https://www.24chasa.bg/novini/article/7572027", "text": "Бившият твърдолинеен китайски премиер Ли Пън, известен с това, че обяви военно положение по време на протестите на площад \"Тянанмън\" през 1989 г. и взе активно участие в потушаването им, е починал вчера на 90-годишна възраст, предадоха китайските държавни медии, цитирани от БТА. Той беше премиер на Китай от 1988 г. до 1998 г., а след това между 1998 г. и 2003 г. бе председател на Постоянния комитет на Общокитайското събрание на народните представители (ОСНП). Въпреки че никак не беше популярен в Китай, той ръководеше страната при излизането й от изолацията в периода след събитията на \"Тянанмън\" и засилването на глобалното й дипломатическо и икономическо влияние, нещо което той приветстваше в често открито националистическите си публични изказвания, отбелязва Асошиейтед прес. Ли е починал вчера вечерта вследствие на неуточнено заболяване, чието лечение се оказало неуспешно, съобщи официалната китайска информационна агенция Синхуа.", "date": "2019.07.23", "title": "Бившият китайски премиер Ли Пън почина на 90-годишна възраст"}
{"url": "https://www.24chasa.bg/novini/article/7572023", "text": "Проливен дъжд и силни ветрове в Ню Йорк и Ню Джърси. Те предизвикаха наводнения и усложниха пътната обстановка, предава  . На разпространени кадри се вижда как коли се движат по наводнените улици, а хора се опитват да стигнат до тротоарите. В Ню Джърси около 250 000 души са останали без ток, пише Ройтерс. Около 18 000 души в Ню Йорк също не са имали електроенергия, съобщават местните медии. Някои жители са без ток още от неделя вечерта, когато една от енергийните компании прекъсна доставките на електроенергия на около 50 000 души в Ню Йорк и окръг Уестчестър, за да предотврати срив в системата.", "date": "2019.07.23", "title": "Проливни дъждове наводниха Ню Йорк, хиляди останаха без ток"}
{"url": "https://www.24chasa.bg/novini/article/7572018", "text": "През септември ще обявя решението си дали ще се кандидатирам за кмет на София. В момента в ГЕРБ тече процедура по издигане на номинации и се провеждат събрания. Благодаря за доверието и подкрепата, които получавам от структурите, както и за номинациите. Това заяви столичният кмет Йорданка Фандъкова. На въпрос как ще коментира информацията, че по-късно днес \"Спаси София\" ще издигне свой кандидат за кмет на столицата, тя отговори: \"Вече стана ясно, че тази организация е политическа, а не гражданска. Нека да работят с желание за промяна на града, а не само да пречат за неговата промяна, както често се случва\". \"Важно е да чуваме идеи, а не само критики. Имаме ясен план за промяната на града, включително с визия за развитие на София, която в момента се разработва и ще залегне в изработването на изцяло нов общ устройствен план. Тя трябва да бъде приета от СОС до края на годината, а през 2020 г. да започне и работата по новия общ устройствен план за развитието на София до 2050 г.  Така че освен, че работим на терен, мислим и за бъдещето на града\", добави още Фандъкова.", "date": "2019.07.23", "title": "Фандъкова казва през септември дали ще се кандидатира за нов мандат"}
{"url": "https://www.24chasa.bg/novini/article/7572040", "text": "Около 21 процента от българската икономика все още е в \"сивия\" сектор, каза днес във Варна президентът на КНСБ Пламен Димитров. По думите му в парично изражение това са около 23 милиарда лева годишно, предава БТА. По данни на синдиката секторите с най-висок дял на \"сиви\" практики са сервизите за ремонт на автомобили, строителството, селското стопанство и леката промишленост. Димитров посочи, че недекларираният труд у нас е близо 16 процента, при средно равнище за ЕС около 11,6 на сто. В сферата на селското стопанство всеки втори работи без договор, а в строителството делът на скритата икономика е около 40 процента, каза още Димитров. За справянето с тези проблеми КНСБ започна кампания \"Сивото убива\", като ще бъдат проведени 27 информационни инициативи в цялата страна, каза лидерът на синдиката. Той уточни, че вече работи и ново мобилно приложение, което дава възможност на хората да подават сигнали срещу некоректни практики на фирмите. След време, на база на регистрираните жалби, синдикатът ще направи своеобразни регистри на работодателите, които ощетяват служителите си, както и на тези, които спазват правилата. За Варна Пламен Димитров посочи, че синдикатът настоява да бъде разработена 3-годишна програма за поетапно увеличение на доходите на работещите в общинската компания \"Градски транспорт\". В противен случай ще се стигне до недостиг на шофьори, какъвто проблем вече има в София, предупреди лидерът на КНСБ. Той допълни, че са водени разговори с общинската управа в крайморския град да се увеличат заплатите на медицинските сестри в училищното здравеопазване и на работещите в сферата на културата.", "date": "2019.07.23", "title": "КНСБ: Около 21% от икономиката е в \"сивия\" сектор"}
{"url": "https://www.24chasa.bg/novini/article/7571416", "text": "На церемонията по откриването на Азиатския междукултурен диалог китайският председател Си Дзинпин в речта си, озаглавена „Задълбочаване на културния обмен и споделяне на опит, съвместно изграждане на общността на съдбата на Азия\" призова азиатските държави да продължат да се зачитат взаимно, да се придържат към принципа за справедливост, взаимна изгода и съвместна печалба, към отварянето и инклузивността, взаимното споделяне на опит, към иновационното развитие и стабилното изграждане на общностите на споделената съдба на Азия и света. 20 дни преди това в края на април в Пекин се проведе вторият форум на високо ниво за международното сътрудничество по „Един пояс, един път\", на който председателят Си Дзинпин направи няколко важни предложения за стимулиране развитието на инициативата, съобщава \" \". Тези две важни мероприятия са свързани не само във времето, но и в логиката на съдържанието им. Може да се каже, че изграждането на „Един пояс, един път\" е жива практика за междукултурния диалог в новата епоха и ще стимулира азиатския и световен междукултурен обмен. Първо, „Един пояс, един път\" ще съдейства за растежа и просперитета. След Втората световна война световната икономика преживя няколко цикъла на растеж и няколко пъти бе изправена пред трудности като „възход и ограничения\". От избухването на последната международна финансова криза теорията за „светската стагнация\" отново е във фокуса на света. Но „Един пояс, един път\" разказва различна история. Изграждането на инфраструктурата, развитието на градовете и увеличаването на търговията и инвестициите дръпнаха икономическия ръст на Източна Азия и Тихоокеанския район, което ще създаде повече работни места, а все повече хора ще се избавят от бедността. Както каза китайският председател Си Дзинпин, „с лице към бъдещето трябва да следваме тенденциите на епохата и да положим усилия за реализиране на мечтите на азиатския народи за по-добър живот\". Второ, „Един пояс, един път\" допринася за толерантността между различните страни. Си Дзинпин посочи, че никаква сила не е в състояние да отнеме мечата на хората за красота. Трябва да накараме различните култури да живнат, като в същото време създадем условия за развитието им, за да се постигне културно разнообразие. „Един пояс, един път\" всеобхватно ще засили свързването на инфраструктурата и обмена в логистиката, финансовите услуги, информационните технологии, както и на специалисти. В същото време китайската инициатива ще търси нова задвижваща сила за глобалния растеж и изграждането на нова платформа за международното сътрудничество. „Един пояс, един път\" е процес на отваряне и съвместно развитие, а не ексклузивна група или „китайски клуб\". Инициативата ще облагодетелства не само страните в обхвата ѝ, но от нея ще се възползват всички участници и ще стимулира глобалния растеж. Трябва да не се изпуска историческата възможност за просперитета на Азия и стимулирането на съвместния напредък на човечеството. Трето, „Един пояс, един път\" стимулира нов кръг отваряне и сътрудничество. Всъщност инициативата е многостранна, въпреки различните напрегнати отношения в света в момента. Тя призовава за повече отваряне и сътрудничество. Както каза председателят Си Дзинпин, китайската култура се е оформила като открита система постепенно, благодарение на непрекъснатия обмен и споделяне на опит с останалите страни. Добрите отношения със съседите и координацията винаги са били нейна основа. Си Дзинпин изтъкна, че днешният Китай не само е на Китай, но и на цяла Азия и света. Това са китайската визия и действия. „Един пояс, един път\" непрекъснато привлича международни многостранни финансови институции, сред които международни финансови компании, Африканската банка за развитие и Европейската банка за възстановяване и развитие. Днес „Един пояс, един път\" интегрира повече сили, продължава да показва общата посока за по-широкото отваряне на Китай през новата ера, предоставя по-голяма сцена за всеобхватното и задълбочено международно сътрудничество и ще съдейства за глобализацията през новата епоха. Четвърто, „Един пояс, едни път\" формира по-високо ниво за устойчивото развитие. Китайското правителство държи иновационното развитие да е в крачка с времето. Днес „Един пояс, един път\" все по-тясно се обвързва с програмата на ООН за устойчивото развитие до 2030г. и поставя фокуса върху зеленото развитие. Някои страни определят инициативата като „дългов капан\". Но до момента нито една от обвързаните с нея държави не е изпаднала в затруднения, свързани с финансирането от Китай, нито един неин проект не е предизвикал постоянен дългов проблем. Устойчивото развитие вече се е превърнало в основна идея и ярка характеристика в изграждането на „Един пояс, един път\". Пето, „Един пояс, един път\" създава по-здрава основа за мира и стабилността. Си Дзинпин посочи, че азиатските народи се надяват на мир и спокойствие на континента и очакват различните страни да се уважават и да си вярват, да съжителстват мирно, да водят транснационален и междукултурен обмен и заедно да защитават мира, който е по-скъп и от златото. Благодарение на „Един пояс, един път\" Китай навлезе мирно в регионалната и глобална система, което е от изключително значение за поддържането на стабилни и взаимноизгодни отношения с главните големи държави в света. От друга страна инициативата стимулира усъвършенстването на инфраструктурата, урбанизацията и намаляването на бедността. На церемонията по откриването на Азиатския междукултурен диалог Си Дзинпин посочи: „Някои смятат, че техният народ и култура са на по-високо ниво от останалите и настояват да променят и изместят другите култури. Това е глупав подход, а подобни действия са катастрофални.\" Историята доказа и ще продължи да доказва, че „теорията за сблъсъка на културите\" няма бъдеще, а тази „за междукултурния диалог\" може да съдейства за просперитета и дългосрочния мир. Разработването на държавна стратегия, базирана на „борбата с различните култури\", няма да има успех. По-откритият подход и по-жизнен обмен могат да създадат по-добро бъдеще за всички култури по света. Инициативата „Един пояс, един път\" вече се е превърнала в една от най-привлекателните идеи за последните десетки години, а изграждането ѝ следва идеите за устойчивото развитие. Влиянието ѝ върху културния обмен и диалог се засилва не само в Азия, но и в световен мащаб. През последните години Си Дзинпин представи серия от важни идеи за изграждането на общността на споделената съдба и засилването на обмена между различните култури. Още през 2014 г. по време на участието си в Конференцията за взаимодействие и мерки за изграждане на доверие в Азия той призова да се проведе Азиатски междукултурен диалог, след това на годишната сесия на Азиатския форум Боао през 2015 г. отново повтори своя апел. Всичко това създаде благоприятни условия за провеждането на форума. Според статистиката, до момента Китай е създал 548 института и 1193 класни стаи „Конфуций\" в 154 държави и региона, където преподават общо 1,87 милиона учители. Непрекъснатото повишаване на броя им е знак, че усилията на страната са стимул за културния обмен между различните страни и увеличават взаимното опознаване и дружба между народите. Въпреки наличието на някои разногласия при културния обмен, обучението, сливането и иновациите винаги са били лайтмотив в него. Историята показва, че културите могат да останат живи единствено чрез обмена и споделянето на опит. Нямаше да има „културни конфликти\", ако се отстояваше духа на инклузивност и се поддържаха хармонични взаимоотношения. Обменът и споделянето на опит между различните култури е мост, който съдейства за разширяването на приятелството между народите, дава сили и стимулира напредъка на човечеството и е ключов за защитата на световния мир. Азиатският междукултурен диалог ще задълбочи общуването между културите и взаимното опознаване между различните страни.", "date": "2019.07.23", "title": "Изграждането на „Един пояс, един път\" със сигурност ще бъде пример за азиатски междукултурен диалог"}
{"url": "https://www.24chasa.bg/novini/article/7572047", "text": "Правителствата на премиерите Зоран Заев и Бойко Борисов за две години направиха повече, отколкото всички останали правителства в Скопие и София за изминалите 20 години, заяви днес в Охрид българският вицепремиер и министър на отбраната Красимир Каракачанов, цитиран от агенция МИА. Заместник министър-председателят по обществения ред и сигурността и министър на отбраната и председател на Националната комисия за борба с трафика на хора Красимир Каракачанов подписа днес в Охрид Протокол за сътрудничество между правителствата на Република България и Република Северна Македония в областта на борбата срещу трафика на хора. От страна на Република Северна Македония документът бе подписан от Оливер Спасовски - заместник министър-председател и министър на вътрешните работи. Протоколът предвижда обмен на информация и сътрудничество при подпомагане жертвите на трафик. Това съобщиха от правителствената информационна служба. Подписването стана по време на официалното посещение на вицепремиера Красимир Каракачанов в Република Северна Македония по покана на неговия колега Оливер Спасовски. „Протоколът е поредното споразумение между двете страни след подписване на договора за добросъседство през 2017 г. Трафикът на хора е една тема, по която европейските институции не само говорят, но и много вършат, защото това е едно от престъпленията срещу личността“, каза пред журналисти вицепремиерът Красимир Каракачанов. Той припомни, че и до сега е имало сътрудничество в същата област между двете страни, като то е било основно по линия на министерствата на вътрешните работи. Вицепремиерът Красимир Каракачанов потвърди българската позиция в подкрепа на членството на Република Северна Македония в НАТО и Европейския съюз (ЕС). Българският вицепремиер смята, че още през есента ще имаме добри новини за Република Северна Македония по отношение на нейното европейско членство - започване на преговори. По думите му това е един процес, който ще продължи във времето, но много ясно ще очертае пътя на страната и нейната интеграция в европейската ценностна система и европейското семейство. Вицепремиерът Красимир Каракачанов подчерта, че България не се отказва да подпомага всички държави от Западните Балкани по пътя им за членство в НАТО и ЕС: „Това е наша политика с ясното разбиране, че когато сме едно голямо семейство, когато изповядваме обща ценностна система, когато имаме общи икономически интереси, ще бъде направена крачка за преодоляване на всички онези проблеми, които са ни разделяли десетилетия“. Вицепремиерът Каракачанов подчерта, че и правителството на Заев, и правителството на Борисов са направили за последните две години повече, отколкото всички останали правителства на двете страни за последните 20 години. Каракачанов беше категоричен, че в лицето на българското правителство Република Северна Македония има приятел, партньор и фактор, който ще подпомага желанието й за европейска интеграция. В българската делегация в Охрид участваха още заместник-министърът на правосъдието и заместник-председател на Националната комисия за борба с трафика на хора проф. Николай Проданов, Камелия Димитрова – секретар на Националната комисия, Ангел Ангелов – посланик на Република България в Република Северна Македония. По време на посещението бе проведена и среща с делегацията на Република Северна Македония, водена от Оливер Спасовски – заместник министър-председател и министър на вътрешните работи. В нея бяха включени държавният секретар Магдалена Несторовска, Сашо Тасевски – директор на Бюрото по обществена сигурност.", "date": "2019.07.23", "title": "Каракачанов: Правителствата на Заев и Борисов направиха повече от всички останали за 2 г. (Снимки)"}
{"url": "https://www.24chasa.bg/novini/article/7572079", "text": "Машините за гласуване отпадат само за местните избори. По предложение на ГЕРБ в Изборния кодекс бе върнат текстът, че с машини ще се гласува и на парламентарни избори, както на тези за президент и за евродепутати. Това реши правната комисия след бурни дебати. Промените минаха на второ четене с 14 гласа \"за\", 0 \"против\" и 7 \"въздържали се\" Първоначалното предложение на управляващите беше да няма машинно гласуване за местните и парламентарните избори. По време на заседанието обаче Красимир Ципов от ГЕРБ направи предложение за връщане на възможността за машини за избор на депутати. Той бе подкрепен от Хамид Хамид от ДПС, който обяви, че това е крачка напред към целта на движението за запазване на машинното гласуване. Веднага след местните избори ДПС ще внесе нови промени в Изборния кодекс, с които ще иска и машини за броене, и които да се обсъдят спокойно и с широка дискусия преди следващите избори.", "date": "2019.07.23", "title": "Запазват машините за парламентарни избори, падат само за местните"}
{"url": "https://www.24chasa.bg/novini/article/7572072", "text": "Дребни собственици от област Сливен превантивно са ликвидирали стопанствата си, за да предотвратят загубите от задължителната евтаназия на прасетата при евентуално откриване на огнище на болестта \"африканска чума по свинете\" в района. Това съобщиха от областната администрация, където днес е заседавала областната епизоотична комисия във връзка с опасността от болестта. В област Сливен към момента се отглеждат 5 070 животни в 2 420 стопанства от типа \"заден двор\". Предстои да бъдат установени малките стопанства, където се извършва развъдна дейност. Проверките, свързани с превенцията и контрола срещу разпространението на африканската чума по свинете ще се извършват от съвместни екипи на ОДБХ и ОД на МВР, е разпоредил областният управител. От Областното пътно управление са започнали дезинфекцията на местата за отпадъци, разположени край пътищата от републиканската мрежа. Районите около тях се окосяват, след което се обработват с препарат. Обработката по магистрала \"Тракия\" е два пъти в седмицата, а по главните пътища - веднъж, се посочва в съобщението.", "date": "2019.07.23", "title": "Собственици на прасета от Сливенско са ликвидирали превантивно животните си"}
{"url": "https://www.24chasa.bg/novini/article/7572093", "text": "Председателят на парламентарната Комисия по културата и медиите Вежди Рашидов се срещна днес с главния прокурор Сотир Цацаров. Това съобщиха от комисията по културата и медиите. На работната среща Вежди Рашидов сподели идеите си за законодателни инициативи, свързани с борбата с трафика на артефакти и с фалшификатите на произведения на изкуството, както и с посегателството върху паметниците на културата. Този процес може да бъде ефективен само с общите усилия на оторизираните институции и в тясно взаимодействие със страните членки на ЕС. Г-н Рашидов посочи, че е срещнал подкрепа за това по време на срещите си в германския Бундестаг и в Камарата на депутатите в Рим в края на миналия месец. Европа се безпокои също от разрастващия се проблем с фалшивите новини и тази тема ще продължи да бъде във фокуса на вниманието на европейските страни. От своя страна главният прокурор Сотир Цацаров предложи експертно участие на прокурори във връзка с изменения в чл. 278 б¹ в Наказателния кодекс с оглед предизвикателствата при разследването на престъпленията, свързани с културните ценности.", "date": "2019.07.23", "title": "Рашидов и Цацаров обсъдиха борбата с трафика на артефакти"}
{"url": "https://www.24chasa.bg/novini/article/7572060", "text": "След като българската държава взе решение за изграждане на модерна система за събиране на пътни такси и използването на приходите от нея за инвестиции в нова инфраструктура, АПИ обяви обществена поръчка за доставка на тол система. Инвестициите в инфраструктура са доказан метод, допринасящ за просперитета на държавата и нейните граждани. Ако изграждането на електронна система за събиране на пътни такси е „лесна задача“, както различни ИТ експерти многократно зявяват, то тогава никое далновидно правителство (в Европа и по света) няма да провежда тежки общественни поръчки и да отделя бюджетни средства, за да избере възможно най-добрия кандидат, който да изгради тол системата на съответната държава. В продължение на много години българската държава оценява и анализира, консултира се с други страни с вече изградени тол системи, за да се поучи от техния опит и добри практики. Резултатът беше обяваването на обществена поръчка, която за тези които имат опит в изграждането на тол системи беше с ясно дефинирано техническо задание. Шест компании подадоха оферти. След техническа оценка на офертите 4 от кандидатите бяха дисквалифицирани заради „несъответствия в техническите предложения и неотговаряне на минимално изискуемите параметри на системата“. От двете класирани компании, компанията, на която беше присъдена максималната възможна оценка на техническото решение и с най-ниска предложена цена беше обявена единодушно за победител. Това не е фалшива новина, а официална, публична информация, до която всеки гражданин има свободен достъп. Капш - компанията, която спечели търга, има над 125 години професионален опит в сферата на иновативните технологии, доставила е една от първите национални тол системи в Европа, изгради още 5 от националните тол системи в Европа и реализира над 30 тол проекта на 5 континента. Когато става дума за сигурността и справедливо таксуване на потребителите, опитът трябва да бъде от решаващо значение. През последните няколко месеца в медиите се появиха статии с неверни и откровено абсурдни твърдения, тиражирани от компания без никакъв опит в изграждането, доставката или оперирането на каквито и да било системи за таксуване на пътища. Като правило Капш не коментира фалшиви и непотвърдени твърдения, особено от фирми, които не са разбрали изискванията на тръжната документация, не са направили дори „предложение за реализация на електронно обслужване на клиенти по интернет“, които са дисквалифицирани и които или отказват или просто не могат да разберат изискванията на държавата към всеки, който желае да свърже своята система към тол системата на АПИ, за да стартира продажби на електронни винетки. Трябва да се разбере, че не е отговорност или задължение на никоя компания да оказва техническа помощ на трета страна особено, ако така наречените „местни специалисти“ по тол системи считат, че тяхното „решение“ ще подобри тол системата. Изграждането и оперирането на тол система е строго специализирана дейност. Процесът зависи не само от заложената технология, но и от правната рамка, ефективност и съвместна работа на възложителя и изпълнителя, и не на последно място значение има и опита на екипа. Идва моментът, в който всеки индивид и всяка компания трябва да се бори за истината и не може да приеме абсолютно неверни твърдения и абсурдни конспирации, както и неверни числа или очевидни измислици. Твърдения, като това че тол системата не е собственост на държавата или че някой се опитва да открадне тол системата и дори и пътищата на България. Тези твърдения са толкова абсурдни, че и дете може да се усъмни в тях. За това се питаме какво стои зад тези фалшиви новини? Каква е целта на тези атаки? Каква стратегия стои зад тези абсурдни обвинения? Може би целят да се създаде недоверие между доставчика на тол системата, властите, медиите и гражданите, в опит да се провали тол системата? Надявайки се тайно, че ще има нов търг? Или пък да се притисне ръководството на държавата за гарантиране на други сделки и отстъпки? Истината е, че на 16 август България ще има работеща тол система, така както е предвидено в договора и според клаузите, изискванията и крайните срокове в споразумението подписано с АПИ. Истината е, че системата принадлежи на Българската държава и ще спомогне в бъдеще за просперитета на нацията. Защо някой изобщо би искал да провали тол системата?", "date": "2019.07.23", "title": "Защо някой иска да провали тол системата"}
{"url": "https://www.24chasa.bg/novini/article/7572135", "text": "Самолет на румънската авиокомпания \"Блу еър\" (Blue Air), излетял днес от град Клуж със 163 пътници на борда, се е върнал обратно на летището, съобщава агенция Медиафакс. Самолетът е изпълнявал полет от Клуж в северозападна Румъния до черноморския пристанищен град Констанца, предава БТА. Скоро след излитането са били установени технически проблеми и самолетът се е върнал обратно на аеропорта в Клуж. Самолетът е кацнал безопасно, а пътниците очакват друг апарат да изпълни полета, който е пренасрочен за 16 ч.", "date": "2019.07.23", "title": "Румънски самолет кацна обратно малко след излитане заради технически проблеми"}
{"url": "https://www.24chasa.bg/novini/article/7572400", "text": "“Ентусиазъм” - една от най-големите и успешни брандинг компании у нас, вече е част от комуникационната група The Smarts. Това е петата агенция в групата, в която са още рекламната The Smarts, медийната IQ media, пиар агенцията “Параграф 42” и студиото за видео продукция Shoot. Подобно сливане - на брандинг компания с комуникационна група, се случва за първи път у нас. Правят го, защото идеята за стратегическото управление на брандовете излиза все повече на преден план в рекламния бизнес по думите на Радослав Бимбалов, управляващ директор на The Smarts. “Има ясен световен тренд - компаниите и организациите се фокусират в преживяването с марки, а не конкуренция на ниво продукти, оттам идва лоялността на потребителите”, казва Велина Мавродинова, съосновател и творчески директор на “Ентусиазъм”. Заедно агенциите ще предлагат повече комуникационни услуги и очакват това да помогне на българските компании да се развиват по-добре на международните и глобалните пазари. Брандинг студиото “Ентусиазъм” съществува над 15 години и е сред малкото компании у нас с ясен фокус върху идентичността и изграждането на работещи марки. В портфолиото си има десетки успешни проекти, сред които са ребрандинга на “Арома” и “Тандем” и създаването на марките на Casavino и тв предаването “Преди обед”. Същевременно The Smarts е една от най-големите рекламни къщи у нас.", "date": "2019.07.23", "title": "Брандинг компанията “Ентусиазъм” става част от групата на The Smarts"}
{"url": "https://www.24chasa.bg/novini/article/7572409", "text": "Във връзка с обявените първично възникнали три броя огнища на африканска чума по свинете в русенските села Пет кладенци, община Бяла и Ценово, община Ценово, област Русе и в свинекомплекса в село Николово зам.-областният управител на Русе Валентин Колев, който в момента замества губернатора Галин Григоров, обяви бедствено положение за цялата територия на областта.  Според заповедта, бедственото положение е било обявено поради установените положителни проби за африканска чума на животни от свинекомплекс „Николово”, община Русе и частни стопанства в общините Ценово и Бяла при извършения анализ от Областна дирекция по безопасност на храните – Русе. То ще трае от 23 до 29 юли, като при необходимост срокът ще се удължи след съгласуване с министъра на вътрешните работи. Въведен е изпълнение областният план за защита при бедствия в част „Заразни болести и пандемии” и предприемане на съответните действия. За ръководител на операциите е определен директорът на ОДБХ – Русе. За операциите отговорни ще бъдат органите на ОДБХ Русе, които да организират цялостната дейност по координация, взаимодействие и изпълнение на дейностите, свързани с евтаназиране на животните, поразени от АЧС. ОД на МВР – Русе ще трябва да организира охраната на всички входно/изходни пътища на населените места, където има регистрирани огнища на зараза на заболяването АЧС и да подпомага ОДБХ – Русе с информация за наличието на свине в дворовете на стопани в населените места в област Русе. Органите на РДПБЗН – Русе трябва да окажат възможното съдействие в населените места, където има регистрирани огнища на зараза на заболяването, изпълнявайки разпорежданията на ОДБХ – Русе. Кметовете на общини в област Русе също трябва да оказват пълно съдействие на органите. При провежданите действия могат да бъдат използвани човешки ресурси и техника на Военно формирование 32420-Русе. При изпълнение на дейностите е наложително да се вземат всички необходими мерки за опазване здравето и живота на участниците в тях, като се провеждат необходимите инструктажи. Контрол по заповедта ще осъществява лично Валентин Колев.", "date": "2019.07.23", "title": "Губернатор обяви бедствено положение в област Русе заради чумата по свинете"}
{"url": "https://www.24chasa.bg/novini/article/7572442", "text": "В този момент антимафиоти от ГДБОП са във фирмата, в която работи Кристиян Бойков, съобщи Сотир Цацаров в парламента след среща с лидера на НФСБ Валери Симеонов, на която присъства и вътрешният министър. По думите на Цацаров, все още иззетите от Кристиян лаптопи не са 100% декриптирани. Той съобщи още, че е сигурно, че Кристиян е разполагал с данните от НАП 3 дни преди те да бъдат изпратени до някои медии. За разследващите било ясно, че Бойков е изпълнител, но не е и поръчител на хакерската атака. Според вътрешния министър Младен Маринов, не срещат особено съдействие от фирмата, в която работи Бойков. По повод поисканата от Христо Иванов оставка на Сотир Цацаров и Иван Гешев, главният прокурор каза, че партийният лидер му я иска поне за 12-ти път. Той добави, че в началото е мислел, че това е личностна фиксация, а след това разбрал, че това е фиксация в поста главен прокурор.", "date": "2019.07.23", "title": "Сотир Цацаров потвърди: Кристиян Бойков е само изпълнител"}
{"url": "https://www.24chasa.bg/novini/article/7572422", "text": "Главният прокурор Сотир Цацаров очаква всеки момент наблюдаващия прокурор по делото срещу евродепутатката Елена Йончева, обвинена в пране на пари, да му представи искане за снемането на имунитета й като евродепутат. Това стана ясно от изявление на Цацаров в парламента  след срещата му с лидера на НФСБ Валери Симеонов. В момента делото е спряно. Цацаров напомни, че по същия начин се е процедирало относно имунитета и на Сергей Станишев, който беше подсъдим за загубени седем документа. Имунитетът на Йончева веднъж беше свален по времето, когато тя беше депутат от левицата, но след избирането й за евродепутат, придоби нов имунитет, който също  трябва да бъде поискан и съответно свален или даден, за да продължи разследването. ", "date": "2019.07.23", "title": "Цацаров ще иска имунитета на Елена Йончева и като евродепутат"}
{"url": "https://www.24chasa.bg/novini/article/7572437", "text": "Затворено е платното в посока София на автомагистрала \"Струма\" край Благоевград, съобщиха от Агенция \"Пътна инфраструктура\", цитирани от БТА. Причината е настройка и калибриране на дилатационните фуги на съоръжението над р. Логодашка при 93-ти км от магистралата. Трафикът в посока столицата се пренасочва по пътя София - Кулата. Движението в посока Кулата се осъществява по автомагистралата. След завършване на дейностите в платното за София ще се ограничи движението в съседното платно за Кулата като трафикът в тази посока ще се насочи по пътя София-Кулата. Дейностите са за сметка на изпълнителя на обекта, допълват от Агенция \"Пътна инфраструктура\".", "date": "2019.07.23", "title": "Ремонт затвори \"Струма\" край Благоевград в посока София"}
{"url": "https://www.24chasa.bg/novini/article/7572430", "text": "\"На 4 юли депутатите приеха партийната субсидия да е 1 лев на получен действителен глас. Познайте по колко лева на глас получиха партиите при транша от 19 юли? По колко? Не, не по 1 лев. Получиха по 11 лева на глас. Щях да кажа: “Отново по 11 лева”, но всъщност, преди да ги хванем, получаваха по 13,23 лв.\". Това написа в страницата си във фейсбук Слави Трифонов. Вижте какво още се казва в публикацията: \"Партиите пак получиха милиони левове от нашите пари, защото две седмици не стигнаха за обнародване на решението за 1 лев субсидия в “Държавен вестник”. От този транш ГЕРБ получиха 3 146 409 лв., а при 1 лев субсидия щяха да получат малко под 300 000 лв. ДПС получиха 866 553 лв. вместо 80 000 лв. “Златните пръстчета” на ВОЛЯ получиха 399 404 лв. вместо 40 000 лв. За другите партии - по-долу. Как стана възможно всичко това? Депутатите приеха субсидията да е 1 лев през изменения на Закона за държавния бюджет за 2019 г. Миналата седмица обаче президентът очаквано наложи вето на приетите изменения. Президентът не наложи вето конкретно на единия лев субсидия, а на други разпоредби от измененията, касаещи неограниченото частно финансиране на партиите. Ветото обаче връща обратно в Народното събрание всички приети изменения в пакет, включително и за единия лев субсидия. Всъщност, топката за намаляването на партийната субсидия се тупа от депутатите в Народното събрание. Те имаха възможността да приемат субсидия от 1 лев през Закона за политическите партии, още когато приемаха текстовете за възстановяване на надвзетите субсидии. Но не го направиха, защото не искат. Това щеше да е окончателно решение, съобразено с националния рефрендум, което да действа в следващите години, а не временно решение. Защото през измененията на Закона за държавния бюджет, субсидията да е 1 лев е временно решение. А времето, в което ще действа това решение ще е само от края на септември до края на декември. В края на годината, при гласуването на Закона за държавния бюджет за 2020 г., депутатите съвсем спокойно могат да приемат нов размер на партийната субсидия. Примерно 13,23 лв. на глас. Добре ли е? Хипотетично партийната субсидия от 1 лев може да падне още тези дни при разглеждането на ветото. Депутатите могат да кажат: “Добре, махаме частното финансиране, но си връщаме високия размер на субсидията”. А депутатите могат да говорят, каквото си поискат, без последствия. Като Корнелия Нинова. В петък, в предаването “Още от деня”, тя заяви, че БСП е “върнала” част от надвзетата неправомерно субсидия. Това е грозна лъжа. Това може да мине на събора на Бузлуджа след 3 дни. БСП не е връщала нищо, на БСП им бяха удържани пари при превода от 19 юли. Извинете - едно е да върнеш доброволно пари, които си получил неправомерно, друго е, искаш-не искаш, да ти бъдат удържани чрез закон. В петък БСП получиха 1 778 289 лв. партийна субсидия, като им бяха удържани 762 120 лв. Остава им да върнат 3 537 570 лв. Това са пари, които не са техни, а наши, на дънокоплатците. Пари, които Корнелия Нинова не иска да връща, но ги \"връща\" като й ги удържат. В петък транш с партийна субсидия получиха и ПатрЕотите. Нито една от трите политически формации не възстанови доброволно надвзетите субсидии. ПатрЕот е - душа дава, пара не дава. Затова и на тях им бяха удържани пари. НФСБ получиха 202 800 лв., а им бяха удържани 86 914 лв.(остава им да върнат 455 223 лв.). ВМРО получиха 202 800 лв., а им бяха удържани 86 914 лв.(остава им да върнат 422 052 лв.) АТАКА получиха 203 819 лв., а им бяха удържани 87 351 лв.(остава им да върнат 452 543 лв.) И сега искам да попитам: “Абе, господа - Симеонов, Каракачанов и Сидеров, две години ли мислите да цъкате по 80 000 лв., за да върнете това, което не ви принадлежи?” Явно и с това българско ноу-хау ще се прочуем - “Лизинг за крадеца”.", "date": "2019.07.23", "title": "Слави: Партиите и президентът нарочно бавят решението за субсидиите от 1 лв."}
{"url": "https://www.24chasa.bg/novini/article/7572418", "text": "Близки, приятели и фенове ще изпратят Буги Барабата този четвъртък, в 11:00, в черквата на гробищата в Бакърена фабрика, съобщи  , от усложнения след операция за премахване на тумор, съобщи Любен Димитров - барабанист на БАРАБИ БЛУС БЕНД. 58-годишният музикант и радиоводещ имаше и диабет и множество контузии от падания с мотор. Барабата беше последният глас на предаването 'Рок в минало време' по радио Тангра в началото на новия век и вечен предводител на БАРАБИ БЛУС БЕНД, с които напоследък работеше по нов албум.", "date": "2019.07.23", "title": "Изпращаме Буги Барабата в четвъртък в 11 в Бакърена фабрика"}
