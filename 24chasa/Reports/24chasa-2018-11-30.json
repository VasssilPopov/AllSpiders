{"url": "https://www.24chasa.bg/novini/article/7178859", "text": "Президентът на САЩ Доналд Тръмп е имал приятелска среща със саудитския престолонаследник принц Мохамед бин Салман в кулоарите на форума на Г-20 в Буенос Айрес днес, обяви телевизия Ал Арабия, цитирана от Ройтерс. Базираната в Дубай медия, която е саудитска собственост, не даде подробности. Според представител на Белия дом Тръмп само си е разменил шеги с Бин Салман, така както и с почти всеки от останалите лидери, присъствали на откриването на срещата на върха на Г-20, предаде Асошиейтед прес. По-рано днес американският президент подмина саудитския престолонаследник, докато той разговаряше оживено с руския му колега Владимир Путин, припомня БТА. Самият Тръмп каза, че може да разговаря с Бин Салман на форума в аржентинската столица, но досега не го е направил. Американският президент се отказа от среща с руския си колега в кулоарите на Г-20 заради инцидента със задържаните от Русия украински кораби и моряци. По-рано бе съобщено, че в програмата на Тръмп в Буенос Айрес не е предвидена среща и с Бин Салман, който е обект на остри критики в САЩ заради убийството на саудитския журналист Джамал Кашоги.", "date": "2018.11.30", "title": "Противоречиви мнения за срещата на Тръмп и Мохамед бин Салман в Буенос Айрес"}
{"url": "https://www.24chasa.bg/novini/article/7178817", "text": "Американският милиардер и бивш кмет на Ню Йорк Майкъл Блумбърг заяви днес, че в рамките на три години ще дари общо 50 милиона долара за борба срещу наркоманията, предаде Ню Йорк. Инициативата бе обявена в централата на организацията на бизнесмена \"Блумбърг Филантропис\", след като вчера бяха публикувани нови статистики, според които употребата на свръхдози наркотици и самоубийствата са намалили средната продължителност на живота в САЩ за трета поредна година. 50-те милиона долара ще бъдат предоставени на най-добрите програми срещу употребата на наркотици в десет от най-засегнатите американски щати като Западна Вирджиния, Ню Хемпшър и Охайо, предава БТА. Седемдесет и шест годишният Блумбърг, който възнамерява да се бори за номинацията на Демократическата партия за следващите президентски избори в САЩ, през ноември 2020 г., обяви на 18 ноември, че дарява 1,8 милиарда долара на частния университет \"Джон Хопкинс\" (чийто възпитаник е и самият Блумбърг), за да предоставя стипендии и по този начин студентите от по-бедни семейства да не задлъжняват сериозно заради висшето си образование. Преди междинните избори за Конгрес през ноември Блумбърг съобщи, че е предоставил 80 милиона долара в подкрепа на кандидати от Демократическата партия, припомня Франс прес.", "date": "2018.11.30", "title": "Милиардерът Майкъл Блумбърг дарява 50 млн. долара за борба срещу наркоманията"}
{"url": "https://www.24chasa.bg/novini/article/7178834", "text": "Годишният отчет на Роскосмос разкри, че приходите на корпорацията от превоз на американски астронавти през 2017 г. са 225,5 милиона щатски долара, предаде ТАСС. Роскосмос е транспортирал назначените от НАСА астронавти, които са се сменяли на Международната космическа станция. Осъществил е и спасителни работи, предава БТА. Договорът между Роскосмос и НАСА за транспорт на астронавти е подписан през 1993 г. Неговата обща стойност е 3,9 милиарда щатски долара. Срокът му изтече на 30 юни тази година.", "date": "2018.11.30", "title": "Роскосмос взе 225,5 млн. долара за превоз на американски астронавти през 2017 г."}
{"url": "https://www.24chasa.bg/novini/article/7178846", "text": "Земетресение с магнитуд 7 стана днес край Аляска, предаде Франс прес, като се позова на Геоложкия институт на САЩ. Земетресението е станало на дълбочина от 41 километра, с епицентър на 13 километра от Анкъридж, най-големия град в най-северния американски щат. Местните власти издадоха предупреждение за цунами по южното крайбрежие на Аляска. За момента няма данни за пострадали хора, предаде БТА. Земетресението разлюля сградите, уличните стълбове и дърветата в Анкъридж, предаде по-рано Асошиейтед прес. Много хора избягаха от своите офиси или потърсиха подслон под бюрата си. На снимки в социални мрежи се виждат деформирани на места пътища и паднали керемиди. Репортер на АП е видял пукнатини в двуетажна сграда. Хората в Анкъридж тъкмо се бяха прибрали по сградите, когато по-слаб, вторичен трус изкара отново мнозина по улиците. Местен жител определи земетресението като най-силното в Анкъридж от 20 години. В Аляска стават средно по 40 000 труса годишно, с повече силни земетресения, отколкото във всички останали 49 американски щата взети заедно. На 27 март 1964 г. в Аляска бе регистрирано най-мощното земетресение в историята на САЩ - с магнитуд 9,2. Трусът с епицентър на около 120 километра източно от Анкъридж и предизвиканите от него вълни цунами причиниха смъртта на приблизително 130 души, припомня АП.", "date": "2018.11.30", "title": "Силно земетресение разтресе Аляска, има предупреждение за цунами (Снимка)"}
{"url": "https://www.24chasa.bg/novini/article/7178665", "text": "1,38 млрд. лв. са спечелили банките за 11-те месеца на тази година, отчете БНБ. За сравнение към края на октомври 2017 г. печалбата бе 1 млрд. лв. С 6,4 млрд. лв. до 104 млрд. лв. са се увеличили активите им към същата дата. От януари до октомври депозитите вече са близо до 90-те милиарда- 89,6 млрд. лв., което е с 5,9 млрд. лв. повече от миналата година. Още по-голям е ръстът на кредитите за една година с 4,7% до 60,8 млрд. лв., сочат данните на институцията, ръководена от Димитър Радев. Собственият капитал на банките е 12,6 млрд. лв., като за 10 месеца е намалял с 21 млн. лв. Разходите за обезценка на активи са спаднали до 365 млн. лв. при 585 млн. лв. преди година. ", "date": "2018.11.30", "title": "Печалбата на банките стигна 1,38 млрд. лв."}
{"url": "https://www.24chasa.bg/novini/article/7178781", "text": "Размерът на фискалния резерв към 31 октомври е 11,1 млрд. лв., в т.ч. 10,8 млрд. лв. депозити на фискалния резерв в БНБ и банки и 0,3 млрд. лв. вземания от фондовете на Европейския съюз за сертифицирани разходи, аванси и други., съобщиха от пресцентъра на Министерството на финансите. По данни от месечните отчети на първостепенните разпоредители с бюджет салдото по Консолидираната фискална програма /КФП/ на касова основа към месец октомври 2018 г. е положително в размер на 2 844,3 млн. лв. (2,6 процента от прогнозния БВП) и се формира от излишък по националния бюджет в размер на 3 220,8 млн. лв. и дефицит по европейските средства в размер на 376,6 млн. лева. Постъпилите приходи и помощи по КФП към октомври 2018 г. са в размер на 32 612,8 млн. лв. или 85,3 процента от годишните разчети. Съпоставени със същия период на предходната година, данъчните и неданъчните приходи нарастват с 3 066,5 млн. лв. (10,9 процента), а постъпленията от помощи нарастват с 379,7 млн. лв. (63,3 процента). Общата сума на данъчните постъпления, вкл. приходите от осигурителни вноски, възлиза на 26 760,9 млн. лв., което представлява 85,9 процента от планираните за годината данъчни приходи. Съпоставено с данните към месец октомври 2017 г. данъчните постъпления нарастват номинално с 9,4 процента (2 292,0 млн. лева). Приходите от преки данъци са в размер на 4 800,4 млн. лв. или 83,4 процента от предвидените в разчетите за годината, като спрямо същия период на предходната година нарастват с 402,2 млн. лева (9,1 процента). Приходите от косвени данъци са в размер на 13 192,1 млн. лв., което е 87 процента от разчетите за годината. Съпоставено с данните към октомври 2017 г., постъпленията в групата нарастват с 895,8 млн. лв. (7,3 процента). Постъпленията от ДДС са в размер на 8 586,8 млн. лв. или 87,8 процента от планираните. Размерът на невъзстановения ДДС към 31.10.2018 г. е 67,4 млн. лева. Приходите от акцизи възлизат на 4 373,9 млн. лв. (84,9 процента от разчетените за годината). Постъпленията от мита са 198,3 млн. лв. или 104,3 процента от разчета за годината. Постъпленията от други данъци са в размер на 981,2 млн. лв. или 89,4 процента изпълнение на годишните разчети. Приходите от социални и здравноосигурителни вноски са 7 787,3 млн. лв., което представлява 85,3 процента от разчетените за годината. Съпоставено със същия период на предходната година, приходите от осигурителни вноски нарастват номинално с 13,4 процента (918,6 млн. лева). Неданъчните приходи са в размер на 4 352,3 млн. лв., което представлява 92,5 процента изпълнение на годишните разчети. Приходите от помощи са в размер на 1 499,6 млн. лева. Разходите по КФП (вкл. вноската на Република България в бюджета на ЕС) към октомври 2018 г. възлизат на 29 768,6 млн. лв., което е 75,7 процента от годишните разчети. За сравнение разходите за същия период на предходната година са в размер на 26 673,3 млн. лева. Ръстът на разходите по националния бюджет се дължи основно на по-високия размер на здравноосигурителните и социалните плащания (базов ефект при разходите за пенсии от увеличението от юли 2017 г. и увеличението на две стъпки през 2017 г. на размера на минималната пенсия от юли и октомври, както и новото увеличение на пенсиите от юли 2018 г.), по-високите разходи за персонал основно поради увеличението на възнагражденията на педагогическия персонал в системата на средното образование и др., докато по сметките за средства от ЕС нарастват основно капиталовите разходи. Нелихвените разходи са в размер на 28 228,6 млн. лв., което представлява 75,7 процента от годишните разчети. Текущите нелихвени разходи към октомври 2018 г. са в размер на 25 692,5 млн. лв., капиталовите разходи (вкл. нетния прираст на държавния резерв) възлизат на 2 492,5 млн. лева. Предоставените текущи и капиталови трансфери за чужбина са в размер на 43,5 млн. лева. Лихвените плащания са в размер на 630,4 млн. лв. или 87,3 процента от планираните за 2018 година. Частта от вноската на Република България в бюджета на ЕС, изплатена към 31 октомври. от централния бюджет, възлиза на 909,6 млн. лв.", "date": "2018.11.30", "title": "Фискалният резерв към края на октомври стигна 11,1 млрд. лв."}
{"url": "https://www.24chasa.bg/novini/article/7178788", "text": "Президентът на САЩ Доналд Тръмп заяви днес, че е отменил планираната си среща с Владимир Путин в кулоарите на Г-20 единствено заради инцидента със задържаните от Русия украински кораби и моряци, предаде Ройтерс. \"Това бе единствената причина\", подчерта той. Тръмп каза, че има някои добри знаци в преговорите с Китай за търговията. \"Работим много здраво. Ако можем да постигнем сделка, ще е добре. Аз мисля, че (китайците) искат. Мисля, че ние също. Ще видим\", заяви Тръмп, предава БТА. Американският президент допълни, че негови сътрудници подготвят предвидената за утре негова среща с китайския президент Си Дзинпин. Двамата ще имат работна вечеря в кулоарите на срещата на върха на Г-20 в Буенос Айрес.", "date": "2018.11.30", "title": "Тръмп: Отмених срещата с Путин само заради инцидента с украинските кораби"}
{"url": "https://www.24chasa.bg/novini/article/7178717", "text": "Компенсация на ловците не предвиждаме, в края на краищата ловът не е задължителна дейност. Това заяви земеделският министър Румен Порожанов в парламента на въпрос дали ловците ще бъдат компенсирани заради африканската чума по свинете. Порожанов обясни, че има ограничения на лова на местата, където са установени заболявания. Министърът обясни, че страната е предприела всички превантивни действия, които се правят от останалите страни, и неслучайно е направена и ограда. “Самата ограда беше направена точно преди да дойде първият случай на заболяването, на 600 метра в едно село”, обясни той. И допълни, че сега има два случая на африканска чума по свинете у нас.", "date": "2018.11.30", "title": "Няма да компенсират ловци за чумата"}
{"url": "https://www.24chasa.bg/novini/article/7178679", "text": "160 души са преминали през спешното отделение на “Пирогов” само за денонощие. По-голяма част от тях са заради травми и наранявания, причинени от поледицата. 25 от приетите са останали за допълнително лечение, съобщиха от лечебното заведение за “24 часа”. Който има възможност, да ограничи през следващите дни разходките навън, а останалите да са по-внимателни заради поледиците. Такъв терен е рисков за всички и особено за възрастните хора, при които подвижността е по-малка, костите по-крехки и всяко счупване може да завърши лошо, съветват травматолозите. Още в първия ден с денонощно отрицателни температури тази зима в травматологичните кабинети на “Пирогов” са прегледани 120 души. Данните на екипите показват, че в четвъртък всеки 7-и от преминалите през най-голямвата спешна болница в страната пациенти в четвъртък е бил за травматологията. 15 от пациентите се оказали с тежки наранявания и са оставени за болнично лечение. През деня в петък са приети още 40 човека, от които 10 са останали за лечение. Числото е в рамките на “обикновената” зимна статистика на болницата, специфичното е, че се увеличават рязко случаите на счупванията, навяхванията, изкълчванията на глезени и китки - хората се подпират на тях при падане на заледени участъци, обясниха от “Пирогов”. С увеличаване на мразовития период зимният травматизъм расте от ден на ден. Увеличават се основно паданията на хора в активна и напреднала възраст. Правилото на ортопедията е, че детският травматизъм расте през лятото - тогава малчуганите имат повече свободно време за игра и за хрумвания какъв “героизъм” да покажат. Втората причина е, че при класически падания от право положение децата са в относително по-малък риск от тежко увреждане поради ниския ръст, добрата бързина на реакция и подвижността като цяло. в четвъртък срещу петък вечерта в кризисния център на Столичната община. Нощите срещу петък и срещу събота са най-мразовитите .- температурите паднаха до -15/-10. От днес обача постепенно ще се затопля и дневните температури ще са от 1 до 4-5 градуса, каза шефът на синоптичната фирма TV-MET Петър Янков.", "date": "2018.11.30", "title": "Пързалка! Поледицата прати 160 в “Пирогов” за денонощие (Обзор)"}
{"url": "https://www.24chasa.bg/novini/article/7178680", "text": "Прокуратурата в Скопие разследва бягството на бившия премиер Никола Груевски в Унгария, предаде агенция МИА. Досега са събрани записи от камерите на граничните пунктове, от тези пред сградата на Груевски и съседните къщи. Събират се данни от банките и доклади от институциите, които прокуратурата ще прегледа, предаде БТА. Груевски напусна Македония на 11 ноември и избяга в Унгария през Албания, Черна гора и Сърбия. Македонското правосъдие издаде заповед за ареста му, за да изтърпи присъда от две години затвор за злоупотреба с влияние за купуването на луксозния муерцедес.", "date": "2018.11.30", "title": "Прокуратурата в Скопие разследва бягството на Никола Груевски в Унгария"}
{"url": "https://www.24chasa.bg/novini/article/7178683", "text": "Съгласие да се предложи общо отбелязване на Деня на светите братя Кирил и Методий и на Григор Пърличев е постигнала мултидисциплинарната експертна комисия между България и Република Македония, стана ясно днес след изявления пред журналисти в НИМ на съпредседателите й проф. Ангел Димитров и проф. Драги Георгиев, съобщи БТА. Съгласихме се с нашите колеги от Република Македония да обосновем от научна гледна точка защо нашите две правителства трябва да продължат да честват съвместно Деня на светите братя Кирил и Методий, обясни съпредседателят от страна на България проф. Ангел Димитров след третото заседание на комисията в НИМ. Съгласие е постигнато и да се предложи в двете държави да бъде почитан и отбелязан Григор Пърличев - човек с изключителни заслуги за културното и обществено развитие. Направихме сериозно усилие да сближим позицията си около интепретацията на средновековната ни история и специално на личността на цар Самуил. Разговорите бяха сериозни и продължителни, професионално коректни, трудно стигаме до обща позиция,но не сме вдигнали ръце, коментира Димитров. Той посочи, че трудно се преодоляват утвърдени с десетилетия тези, обществото трудно приема тези промени. Ние трябва да направим онези крачки, които да убедят обществата и на двете страни в ползата, отбеляза той. Оставам с надеждата, че ще продължим нататък и резултатите ще бъдат задоволителни, допълни Димитров. Много е важно да набележим събития и личности, чието съвместно отбелязване ще работи за сближаването на двете държави, за укрепване на доверието и сътрудничеството, коментира Димитров. Проф. Драги Георгиев, директор на Института за национална история в Скопие, който е съпредседател на комисията от страна на Република Македония, отбеляза, че по време на заседанието е имало позитивна атмосфера и желание от двете страни. Задоволен съм от срещата и се връщам с позитивна енергия в Република Македония, коментира той. И двете страни са готови със своите бележки по отношение на учебниците от основното образование и това ще бъде сред темите, които предстои да бъдат обсъдени.", "date": "2018.11.30", "title": "Ще отбелязваме заедно с Македония Деня на светите братя Кирил и Методий"}
{"url": "https://www.24chasa.bg/novini/article/7178701", "text": "Работници поставяха днес метални прегради и закриваха с шперплат витрините на ресторанти и магазини на парижкия булевард \"Шан-з-Елизе\" преди очаквания втори протест на недоволните от повишаване на цените на горивата, предаде Ройтерс, цитирана от БТА. В продължение на повече от от две седмици \"жълтите жилетки\" блокираха пътища из цяла Франция в спонтанен бунт срещу повишаването на цените на горивата и скъпия живот. Демонстрациите им се превърнаха в едно от най-големите предизвикателства за френския президент Еманюел Макрон след идването му на власт преди 18 месеца. Преди седмица хиляди демонстранти, които нямат лидер и се организират с помощта на социалните мрежи, се събраха в Париж за първи път и превърнаха \"Шан-з-Елизе\" в бойно поле, след като влязоха в сблъсък с полицията. Полицаите използваха срещу тях сълзотворен газ и водни оръдия. Демонстрантите се ползват с голяма обществена подкрепа. \"Напълно съм съгласна с демонстрантите. Жалко е, че трябва да се взимат предпазни мерки срещу възможни щети, но аз подкрепям движението\", заяви Брижит, собственичка на магазин на \"Шан-з-Елизе\". Протестите свариха президента Макрон неподготвен и точно в момента, когато той се опитваше да си върне част от изгубената популярност, отбелязва Ройтерс. Избликът на недоволство е най-силен в селските райони, провинциалните градове и предградията и е израз на прекъснатите връзки между отчуждените избиратели и градските елити. На проява с представители на френската общност в Буенос Айрес преди срещата на Г-20 Макрон заяви, че разбира \"основателния гняв, нетърпение и страдание на хората, които искат да живеят по-добре\", но посочи, че няма да промени политическия си курс. Френските \"жълти жилетки\" вдъхновиха протести и в съседна Белгия, където днес демонстранти хвърляха камъни по сградата на правителството. Френският вътрешен министър Кристоф Кастанер заяви, че \"Шан-з-Елизе\" ще бъде затворен за автомобилно движение, а пешеходците ще преминават през няколко пропускателни пункта. По време на протеста по целия булевард ще бъдат разположени няколко хиляди полицаи.", "date": "2018.11.30", "title": "Закриват с шперплат витрините на \"Шан-з-Елизе\", чакат \"жълтите жилетки\""}
{"url": "https://www.24chasa.bg/novini/article/7178744", "text": "Земетресение с магнитуд 4,2 бе регистрирано днес в Средиземно море, недалеч от гръцкия о-в Крит, съобщи електронното издание на турския в. \"Миллиет\", като се позовава на турската Дирекция за управление при бедствия и извънредни ситуации (АФАД). Земетресението е регистрирано тази вечер в Средиземно море на 222 километра от град Датча (окръг Мугла, Югозападна Турция) на дълбочина 14 километра, предава БТА. По първоначални данни няма ранени хора и разрушения.", "date": "2018.11.30", "title": "Земетресение в Средиземно море, близо до остров Крит"}
{"url": "https://www.24chasa.bg/novini/article/7178760", "text": "Родителите – Константин и Екатерина, научили от новините, че синът им е задържан. В момента дори не знаят къде се намира. За последно го видели на 22 септември, когато си дошъл за селска сватба. „Надявам се да си дойде и всичко да е хубаво. Имам пет деца и той е най-послушния… Само детето да си дойде”, пожела майката на Владимир – Екатерина Варимез. Семейството живее в къща без ток, готвят си на газ. Казват, че когато Владимир пътувал до България, се влюбил в страната и донесъл сувенири и магнити за хладилник. Обичал обаче и родната Бановка. „Станах на 50 години на 20 ноември и се надявах да дойде, но не дойде. Молим Владимир Путин да пусне нашите деца у дома”, каза бащата – Константин пред  . Най-тежко отсъствието на Владимир приема малката му сестра Татяна. С мъка си спомня последната им среща, когато се гъделичкали и си играли. Всеки ден в село Бановка чакат новини за моряка. Засега обаче не знаят дори къде е той – в Крим или в Москва. Владимир ще остане в ареста до 26 януари, а семейството се надява да си дойде скоро.", "date": "2018.11.30", "title": "Родителите на задържания в Русия бесарабски българин живеят в къща без ток"}
{"url": "https://www.24chasa.bg/novini/article/7178602", "text": "Леко земетресение с магнитуд 3,8 разлюля днес района на Буенос Айрес в началото на срещата на върха на Г-20 в аржентинската столица, предадоха ДПА и ТАСС. Няма сведения за щети и пострадали. Трусът не се e отразил на работата на форума. По данни на аржентинската сеизмологична служба епицентърът е бил на дълбочина 25 км, на около 30 км южно от Буенос Айрес. Подобни са данните и на Европейско-средиземноморския сеизмологичен център, предава БТА. Полицията е открила днес на шест километра от мястото на форума осем петролни бомби, съобщи министърът на сигурността Патрисия Булрич, цитирана от Асошиейтед прес. По думите й бутилките с напъхани в тях парцали били намерени в опожарена и изоставена таксиметрова кола в район, където по-късно през деня се очаква да има протестна демонстрация срещу срещата на Г-20.", "date": "2018.11.30", "title": "Земетресение разлюля Буенос Айрес в началото на срещата на Г-20"}
{"url": "https://www.24chasa.bg/novini/article/7178625", "text": "Русия е разтревожена от създаденото положение в сферата на неразпространението и разоръжаването, каза днес в Буенос Айрес руският президент Владимир Путин, цитиран от ТАСС. \"Възможният отказ на САЩ от задълженията по Договора за ракетите със среден и малък обсег, неяснотата в позицията им по проблема за Договора за стратегическите нападателни оръжия, създават рискове от неконтролируема надпревара във въоръжаването\", каза Путин в речта си на срещата на страните от БРИКС (Бразилия, Русия, Индия, Китай и Южна Африка), състояла се в рамките на срещата на върха на Г-20, предаде БТА. Той изрази увереност, че петте страни от БРИКС ще действат от единни съгласувани позиции по тази тема, което ще бъде важен фактор за мобилизиране на усилията на световната общност с цел гарантиране на международната сигурност и стабилност. Говорейки за Сирия, руският президент каза, че \"химическата атака на терористите в Западно Алепо не трябва да остане ненаказана\", защото в противен случай те ще прибягват отново до такива изтъпления. Той подчерта също принципната важност на Парижкото споразумение за климата и необходимостта да се формира комплекс от правила за неговата реализация, като се отчитат мненията на всички заинтересовани страни.", "date": "2018.11.30", "title": "Путин: Русия е разтревожена от създаденото положение относно разоръжаването"}
{"url": "https://www.24chasa.bg/novini/article/7178539", "text": "Задържане под стража е мярката, която отсъди Силистренският окръжен съд на обвинения в подкуп директор на Териториално поделение \"Държавно горско стопанство\" в Силистра инж. Георги Митев. Съдебният състав предположи, че ако инж. Митев е на свобода или в домашен арест, за което настоява адвокатът му, има опасност да извърши друго престъпление. Директорът Георги Митев бе задържан след сигнал, че е приел подкуп и след като в служебния му кабинет бяха намерени 46 банкноти по 100 лева. Парите са били за така наречената такса \"спокойствие\", тоест Митев е гарантирал, че никой няма да безпокои фирмата, която се занимава с дърводобив в държавните гори. За разкриване на престъплението са използвани специални разузнавателни средства. Намерените пари са били белязани.", "date": "2018.11.30", "title": "Съдът не пусна под домашен арест задържания с подкуп горски шеф в Силистра"}
{"url": "https://www.24chasa.bg/novini/article/7178537", "text": "Още около 90 китоподобни гринди излязоха на брега, 51 от тях загинаха, а останалите успяха да се върнат в океана край островите Чатъм, Нова Зеландия, предаде Асошиейтед прес. Гриндите са забелязани късно в четвъртък. Спасителите са пристигнали в петък сутринта на мястото - на 800 км източно от двата основни острова на Нова Зеландия. Те видели как някои от тях сами се връщат в океана. Но 50 вече били безжизнени. Една гринда трябвало да бъде изкуствено умъртвена, защото нямало шанс да бъде спасена. След това природозащитниците започнали да заравят труповете недалеч от мястото на инцидента, предава БТА. Причините за масовата гибел на едрите бозайници остават неясни. По-рано този месец около 20 косатки джуджета загинаха по новозеландските брегове.", "date": "2018.11.30", "title": "Още 51 кита загинаха на бреговете край  Нова Зеландия"}
{"url": "https://www.24chasa.bg/novini/article/7178553", "text": "Срещата на върха на Групата на 20-те започна днес в Буенос Айрес на фона на дълбоки разногласия, далеч от обещанието за мултилатерализъм и процъфтяване в света от първия подобен форум преди 10 години, предаде Франс прес. Срещата започна с над 2 часа закъснение от програмата. Лидерите на 20-те най-развити икономики на планетата позираха за \"семейна снимка\" преди да седнат около масата за дискусиите, добавя БТА. Ройтерс цитира служител на Белия дом, че не се предвижда среща на президентите на САЩ Доналд Тръмп и на Русия Владимир Путин в кулоарите на форума на Г-20. ", "date": "2018.11.30", "title": "С над 2 часа закъснение започна срещата на върха на Г-20 в Буенос Айрес (Снимки)"}
{"url": "https://www.24chasa.bg/novini/article/7178561", "text": "Президентът на Сърбия Александър Вучич остро критикува оправдателната присъда на бившия военен командир на армията на Босна и Херцеговина в Сребреница Насер Орич, съобщи сръбската телевизия. \"Това, че някой не бе осъден по политически призини, не означава, че не е извършил престъпления. Въпреки че има живи свидетели, които потвърждават, че Олрич е извършил престъпления, някои се правят, че не виждат и не чуват\", каза Вучич. \"Очевидно за нас, сърите, няма справедливост\", добави той. Съдът в Сараево оправда днес Насер Орич и неговия съратник по оръжие Сабахудин Мухич по обвинението, че са извършили по време на войната престъпления срещу пленниците\", се посочва в съдебното решение, прочетено от съдия Тихомир Лукеш. Орич и Мухич бяха съдени за убийството през 1992 г. на трима сръбски военни, пленени в околностите на Сребреница. Оправдателната присъда е окончателна. 51-годишният Орич командваше отбраната на босненския мюсюлмански анклав Сребреница, обсаден от босненските сръбски сили на Ратко Младич. Сърбите обвиняват Орич за военни престъпления срещу сърби в периода 1992-1995 г. в села в околностите на Сребреница. Според асоциации на жертвите 2428 цивилни сърби и военнослужещи са били убити в тази зона по време на конфликта. Оправдателната присъда бе силно критикувана в Сърбия и в Република Сръбска. Босненските мюсюлмани смятат Орич за герой от войната, а сърбите - за военнопрестъпник.", "date": "2018.11.30", "title": "Вучич остро критикува  оправдателната присъда на босненски военен командир"}
{"url": "https://www.24chasa.bg/novini/article/7178571", "text": "Представителите на КНСБ и на КТ \"Подкрепа\" са подкрепили позицията на президента Румен Радев за предстоящия форум в полския град Катовице за промените в климата, съобщиха синдикалните лидери след срещата си с държавния глава на \"Дондуков\" 2 днес. Президентът Румен Радев каза на срещата с президентите на КНСБ и на КТ \"Подкрепа\" Пламен Димитров и Димитър Манолов и представители на синдикатите от сектора на въгледобива, че от Министерския съвет са му предложили изказване за форума в Катовице, но от президентството са разработили друго с много по-категорична национална позиция, и той ще им предостави и двата варианта за обсъждане. Естествено по-твърдата позиция, и двамата с Димитър Манолов заявихме, това искат и колегите ни от ТЕЦ-овете, коментира Пламен Димитров, попитан след срещата на кой вариант са се спрели да бъде представен на форума. По-твърда позиция, която да не допуска ескалация на изискванията за парниковите газове, за емисиите, по-висока от сегашната, добави той. Ние искаме, президентът само го прие за сведение, налагане на тезата за национален въглероден неутралитет. България в момента не е нетен замърсител от тази гледна точка, независимо кой какво говори. На следващо място, този фонд за справедлив преход към нисковъглеродна енергия би трябвало не само на глобялно, но и на европейско ниво да придобие реални измерения. Вярно е, че има някакви 10 млрд. лева, но България до момента има право да получи само 460 млн. евро за 10 години, с които, сами разбирате, не може да става и дума за енергийни преструктурирания, коментира още Пламен Димитров. Казахме на срещата, че не само енергийната сигурност, а енергийната незавиимост на България зависи от въглищните централи и това трябва да се има предвид - 45 процента от електрическата енергия идва от местни въглища, не от американски шистов газ, не от руски газ, не от руско ядрено гориво, а от български въглища, добави президентът на КНСБ. Попитан какво изразява тази по-твърда позиция, подкрепена от синдикатите, президентът на КТ \"Подкрепа\" Димитър Манолов посочи, че тя има предистория и приветстват отказа на президента Радев да се присъедини към предложен от австрийска страна документ за ангажимент на европейските страни да се откажат от добива на въглища. Хубавото е, че тези две сгради, каза Манолов като посочи \"Дондуков\" 1 и \"Дондуков\" 2, говорят по темата едно и също. Това ни прави малко по-малко напрегнати, коментира Димитър Манолов. По думите на двамата синдикални лидери позицията на президента е ясна и категорична, че България няма да подкрепи увеличение на изискванията за емисиите, независимо дали в Катовице или после на европейски формат. Това казва и правителството, така че аз смятам, че тук наистина двамата генерали си говорят на един и същи език, както искаха миньорите в Раднево онзи ден и вчера в София. Информирахме и президента за това, че следващата \"спирка\" на миньорите и енергетиците от България ще бъде в Брюксел. Ще продължаваме да водим тази борба упорито и категорично, добави Димитър Манолов.", "date": "2018.11.30", "title": "Синдикатите подкрепиха позицията на президента Радев за форума в Катовице"}
{"url": "https://www.24chasa.bg/novini/article/7178583", "text": "Окончателното пренасяне от международното летище \"Ататюрк\" към новооткритото летище \"Истанбул\" ще започне постепенно от 15 декември, като основната операция по пренасянето ще се осъществи на 30-31 декември, съобщава турският телевизионен канал НТВ, цитиран от БТА. Процесът по пренасянето към новото литеще е бил обсъден на съвещание днес под ръководството на министъра на транспорта и инфраструктурата Мехмет Джахит Туран. Според плана пренасянето на някои съоръжения и материали към новото летище ще започне от 15 декември. Основната операция по пренасянето ще се осъществи на 30-31 декември и тогава ще бъдат отменени полетите както от летище \"Ататюрк\", така и от летище \"Истанбул\". Пътниците, които се налага да пътуват на тези дати, ще използват международното летище \"Сабиха Гьокчен\" в азиатската част на Истанбул. От 1 януари 2019 г. всички търговски полети ще се извършват от летище \"Истанбул\". Летище \"Ататюрк\" ще се използва само от частни самолети. Новото летище бе открито на навръх националния празник на Турция - 29 октомври. Летище \"Истанбул\" се очаква да посреща 90 милиона пътници годишно на първия етап, а до 2029 г. да увеличи пътникопотока до 200 милиона души на година. Когато бъде напълно завършено, новото летище ще бъде най-голямото в световен мащаб.", "date": "2018.11.30", "title": "Окончателното пренасяне от \"Ататюрк\" \nкъм новото летище \"Истанбул\" - на 30-31 декември"}
{"url": "https://www.24chasa.bg/novini/article/7178580", "text": "Никаква кратка среща на президентите на Русия и САЩ Владимир Путин и Доналд Тръмп не се предвижда в кулоарите на срещата на върха на Г-20 в аржентинската столица, каза днес пред журналисти в Буенос Айрес говорител на Белия дом, който е в състава на американската делегация за форума, предаде ТАСС. Той бе помолен да коментира публикации в някои руски медии, че Путин и Тръмп могат да имат импровизирана среща \"на крак\" по време на форума. Вчера Тръмп съобщи в Туитър, че се отказва от подготвената вече среща между двамата заради сблъсъка между Русия и Украйна в Азовско море, припомня БТА. Форматът на церемонията за официалната снимка на лидерите на Г-20 и другите поканени международни лидери при откриването на форума не позволи на Путин и Тръмп да разменят по някоя дума, съобщи ТАСС. Лидерите излязоха на специално подготвения подиум и заеха местата си. Според подредбата на организаторите двамата се оказаха далеч един от друг и дори не можаха да се ръкуват. След края на фотосесията всички участници в срещата на високо равнище бързо влязоха в заседателната зала и нямаше време да се поговори дори напът към нея. И в залата руската и американската делегации се оказаха отдалечени една от друга. Мястото на Путин се оказа до това на саудитския престолонаследник принц Мохамед бин Салман. Путин дружески и топло поздрави своя съсед и двамата оживено продължиха разговора си, докато останалите участници заемаха местата си.", "date": "2018.11.30", "title": "Путин и Тръмп не размениха и дума при откриването на срещата на Г-20 (Снимки)"}
{"url": "https://www.24chasa.bg/novini/article/7178600", "text": "Няколкостотин \"жълти жилетки\" протестираха днес в центъра на Брюксел срещу бедността. Съобщава се за десетки задържани за вандалски прояви и заради липсата на разрешение за протеста. Френски журналист, който предаваше събитията на живо в интернет, бе арестуван в ефир, въпреки че се легитимира с всички необходими официални документи. Асоциацията на професионалните журналисти определи тези действия като посегателство срещу свободата на словото. Журналистът бе освободен, след като престоя половин час окован в белезници, съобщи БТА. Протестиращите не бяха многочислени заради оправданите опасения от присъствието на анархисти в техните редици. Кадри от мястото на събитието показаха два запалени полицейски автомобила, изкъртени улични знаци и настилки. Полицията използва срещу \"жълтите жилетки\" водни оръдия и сълзотворен газ. Правителството заяви, че всякаква проява на насилие от страна на протестиращите е неприемлива. Управляващите изразиха склонност да обмислят преразглеждането на размера на акциза върху горивата - основната причина за повишаването на сметките за зареждане на автомобилите. Премиерът Шарл Мишел уточни, че чува посланията на протеста и е готов да разговаря с представители на \"жилетките\", когато бъдат излъчени. Партията на комунистите, представила се изключително добре на изборите за местна власт през октомври, призова парите за бюджета да се вземат от тези, които ги имат - петролните компании. Според комунистите тези средства трябва да послужат за осигуряване на безплатен обществен транспорт.", "date": "2018.11.30", "title": "Белгия май преразглежда акциза на горивата, след като \"жълти жилетки\" вилняха из Брюксел"}
{"url": "https://www.24chasa.bg/novini/article/7178628", "text": "Електрическо табло в 18-етажен блок във Враца пламна и се наложи част от обитателите му да бъдат евакуирани. Огънят е загасен, но сградата остана без ток часове наред, съобщи  Пожарът възниква малко преди обяд, запалва се главното елтабло на блока, гъст дим обхваща целия вход и тогава настъпва паника. Пожарната реагира мигновено, загасен е огънят, но заради липсата на ток семействата с малки деца са евакуирани. На място пристигат огнеборци и полиция, налага се да се чупят стъклата на входа, за да излезе димът. Хората са невредими, но притеснени, защото часове наред 18-етажната сграда е без ток. В блока живеят 108 семейства и почти всички се отопляват на ток. Първоначалното предположение за аварията е свръхпотребление. Според служители на ЧЕЗ, които и снощи са отстранявали проблеми в елтаблото, пожарът е умишлен. Зад таблото е имало боклуци и вследствие може би на хвърлен фас или нещо подобно е станало запалването, твърди служител на ЧЕЗ. Освен без ток, блокът остава и без вода. За отстраняването на аварията работят и допълнителни екипи.", "date": "2018.11.30", "title": "Евакуираха 18-етажен блок във Враца заради пламнало електрическо табло"}
{"url": "https://www.24chasa.bg/novini/article/7178660", "text": "В петминутен разговор в кулоарите на форума на Г-20 в Аржентина френският президент Еманюел Макрон каза на престолонаследника на Саудитска Арабия принц Мохамед бин Салман, че европейците ще настояват в разследването на убийството на журналиста Джамал Кашоги да участват международни експерти. Това съобщи източник от Елисейския дворец, цитиран от Ройтерс. Макрон е предал \"много категорични послания\" на принца относно Кашоги и намирането на политическо решение на ситуацията в Йемен, добави френският източник, цитиран от БТА. Електронното издание на саудитския в.\"Сауди газет\" публикува едноминутен видеоматериал от срещата. Вижда се, че Макрон и Бин Салман разговарят тихо, навели глави един към друг. Докато разговаря, Макрон гледа събеседника си в очите, а саудитският принц кима и от време на време се усмихва. В аудиозаписа се чува как Бин Салман казва: \"Не се тревожете\", на което френският президент отговаря: \"Разтревожен съм\". По-късно в едноминутния клип, качен в Туитър, Макрон казва: \"Никога не ме слушате\", а Бин Салман отвръща: \"Ще ви изслушам, разбира се\". В края се чува как Макрон казва: \"Аз съм човек, който държи на думата си\". Елисейският дворец заяви, че видеото показва контраста между лицето на престолонаследника, който се усмихва притеснено, и лицето на френския президент, който гледа по-скоро строго и иска посланието му да звучи категорично. Като цяло разговорът изглежда тече в сърдечна обстановка, отбелязва Ройтерс. Саудитският престолонаследник разговаря и с други световни лидери в кулоарите на срещата на върха на групата Г-20, помрачена от загрижеността заради отвратителното убийство на саудитския журналист Джамал Кашоги, предаде Асошиейтед прес. Саудитското външно министерство публикува в Туитър снимки от разговорите на престолонаследника. Лидерите на ЕС призоваха участниците във форума на Г-20 да се занимаят с темите за сигурността на журналистите и подкрепяната от Саудитска Арабия война в Йемен. Американските разузнавателни агенции стигнаха до извода, че престолонаследникът Бин Салман е наредил убийството на Кашоги. Рияд отхвърли тези обвинения, посочва АП.", "date": "2018.11.30", "title": "Макрон към Бин Салман: Европа иска международен екип да разследва \"Кашоги\""}
{"url": "https://www.24chasa.bg/novini/article/7178652", "text": "83% от бюджета на Оперативна програма „Региони в растеж“ 2014-2020 г., който е над 3 млрд. лв. вече е договорен. Разплатените средства са 43% от договорената сума или малко над 1,1 млрд. лв. Сключените договори с бенефициенти са 523. Това съобщи заместник-министърът на регионалното развитие и благоустройството и ръководител на Управляващия орган на програмата Деница Николова на заседание на парламентарната комисия по европейските въпроси и контрол на европейските фондове, цитирана от пресцентъра на регионалното министерство. Тя подчерта, че всички възможности за кандидатстване по програмата са отворени, като основният акцент е изграждане и модернизация на инфраструктурата, обновяване на облика и визията на градовете, ремонт и преооборудване на образователна, социална, културна и спортна инфраструктура, както и развитие на туристически обекти. „Това е една от най-успешно изпълняваните програми в ЕС, по отношение на политиките за градско развитие“, каза още зам.-министър Николова и допълни, че това се доказва и от добрата оценка на ЕК. Според нея един от факторите за успешното изпълнение на програмата е ранното й одобрение. До края на годината се очакват първите резултати по мярката за деинституциализация на възрастни хора с увреждания. Към момента се оценяват 26 проекта за социални центрове, а още в началото на следващата годината за реализация им ще се разпредели сумата от 38 млн.лв., каза заместник-регионалният министър. В етап на оценка са и проектните предложения, подадени от 28-те по-малки общини в страната, които кандидатстват за финансиране на мерки за енергийна ефективност в административни и многофамилни жилищни сгради. Подадените проекти са за над 49 млн. лв. и до началото на следващата година ще приключи оценката им. „С това още в началото на 2019 г. ще постигнем договореност на средства по ОПРР от над 90%, каза още Николова. Тя допълни, че през следващата година ще се разпредели и спестен ресурс по някоя от мерките. „Имаме предизвикателства за постигането на индикаторите при проектите за социални услуги и инвестиции в туризъм, които се надявам да компенсираме в следващите месеци“, каза Николова. Индикаторите, които са в риск за изпълнение са изграждането на социални жилища, за което са предприети мерки с подадено заявление в ЕК за промяна на ОПРР, за да може към етапа на отчитане на индикаторите да има положителен резултат, а след това и да успеем да осигурим социални жилища за маргинализирани групи. Успешно към днешна дата се изпълнява и проектът за модернизация на Спешната помощ в страната, в който се влагат 163 млн.лв. Догодина се очаква да започнат строително-ремонтните дейности на центровете. До голяма степен ще бъдат преодолени и забавянията на мерките за реализация на проекти с финансови инструменти, като след избора на финансови посредници, още догодина се очаква изпълнение на първите проекти. Николова каза още, че в момента фокусът на МРРБ е насочен върху постигането на междинните цели на ОПРР до края на годината и отчитането им до средата на 2019 г. Обработват се и всички постъпили искания за плащане, като към днешна дата те са 200 на брой. Предизвикателство в работата на органа са и заведението около 400 административни дела от бенефициенти, за наложени финансови корекции, което утежнява административния процес и предизвикателствата за управление на целите. Въпреки това зам.-министър Николова отчете петкратно намаляване на финансовите корекции към бенефициенти спрямо предишния период. Сред основните причини за налагането на такива са грешки при обществените поръчки. Зачестяват и сигналите за нередности по проекти, включително политически атаки, които целят спиране на определен обект“, коментира още тя. Над 380 млн.лв. се инвестират в ремонт и модернизация на републиканските пътища от първи, втори и треси клас, коментира още Деница Николова в отговор на въпроси от народни представители. Тя обясни, че средствата са насочени към приоритетни обекти, водещи към TENT-и коридори. Агенция „Пътна инфраструктура“ изпълнява в момента 26 договора, а със спестения ресурс от проведените обществени поръчки ще се ремонтират още 4 пътни проекта, които се в етап на оценка. „Очакваме с европейски средства да обновим над 1000 км пътища до края на 2020 г.“, обясни заместник-министърът. Зам.-министър Николова съобщи още, че продължава проверката на проекта на Столична община за ремонт на трамвайните релси по „Граф Игнатиев“. Тя касае вложения материал и има ли промяна на техническото задание след проведената обществена поръка и сключване на договора с избрания изпълнител. „Събрали сме документи, искали сме допълваща информация от Столична община, експертизи. Обработваме информацията и я финализираме. Все още нямаме постъпило искане за плащане по заданието, за да направим и допълващи проверки на документите за верификация на разходите“, отбеляза тя. „Има увеличаване на дисбалансите по отношение на икономическото развитие в регионите и социално-икономическите показатели, но те са в следствие от водената до момента политика за концентрация на ресурс в по-големите градски центрове, като основа за растеж“, коментира още зам.-министър Николова в отговор на въпрос за наличие на населени места в страната без достъп до европейско финансиране. „Средствата за развитие на периферията са крайно недостатъчни, затова в бъдеще ще работим за преодоляване на дисбалансите. Ключово в това отношение е промяната на регионалната политика, която трябва да се основава на природните дадености и потенциал, към които да се насочат инвестициите от държавния бюджет и европейските фондове. Друго важно условие е оптимизацията на стратегическите документи, върху които стъпва регионалното развитие. Бъдещата регионална програма ще включва възможността за съчетание на мерките за инфраструктура и другите мерки, търсейки посоката за осъществяване на проекти не само на местно ниво, а междуобщински и междуобластни проекти, за да обхващат по-голяма част от населението на дадена територия. Така ще преодолеем ефекта на „бели петна“ върху територията на страната без достъп до европейско финансиране. Търсим баланса и ще намерим подходящ модел, устойчив във времето“, каза тя.", "date": "2018.11.30", "title": "Разплатените средства по програма \"Региони в растеж\" са над 1,1 млрд. лева"}
{"url": "https://www.24chasa.bg/novini/article/7178661", "text": "Досега всички условия са били необвързващи, сега обаче се отива на трета фаза, която вече е обвързваща. Това каза премиерът Бойко Борисов на летище София по повод съобщението, че \"Газпром\" проявява интерес и ще участва в третата, обвързваща фаза на пазарния тест на т.нар. втора тръба от \"Турски поток\". С днешната позиция на \"Газпром\" се върви в посока за т. нар. \"Български поток\", който ще премине през наша територия, заяви премиерът Борисов. За да се премине към третата фаза, българският държавен регулатор трябва да одобри предложението. Борисов изтъкна, че много е направено от страна на Министерството на енергетиката, вицепремиерът Томислав Дончев, както и \"Булгартрансгаз\" са работили много активно по този въпрос, предаде БТА. Премиерът изтъкна, че България спазва абсолютно всички европейски правила. По думите му продължаването на \"Турски поток\" през страната ни не е само български интерес, защото от това решение зависят и Сърбия, Унгария и Австрия. \"Ние понеже сме първи на входа, трябва да свършим и най-много работа\", допълни Борисов. Той добави, че към момента всички са си свършили ангажиментите и е оптимист за реализацията на този проект. Борисов посочи, че това е пилотен проект, защото се прави със страна извън ЕС. Когато обаче той влезе на българска територия, след това за останалите европейски страни ще бъде много по-лесно продължението му. \"Има много важен трети етап и това е обвързването. В момента, в който обвързващата част е минала и има резервиран капацитет, тогава ние спокойно можем на българска територия да започнем да строим\", уточни премиерът Борисов. Според него страната ни трябва да работи много активно по този въпрос, ако не иска да бъде изместена. Той счита, че не трябва да се повтарят грешките от миналото и българската държава, когато има гаранциите и има резервирания капацитет, тогава може да започне строителството. Продължаването на втората тръба на \"Турски поток\" през България обаче трябва да става едновременно с интерконектора с Гърция. Тогава, който достави по-евтин газ в газоразпределителния хъб \"Балкан\", него ще го купуват, добави Борисов. Министър-председателят подчерта, че всички срещи по тази тема са били съвместно и с Европейската комисия /ЕК/ и всяка една стъпка е обсъждана. Борисов припомни, че дори председателят на ЕК Жан-Клод Юнкер в София е казал, че ако се работи по плана, предложен от българския премиер, с газоразпределителен център, със спазването на Трети либерализационен пакет и възможност и да се търгува на газовия хъб, няма да има проблеми. Борисов е оптимист и за резултатите от третия сондаж за залежи на нефт и природен газ, който в момента върви в Черно море. Министър-председателят припомни, че \"Южен поток\" е бил спрян в мандата на БСП заради корупционните схеми в обществените поръчки.", "date": "2018.11.30", "title": "Борисов след позицията на \"Газпром\": Вървим в посока \"Български поток\""}
{"url": "https://www.24chasa.bg/novini/article/7178536", "text": "Турската разузнавателна служба МИТ е засилила дейността си в Германия през последните години, информира ДПА, като се позовава на германски вестници. Според материали на в. \"Тагесшпигел\" и \"Велт\" през последните години сътрудници на МИТ следят представители на турската опозиция, както и членове на поставената извън закона Кюрдска работническа партия (ПКК), на групировката ДХКП-С (Революционна партия и фронт за народно освобождение) и ФЕТО (Фетхуллахистката терористична организация), предаде БТА. \"Тагесшпигел\" пише, че правителството в Берлин се опасява от инфилтриране на агенти на МИТ в германските власти. Според източници от германските сили за сигурност има данни за около 100 опита на агенти на МИТ за опит да започнат работа в германски служби, сред които в разузнаването, във Федералната служба за миграцията и бежанците и др.", "date": "2018.11.30", "title": "Германски вестници: Турското разузнаване е засилило дейността си в страната ни"}
{"url": "https://www.24chasa.bg/novini/article/7178404", "text": "Районна прокуратура – Монтана е внесла за разглеждане в съда обвинителен акт срещу Е.С. за извършено от него престъпление. По препоръка на познат, с обвиняемия Е.С. се свързал К.К. от гр. Пловдив, с молба да извърши превоз на лек автомобил от Швейцария за България срещу заплащане. Въпросната кола марка „Субару“ била спечелена от мъжа на търг в чуждестранен интернет сайт за сумата от 3270 швейцарски франка. Условието било в кратък срок да заплати стойността й на място в Швейцария. Тъй като нямал възможност да пътува, той се договорил с обвиняемия Е.С. возилото да бъде докарано от чужбина за сумата от 1100 лева, платена при пристигането му в Пловдив. За тази цел веднага, в деня на постигнатата договорка, на 30.05.2017 г., К.К. предал на Е.С. сумата от 3300 швейцарски франка за закупуване на автомобила и необходими за това документи. Това станало на бензиностанция „Еко“ на входа на Монтана, в присъствие на негов познат. При проведения тогава разговор, обвиняемият С. по различни поводи споменавал, че е бил служител на МВР, което от своя страна накарало К.К. да се отнесе с пълно доверие към него. Обвиняемият заявил, че рано сутринта на следващия ден тръгва за Цюрих и до края на седмицата ще докара колата в Пловдив. Мъжете си разменили телефонните номера и се уговорили да държат връзка. През следващите няколко седмици обвиняемият Е.С. нито изпълнил обещаното от него, нито върнал парите на К.К. Първоначално изтъквал различни причини, поради които не можел да докара автомобила, а впоследствие престанал да отговаря на телефонните обаждания на пострадалия от действията му мъж. Предстои делото да продължи в съда.", "date": "2018.11.30", "title": "Дадоха на съд бивш полицай за измама в Монтана"}
{"url": "https://www.24chasa.bg/novini/article/7159331", "text": "Постоянното разрастване на градовете и все по-скоростният начин на живот водят със себе си екологични, икономически и социални предизвикателства за съвременният човек. Една иновативна практика за справяне с разрастването на градската джунгла, чието приложение бързо набира популярност в цяла Европа, е градското земеделие. Този подход е пряк отговор на все по-силно застъпващата урбанизация и представлява алтернативна форма за използване на зелени площи в населените места, които са запустели или не се използват изобщо.   в града е прекрасен начин да се възродят класически стопански практики, да се осигури чиста храна с ясен произход и да се работи задружно. Белгия също може да служи за пример - верига магазини Delhaize отвори първата си градска ферма на покрива на един от обектите си в Брюксел. В стремежа си да създаде възможно най-късата доставна верига и да отоговри на нарастващата заинтересованост на клиенти за произхода на стоките, които консумират, фирмата отглежда домати, салати и ягоди. Продуктите стигат от покрива до щанда за минути. Холандия е прекрасен образец за разработването на тенденцията за сътворяване на земеделска земя в града. Държавата започва да раздава разпределителни градини на семейства от работната класа още от 19ти век! Днес, само Амстердам разполага с цели 188 регистрирани градски градини и още много други обществени зелени площи, които се използват за отглеждане на плодове и зеленчуци, като някои градини дори даряват части от реколтата. Целите на земеделска земя в града са различни, както и страните, които взимат участие. От будни граждани и ученически групи, до фирми със застъпено позитивно отношение към околната среда, градското земеделие завладява все повече хора навсякъде по света, свързвайки полезното с приятното.", "date": "2018.11.30", "title": "Градското земеделие - за чиста храна с ясен произход и задружна работа"}
{"url": "https://www.24chasa.bg/novini/article/7178417", "text": "Президентът Румен Радев каза на днешната си среща на \"Дондуков\" 2 с президентите на КНСБ и на КТ \"Подкрепа\" Пламен Димитров и Димитър Манолов, и представители на синдикатите от сектора на въгледобива, че от Министерския съвет са му предложили изказване за форума в Катовице, но от президентството са разработили друго с много по-категорична национална позиция, съобщи БТА. Имаме координация с Министерския съвет по въпроса. Получил съм и позицията, и съответните документи на експертно ниво, каза президентът Радев. Благодаря на Министерския съвет, че ми разработиха и ми предложиха изказване на английски език, което да прочета от трибуната на този висок форум. Аз имам малко по-различно мнение, смятам, че, да, това изказване е добро, но освен подкрепа за решенията от Парижкото споразумение и тяхната реализация, не виждам категорична позиция. Затова сме разработили друг вариант на моето изказване, с една много по-категорична национална позиция, каза Радев. Изпратил съм го за съгласуване в Министерския съвет, каза президентът пред синдикалните представители и добави, че на срещата ще им предостави и двата варианта и ще ги помоли и те да ги обсъдят. Направете консултация с Министерския съвет, който вариант прецените, съм готов да заявя него от трибуната на този висок форум, каза Радев. Въпросът е достатъчно сериозен и важен за страната от стратегическа гледна точка, той изисква ясна визия, стратегия с дългосрочен хоризонт, честност и откровеност от страна на управляващите по отношение на целия бранш, заяви държавният глава, като добави, че е необходим също ясен ангажимент и за развитие на въгледобива, и на ТЕЦ-овете ни, и на начина на разпределяне и използване на студения резерв, и план, вече в по-далечно бъдеще, по какъв начин може да стане преструктуриране на сектора, по какъв начин и с помощта на ЕС, защото има такива програми, в които България не участва, да стане така, че в тези региони на въгледобива в стратегическа перспректива да има съответните възможности за трудова заетост, без нарушаване на интересите на миньорите ни и изобщо на трудещите се в региона. Разгледах вашите писма към мен, готов съм да водим диалог по всякакви въпроси, каза президентът, но уточни във връзка с въпроси, свързани с виждания за стратегия, за развитие, за перспективи и визии, че президентът не формира стратегията и визията в този сектор. Това е ангажимент на Министерския съвет, каза Радев, като добави, че това не означава, че президентът няма отношение. И добави, че излага отношението си в съответни документи, форми и декларации. Президентът Радев уточни също, че той ще представлява държавата на предстоящия форум в полския град Катовице за промените в климата, защото поканата е към държавния глава. Освен това австрийският президент Александър Ван дер Белен е изпратил декларации до всички държавни глави от ЕС с призив да се прекрати добивът на твърди изкопаеми. Този призив ще бъде отправен и по време на форума в Катовице. Президентът Радев е отговорил на декларацията на австрийския президент, че не се присъединява към нея - като президент към президент, със съответните мотиви. Румен Радев отново посочи, че позицията му по въпроса е ясна още от началото на мандата му. Ясна е още от началото на моя мандат, ясна е с позициите и действията на служебното правителство, когато служебният министър Ирина Костова е защитила позициите на България и е бил извършен сътветният пробив. Радев припомни и казаното от него на пресконференцията с полския президент Анджей Дуда преди дни. Президентът определи въгледобива като важен и отговорен сектор, където хиляди български миньори с честен труд, в тежки условия осигуряват прехраната си и огромна част от енергетиката на страната. Винаги съм отворен за диалог с вас и мисля, че той е изключително важен, защото това е стратегически отрасъл за България, посочи президентът, който благодари на синдикалните представители за инициативата им за днешната среща. Президентът на КНСБ Пламен Димитров каза, че са обнадеждени от казаното от президента и ще разгледат проекта на изказването му в редактирания му вариант. Двата синдиката имат общи позиции по темата, добави Димитров. За нас разговорите, които водим с властта, показват загриженост, каза синдикалният лидер и добави, че по темата президентът и премиерът трябва да намерят решение и очаква да има единна твърда позиция на България.", "date": "2018.11.30", "title": "Радев: Кабинетът ми предложи изказване в Катовице, но ще изразя по-категорична позиция"}
{"url": "https://www.24chasa.bg/novini/article/7178241", "text": "Вътрешнополитическото положение в САЩ е причина за решението да бъде отменена срещата между Доналд Тръмп и Владимир Путин на форума на Г-20 в Аржентина. Това заяви днес говорителката на руското външно министерство Мария Захарова, цитирана от ТАСС и ДПА. \"Дали именно провокацията на Украйна в Керченския проток е реалният повод за отменянето (на срещата)? Чухме публично именно такова обяснение и го взехме за сведение\", каза Захарова и добави: \"Струва ми се, че отговорите трябва да се търсят във вътрешнополитическата ситуация в САЩ, която е доминираща при вземането на решението\", предава БТА. Преговорите между президентите на САЩ и Русия бяха предвидени за 1 декември. Но вчера Тръмп обяви в Туитър, че няма да се среща с Путин заради сблъсъка в края на миналата седмица между кораби от руската брегова охрана и украински бойни кораби. Руската страна откри огън по корабите, ранявайки неколцина моряци, и удари един от корабите, след което ги плени заедно с екипажите, припомня ДПА. Тръмп заяви, че ще се срещне с Путин, когато бъде намерен изход от ситуацията, тоест Русия върне пленниците и корабите. Кремъл реагира с изявлението, че така Путин ще има повече време за \"полезни срещи\" в Буенос Айрес.", "date": "2018.11.30", "title": "Москва: Тръмп отмени срещата с Путин по вътрешнополитически причини"}
{"url": "https://www.24chasa.bg/novini/article/7178258", "text": " се е самоубил, съобщиха от областната дирекция на МВР. От полицията потвърдиха версията, че мъжът не е първа жертва на снега, а сам е посегнал на живота си, предаде  . Трупът на 47-годишният Борислав бе открит към 4 часа пред блок 7 в кв. Младост, където е живеел. Мъжът е намерен лежащ по гръб от съседът му от първия етаж, който веднага сигнализирал в полицията. Тялото е било закарано за аутопсия в моргата на врачанската болница, където не били открити следи от насилие по него. Полицаите установили, че Борислав сам е скочил от апартамента си на 4-я етаж. По случая е образувано досъдебно производство Борислав не е семеен, но е живеел със сестра си и племенницата си.", "date": "2018.11.30", "title": "МВР: Намереният мъртъв мъж във Враца се е самоубил"}
{"url": "https://www.24chasa.bg/novini/article/7178260", "text": "Руският президент Владимир Путин пристигна в аржентинската столица за участие в срещата на върха на страните от Г-20, след като президентът на САЩ Доналд Тръмп отмени дългоочакваната среща с Путин, предаде Асошиейтед прес. Тръмп написа в Туитър вчера, че отменя уговорената среща на четири очи с Путин заради арестуването от Русия на украински кораби край Кримския полуостров, анексиран от Москва през 2014 г, припомня БТА. Според говорител на Путин отменянето на тази среща означава, че руският президент ще има повече време за други \"полезни срещи\". Германската канцлерка Ангела Меркел възнамерява да се срещне с руския лидер в кулоарите на форума в Буенос Айрес въпреки късното си пристигане, съобщи нейната говорителка Мартина Фиц, цитирана от АП. Тя закъсня заради технически проблем с нейния правителствен самолет, което й наложи да промени някои планове. Срещата с Путин утре сутринта обаче остава в програмата. Вчера Меркел каза, че ще настоява пред Путин за намаляване на напрежението между Русия и Украйна след сблъсъка в Керченския проток. Берлин призовава за връщане на задържаните кораби и техните екипажи и се опитва да помогне за дипломатически изход от кризата.", "date": "2018.11.30", "title": "Путин пристигна в Буенос Айрес за срещата на Г-20, ще се срещне с Меркел (Снимки)"}
{"url": "https://www.24chasa.bg/novini/article/7178264", "text": "Аварията, заради която няколко столични квартала останаха без парно, вече е отстранена и след няколко часа то ще заработи, съобщи за  говорителят на \"Топлофикация - София\" Елизабет Павлова. “Към момента аварията, заради която се наложи да бъде спряно отоплението в квартал “Иван Вазов“, квартал “Крива Река“ и част от квартал “Буката“, вече е отстранена. Запълва се мрежата с гореща вода. Очакваме до няколко часа да бъде нормализирано топлоподаването към засегнатите квартали“, каза тя и съобщи, че към момента няма аварии в други квартали. Столичните квартали \"Иван Вазов\" и \"Крива река\", както и част от центъра останаха без парно и топла вода заради авария, съобщи по-рано днес \"Топлофикация - София\" на сайта си. Повече от 700 души са пострадали заради заледявания по улиците през изминалото денонощие. Това съобщи пред \"Хоризонт\" говорителят на столичната спешна болница \"Пирогов\" Мария Пойразова.", "date": "2018.11.30", "title": "\"Топлофикация - София\": Отстранихме аварията, започва подаването на топла вода"}
{"url": "https://www.24chasa.bg/novini/article/7178274", "text": "Петима човека, вкл. четири деца, са загинали в пожар в къща в село Рихнава в Западна Словакия, съобщиха от местната противопожарна служба, предаде Асошиейтед прес. Огънят е пламнал около 3 ч. тази сутрин в сградата с четири стаи. Местните власти казаха, че къщата била обитавана от 28-годишна жена и четирите й деца на възраст от 5 до 9 години, предаде БТА. Причината на пожара се разследва.", "date": "2018.11.30", "title": "4 деца и майка им изгоряха в къща в Словакия"}
{"url": "https://www.24chasa.bg/novini/article/7178282", "text": "Американският телевизионен канал Си Ен Ен уволни своя сътрудник и анализатор Марк Ламонт Хил заради реч за Израел и Палестина, която университетският професор изнесъл в ООН, предаде Асошиейтед прес. Говорител на Си Ен Ен потвърди днес, че договорът на Хил е прекратен. Той не посочи причина, но според АП решението за уволнението му е взето заради възражение срещу негова реч в сряда от Лига срещу поругаването (АДЛ) и от други организации. В речта си Хил, който е професор в университета \"Темпъл\" във Филаделфия, призова за бойкот на Израел и за \"свободна Палестина от реката до морето\", предаде БТА. Според АДЛ фразата \"от реката до морето\" е завоалиран призив за унищожаване на Израел. Смята се, че тази фраза се свързва с ислямисткото движение Хамас. Хил отвърна в Туитър, че въпросната фраза \"не е призив за унищожаване\" на каквото и да било или на когото и да било. Той посочи, че подкрепя свободата и самоопределението на Палестина, а не антисемитизма и е силно критичен към политиката и действията на Израел. Хил говори пред ООН по случай Международния ден за солидарност с палестинския народ.", "date": "2018.11.30", "title": "Уволниха анализатор на Си Ен Ен след реч за Израел и Палестина"}
{"url": "https://www.24chasa.bg/novini/article/7178284", "text": "Турски съд постанови днес бившият лидер на прокюрдската Демократична партия на народите /ДПН/ Селяхаттин Демирташ да остане в затвора, съобщи в Туитър адвокатът на Демирташ, предаде Ройтерс. Агенцията припомня, че миналата седмица ръководни представители на ЕС призоваха за бързото освобождаване от затвора на кюрдския политик. Преди десет дни Европейският съд за правата на човека /ЕСПЧ/ призова Турция бързо да приключи случая на Демирташ, констатирайки, че предварителният му арест е бил прекомерно продължителен. Върховният представител на ЕС по външната политика и сигурността Федерика Могерини по време на посещение в Анкара миналия петък също призова за освобождаване на Демирташ. Днешното решение на съда е в отговор на искане за освобождаване на Демирташ, подадено от неговите адвокати след решението на ЕСПЧ, предава БТА. През септември Демирташ, който е в затвора от ноември 2016 г., бе осъден на над четири години затвор по обвинения в терористична пропаганда, свързани с произнесена от него реч през 2013 г. Срещу него са повдигнати и други обвинения в тероризъм, по които, ако бъде намерен за виновен, може да бъде осъден на 142 години затвор. Демирташ обжалва произнесенета през септември присъда и предстои решение на апелативна инстанция. В съдебното решение на ЕСПЧ бе визирана мярката предварителен арест в рамките на другия процес срещу Демирташ. Турция обвинява ДПН във връзки с поставената извън закона Кюрдска работническа партия /ПКК/.", "date": "2018.11.30", "title": "Селяхаттин Демирташ остава в затвора"}
{"url": "https://www.24chasa.bg/novini/article/7178289", "text": "Комисията за бюджет и финанси на косовския парламент одобри днес три законопроекта за трансформиране на Косовските сили за сигурност /КСС/ в армия, които дават на КСС допълнителни правомощия, съобщава вестник \"Зъри\". Законопроектите ще бъдат изпратени на председателството на парламента, предава БТА. Председателят на парламента Кадри Весели съобщи, че на заседание на председателството в понеделник ще бъде определена датата за свикване на заседание, в чийто дневен ред ще бъдат включени тези закони. Той изрази очакване това да стане в средата на декември.", "date": "2018.11.30", "title": "Косово одобри законопроекти за трансформиране на силите си за сигурност в армия"}
{"url": "https://www.24chasa.bg/novini/article/7178293", "text": "Кметът на Пловдив Иван Тотев посрещна посланика на САЩ у нас Ерик Рубин, съобщиха от общинския пресцентър, цитиран от БТА. На срещата двамата са обсъдили предстоящото домакинство на Пловдив като Европейска столица на културата, напредъка на работата по реставрацията и социализацията на Епископската базилика на Филипопол. Проектът се осъществява съвместно от общината и Фондация \"Америка за България\" и заема централно място в програмата на града за 2019 година. Иван Тотев е благодарил и за ремонта на сградата на Основно училище \"Душо Хаджидеков\", който се финансира от правителството на САЩ. От своя страна американският посланик е споделил, че Пловдив е специален град и е пожелал успех на инициативата Европейска столица на културата, се посочва още в съобщението. На срещата са присъствали още Матю Хагенгрубер - съветник по въпросите на културата и образованието в посолството на САЩ и Стефан Стоянов - заместник-кмет \"Oбразование, бизнес развитие, европейски политики и международно сътрудничество\" на Община Пловдив.", "date": "2018.11.30", "title": "Тотев обсъди с посланика на САЩ реставрацията на Епископската базилика на Филипопол"}
{"url": "https://www.24chasa.bg/novini/article/7178162", "text": "42-годишният германски астронавт Александър Герст, 42-годишната астронавтка на НАСА Серина Онън-Чанселър и 43-годишният руски космонавт Сергей Прокопиев се смеят сякаш се намират на някой карибски бряг и всеки момент ще влязат да се къпят в морето. Те са в добро настроение. Тримата учени все още се намират на Международната космическа станция, от която отдавна трябваше да бъдат изведени, коментира германското издание \"Билд\".  . На 11 октомври астронавтът на НАСА Ник Хейг и руският му колега Алексей Овчинин трябваше да отпътуват към Международната космическа станция, но възникна авария на ракетата носител \"Союз-ФГ\" с пилотирания кораб \"Союз МС-10\". Хейг и Овчинин останаха невредими. \"Разбира се, радвахме се за пристигането им, вече бяхме подготвили спалните им кабини и имаше портокалов сок в хладилника за тях\", пише Александър Герст в блога си. Това е любовно писмо до негови колегите, до работата му и до вселената, отбелязва \"Билд\". След инцидента обаче престоят в Космоса на Герст, Чанселър и Прокопиев е удължен. Но тримата се държат един за друг и не се потискат от ситуацията. Герст трябва да работи извънредно, но има допълнително шоколад и капучино. \"Други изследователи са имали много по-трудни моменти от нашите. Имаме някои усложнения, но се опитваме да извлечем най-доброто от тях\", пише Герст. \"Най-важното е, че никой от нас не е изпаднал в летаргия и не е претоварен. Всеки от нас се грижи за другия и предприемаме повече общи действия\", казва още той. \"Сега винаги се храним вечер, често и на обед, тримата заедно. Всяка вечер гледаме заедно филм на екрана на проектора, който имаме, всеки от нас може да избере кой да бъде. Наскоро гледахме моменти от експедицията на Ърнест Шакълтън до Антарктида от 1915 година. Хубаво е да видиш как другите изследователи са владеели много по-трудни ситуации в неизвестното\", коментира още Герст. \"Всеки от нас понякога се носи в пространството покрай другите. Има контейнери за \"Бонус храна\" - всеки астронавт е можел да избере какво да вземе със себе си. Сега тримата споделят това пространство. Понякога се препъваме един в друг, докато се опитваме да достигнем до нещо. Какво да правиш в Международната космическа станция, не е нещо, което можеш да научиш на Земята. Опаковането на боклука, приготвянето на спалните чували, ходенето до тоалетна - това са трикове, които се предават само от екипаж на екипаж\", разказва астронавтът. Все още никой не е написал подробни инструкции. Други подобни биха могли да бъдат за това как да поставяме космически костюм в състояние на безтегловност, кои винтове се затягат, как човек може да се пребори с 20 плаващи инструмента едновременно, с кои от тях трябва да се борави особено внимателно, как се снима изгрев от Космоса, кои страни на Земята са особено фотогенични. Това е култура на поведението в едно особено пространство, която се е развивала в продължение на години. Всичко това разказва завръщащият се екипаж на следващия, който заминава. Има два месеца да го направи. \"Имам щастието да работя с екипаж, който има толкова прекрасно отношение. Разбира се, като командир аз се уверявам, че всичко върви възможно най-добре - както експериментите, така и нашето съвместно съществуване в космическото всекидневие. Но трябва да отделям повече време от преди. Разговарям редовно с директора на полета си за задачите, работя извънредно вечер - например, за да почистя, за да организирам или ремонтирам нещо\", завършва Герст. На 3 декември ще бъде извършен пилотиран космически полет до Международната космическа станция с кораба \"Союз МС-11\". Това ще бъде първото изстрелване на космически кораб с екипаж към МКС Космонавтът на \"Роскосмос“ Олег Кононенко, астронавтите Ан МакКлайн от НАСА и Дейвид Сен-Жак от Канадската космическа агенция се отправят към МКС. А Александър Герст, Серина Онън-Чанселър и Сергей Прокопиев ще могат да отпразнуват Коледа у дома.", "date": "2018.11.30", "title": "Заклещени в Космоса - вижте астронавтите, които не могат да се върнат на Земята"}
{"url": "https://www.24chasa.bg/novini/article/7178299", "text": "Президентът на САЩ Доналд Тръмп се защити със серия от туитове, изпратени от Буенос Айрес, от обвиненията в присвояване във връзка с проект за недвижими имоти в Русия, определяйки ги като лов на вещици\", предаде Франс прес. Бившият адвокат на Тръмп Майкъл Коен се призна вчера за виновен в лъжесвидетелстване пред Конгреса за контактите си с руската страна във връзка с проекта. Това е още един фактор срещу президента на САЩ в разследването на специалния прокурор Робърт Мълър за евентуален сговор с Русия по време на кандидатпрезидентската кампания през 2016 г., отбелязва АФП. \"О, разбирам! Аз съм много добър предприемач, който живее щастлив живот и виждам, че нашата Страна тръгва в погрешната посока (меко казано)\", възмути се Тръмп в Туитър, пишейки от Буенос Айрес. \"Решавам да се кандидатирам за президент и продължавам да водя бизнеса си - спокойно и напълно законно, говорих за това по време на предизборната кампания\", добави президентът, цитиран от БТА. \"За известно време обмислях дали да построя сграда някъде в Русия. Не дадох никакви пари, никакви гаранции и не изпълних проекта. Лов на вещици!\", заключи милиардерът. Тръмп добави, че според него Майкъл Коен лъже в момента, отбелязва Асошиейтед прес. На фона на все по-трудното си правно положение Тръмп вчера реши да анулира предвидената за Буенос Айрес среща с руския президент Владимир Путин. Той обясни промяната с конфликта между Русия и Украйна. Срещата на върха на Г-20 ще се проведе днес и утре в аржентинската столица.", "date": "2018.11.30", "title": "Тръмп: Обмислях дали да построя сграда в Русия. Не дадох пари, не изпълних проекта"}
{"url": "https://www.24chasa.bg/novini/article/7178301", "text": "Автомонтьор пострада при пожар, избухнал малко след 11 часа сутринта днес в Хасково, съобщиха от Областната противопожарна служба. Пламъците лумнали в сервиз, недалеч от Сточна гара в Хасково, съобщи БТА. Пламъците са засегнали и кола. Те застигнали автомонтьора при опит избута и спаси автомобила, оставен за ремонт. Пожарът е бил много сериозен, но пожарникарите са успели да го овладеят бързо. \"Пациентът е на 28 години, изгарянията не са много сериозни и няма опасност за живота му\", казаха от Центъра за спешна помощ в Хасково. Изгарянията са по ръцете и краката на младия мъж.", "date": "2018.11.30", "title": "Монтьор обгоря при пожар в сервиз в Хасково"}
{"url": "https://www.24chasa.bg/novini/article/7178306", "text": "Ангела Меркел,  , ще се върне от срещата на Г-20 с друг правителствен самолет, предаде ДПА. Според капитан Гуидо Хайнрих, командир на службата за специални полети, това че е дефектирал компонент в правителствения самолет \"Конрад Аденауер\", не означава да бъде подменян същия компонент в друг самолет. Когато имате проблем с акумулатора в една кола, не подменяте непременно акумулатора и в друга кола, обясни той, предава БТА. Германският канцлер и придружаващата я делегация в намален състав заминаха от Кьолн за Мадрид със самолет на германските ВВС, а оттам продължиха за Буенос Айрес с редовен полет на авиокомпанията \"Иберия\". Тази промяна в плановете се наложи, след като самолетът \"Конрад Аденауер\", използван от правителството за официални пътувания, излетя вчера от Берлин, но поради повреда се върна в Кьолн.", "date": "2018.11.30", "title": "Меркел ще се върне от срещата на Г-20 с друг правителствен самолет"}
{"url": "https://www.24chasa.bg/novini/article/7178309", "text": "\"На 29 ноември в 00:07 ч. неизвестно лице открадна количката на нашите близнаци от блока, в който живеем до Съдебната палата в София. Количката е двойна, за близнаци. Марката е Бъгабу (Bugaboo), моделът е Донки (Donkey), чувалчетата и аксесоарите към нея са цикламени и сини\". Това сподели във фейсбук бащата на двете близначета, оставени без количка в студеното време, Деян Дянков. \"Моля, споделяйте и шервайте, за да можем да предотвратим препродажбата, да помогнем на полицията да хване този дегенерат и да върнем превозното средство на децата преди зимата. По случая е заведена жалба в IV Районно управление на полицията към Столична дирекция на вътрешните работи. Моля, всеки, който има информация за извършителя, да сигнализира на тел. 0896 880 120 или директно до органите на МВР.\", завършва той. Стотици вече са споделили поста на Деян в профилите си и призовават заедно да хванем крадеца. \"24 часа\" се присъединява към призива! Споделяйте, за да видят повече хора наглия крадец!", "date": "2018.11.30", "title": "Крадец задигна количката на 2-годишни близнаци. Вижте го! Да го хванем! (Видео)"}
{"url": "https://www.24chasa.bg/novini/article/7178314", "text": "Журналист, който предаваше на живо в интернет днешния протест на \"жълтите жилетки\" в Брюксел, бе задържан от полицаи, докато е в ефир, съобщи БТА. Прякото излъчване прекъсна, след като в продължение на около минута журналистът бе влачен, въпреки че се легитимира със служебна карта и представи документи за самоличност. Преди да бъде задържан, той успя да покаже как група от стотина протестиращи е обградена в центъра на столицата от силите на реда. Хората споделиха в прякото предаване, че протестът им далеч не е свързан само с цената на дизела. Всички интервюирани коментираха, че политиците са твърде откъснати от действителността, в която деца гладуват и работещите не успяват да издържат семействата си със заплатите, които получават. Те поискаха пълна яснота къде отиват средствата от данъците. В последните дни официална статистика показа, че гражданите на Белгия и Франция, където възникна движението на \"жълтите жилетки\", плащат най-високите данъци в ЕС. Задържаният журналист е Реми Бюизин, който притежава официална прескарта, издадена от Френската република, показва профилът му в Туитър. Той уточнява, че работи в професията от около година и половина. Марката \"Брют.\", с която Бюизин работи, действа основно в социалните мрежи и се занимава главно с независимо отразяване на живо на събития от обществена значимост. Марката е обявила официален адрес за кореспонденция в Париж. В Брюксел в този час е в ход операция по изтласкването на протестиращите. Кметът на града, който положи клетва вчера, обяви в 17.00 ч. българско време днес, че оттук нататък всеки протестиращ подлежи на задържане. \"Жълтите жилетки\" очакваха по-рано днес да бъдат приети от премиера Шарл Мишел, но сред тях попаднаха анархисти, които запалиха и унищожиха два полицейски автомобила в близост до резиденцията на министър-председателя. Кадри от мястото на събитието показват изкъртени улични табели и настилка.", "date": "2018.11.30", "title": "Арестуваха журналист, предаващ на живо протеста на \"жълтите жилетки\" в Брюксел"}
{"url": "https://www.24chasa.bg/novini/article/7178331", "text": "Председателят на Европейския съвет Доналд Туск заяви в Буенос Айрес, че ако британският парламент отхвърли проекта на правителството на Тереза Мей за Брекзит, изборът ще бъде или Брекзит без сделка, или никакъв Брекзит, предаде Ройтерс, цитирана от БТА. Европейският съюз е готов за всеки сценарий, ако британският парламент отхвърли сделката за Брекзит, добави Туск. \"Няколко дни преди гласуването в Камарата на общините става все по-ясно, че тази сделка е възможно най-добрата - всъщност единствената възможна\", каза той, като изключи всякаква възможност за предоговаряне от страна на ЕС, ако британският парламент не приеме споразумението на 11 декември. \"Ако тази сделка бъде отхвърлена в Камарата на общините, оставаме с . . . алтернатива: никаква сделка или никакъв Брекзит изобщо. Искам да ви уверя, че ЕС е готов за всеки сценарий\", заяви Туск. Той ще председателства среща на върха на ЕС два дни след гласуването в британския парламент по сделката, определяна и от Мей като най-добрата за Лондон. Великобритания трябва да излезе от ЕС на 29 март, но някои се надяват, че напускането може да бъде спряно. Туск изрази увереност, че ЕС ще удължи икономическите си санкции срещу Русия след руските действия срещу украински кораби в Азовско море. Той определи като \"напълно неприемлива\" употребата на сила от Русия срещу украинските кораби в края на миналата седмица. \"Европа е единна в подкрепата си за суверенитета и териториалната цялост на Украйна. Затова съм сигурен, че ЕС ще удължи санкциите срещу Русия през декември\", каза Туск в кулоарите на срещата на Г-20 в Аржентина. Очаква се на своята среща на върха на 13-14 декември ЕС да удължи санкциите, наложени на Русия заради ролята й в украинската криза, посочва Ройтерс. ЕС иска Г-20 да предприеме твърд подход към Саудитска Арабия заради заплахите за журналисти и към Русия заради действията й в Украйна, отбелязва Асошиейтед прес. Туск призова лидерите от Г-20 да обсъдят \"търговските войни, трагичната ситуация в Сирия и Йемен и руската агресия в Украйна\". Той не спомена убийството на саудитския журналист Джамал Хашоги, но подчерта, че е важно да се осигури \"основна безопасност на журналистите\" и заяви, че \"е наше задължение да настояваме нашите партньори да уважават тези основни принципи\". Сред лидерите от Г-20 има сериозни разделения и Туск призна, че \"това е труден момент за международното сътрудничество\".", "date": "2018.11.30", "title": "Туск: Ако отхвърлят проекта за Брекзит - ще има Брекзит без сделка или няма да има Брекзит"}
{"url": "https://www.24chasa.bg/novini/article/7177998", "text": "Лидерите на партии от Централна и Източна Европа, които се събраха във Вишеград, излизат с обща позиция за създаването на Европейска прокуратура. Председателят на БСП Корнелия Нинова заяви пред тях, че всички европейски граждани дават своя принос за европейския бюджет, но кражбите и измамите с пари от европейските фондове пълнят джобовете на малцина, а страдат изрядните данъкоплатци, предадоха от пресцентъра на партията. “В последните две години ние събрахме информация за много случаи на корупция при правителството на Бойко Борисов. Подадохме сигнали до българската главна прокуратура и бяха образувани досъдебни производства. В последните месеци работим и за подаване на необходимата информация на Европейската служба за борба с измамите ОЛАФ. Трябва да бъдем непримирими. Европейска прокуратура е нужна. Може най-накрая някой политик у нас да влезе в затвора”, каза още тя. Според Нинова понастоящем финансовите интереси на ЕС не са достатъчно добре защитени. На първо място тя посочи, че съществуващите органи на ЕС - Европейската служба за борба с измамите (ОЛАФ), Европейската агенция за сътрудничество в областта на наказателното правосъдие (Евроюст) и Европейската полицейска служба (Европол) не могат да извършват наказателни разследвания, нито да преследват по наказателен ред случаите на измама. “ОЛАФ може само да предава резултатите от административните си разследвания на компетентните национални органи, които след това решават самостоятелно- дали да образуват наказателно производство, въз основа на констатациите на ОЛАФ”, обоснова се тя. На второ място, според нея има големи различия в националните усилия в областта на правоприлагането от страна на отделните държави-членки, като те не винаги предприемат необходимите действия за справяне с престъпленията против бюджета на ЕС. “Понастоящем едва в около 50 % от случаите на съдебни препоръки, предадени от ОЛАФ на националните прокурорски органи, се стига до предявяването на обвинение. Европейската прокуратура, чрез своите разследвания във всички участващи държави-членки, ще способства за реални наказателни преследвания и понасяне на отговорност за злоупотреби с евросредства”, каза още Корнелия Нинова.", "date": "2018.11.30", "title": "Нинова: Европрокуратура е нужна. Може някой политик у нас да влезе в затвора"}
{"url": "https://www.24chasa.bg/novini/article/7178014", "text": "Британски археолози откриха най-стария казан за уиски в света в абатство в шотландското графство Файф, съобщи Фокс нюз. Казанът е в средновековното абатство Линдърс, където шотландският герой Уилям Уолъс, за когото е филмът \"Смело сърце\", е отседнал с 300 от войниците си след победата над англичаните през 1298 г. Каменната конструкция е намерена близо до склада за зърно, което вероятно се е използвало за дестилацията, предава БТА. По нея са намерени следи от дървени въглища, ечемик, пшеница и керамика, които съответстват на известното за средновековното производство на уиски. Абатството дестилира уиски поне от 1494 г., показват документи от хазната на шотландския крал Джеймс Четвърти, в които за първи път се споменава \"aqua vitae\" - уискито. \"Трудно е да бъде надценено потенциалното значение на това откритие - каза управителят на дестилерията към абатството Дрю Маккензи Смит. - Има много признаци, че това е един от най-ранните казани\".", "date": "2018.11.30", "title": "Археолози откриха най-стария казан за уиски в света"}
{"url": "https://www.24chasa.bg/novini/article/7178032", "text": "37 незаконни мигранти, 18 от които - непълнолетни, са установени и задържани от служители на РУ-Харманли, съобщиха от полицията. Групата се е движила в локалното платно на АМ \"Марица\" в района до пътен възел за с. Преславец. Чужденците се самоопределили като граждани на Афганистан, били без документи за самоличност, не са удостоверили и легалното си влизане в страната. Работата по образуваното досъдебно производство продължава.", "date": "2018.11.30", "title": "Хванаха 37 незаконни мигранти на магистрала \"Марица\""}
{"url": "https://www.24chasa.bg/novini/article/7178045", "text": "Двама подсъдими за притежание на наркотици с цел продажба получиха условни наказания, след като Окръжният съд в Добрич одобри споразуменията, сключени между тях и прокуратурата. 29-годишният Ивайло У. и 23-годишната Айджан Р., които живеят в тервелското село Орляк, се признаха за виновни в това, че на 12 октомври 2017 г. в същото село, в съучастие помежду си, без надлежно разрешително, са държали с цел разпространение високорискови наркотични вещества - марихуана с общо тегло 3.27 грама, на стойност 19.62 лева. Наркотичното вещество било разпределено в четири пакетчета. За извършеното деяние 29-годишният, който вече е осъждан, ще търпи условно наказание от 1 година и 6 месеца „лишаване от свобода“, с изпитателен срок от 3 години. Съучастничката му е с чисто съдебно минало и получава наказание от 1 година лишаване от свобода - условно, при същия изпитателен срок. И двамата подсъдими декларираха пред съда, че са подписали доброволно споразуменията и се отказват от по-нататъшното разглеждане на делата им по общия ред. Одобрените споразумения имат последиците на влезли в сила присъди.", "date": "2018.11.30", "title": "Условни присъди за държане на марихуана с цел продажба"}
{"url": "https://www.24chasa.bg/novini/article/7178051", "text": "Районенният съд в Ген. Тошево одобри споразумения, сключени между двама сирийски граждани, техните защитници и прокуратурата. С постигнатите споразумения страните приемат за безспорно установено, че на 9 ноември т.г. единият от подсъдимите, в ролята на водач, е извел другия през границата на страната ни. Незаконното преминаване било извършено в землището на село Йовково, между 131 - 132 гранични пирамиди. Районният съд постанови мъжът, излязъл през държавната ни границата без разрешение на надлежните органи на властта и не през определените за това места, да изтърпи условно наказание от 8 месеца „лишаване от свобода“ с 3-годишен изпитателен срок и да плати глоба от 150 лева. Другият сирийски гражданин е осъден условно на 10 месеца „лишаване от свобода“, при същия изпитателен срок, за това, че е превел незаконно сънародника си през нашата граница. И двамата чужденци декларираха пред съда, че са подписали доброволно споразуменията, съгласни са с техните клаузи и се отказват от по-нататъшното разглеждане на делата по общия ред. Възпитателната работа с условно осъдените сирийци е възложена на дирекция „Миграция“ при МВР. Постановените съдебни актове са окончателни.", "date": "2018.11.30", "title": "Осъдиха условно двама сирийци за нелегално преминаване на границата с Румъния"}
{"url": "https://www.24chasa.bg/novini/article/7178052", "text": "В България през октомври безработицата леко е нараснала до 5,4 на сто спрямо 5,3 на сто през септември. На годишна основа се отчита спад след нивото от 5,9 на сто през октомври 2017 година, съобщи европейската статистическа служба Евростат на сайта си. Безработицата в Европейския съюз през октомври е останала на ниво 6,7 на сто, което е без изменение спрямо септември и понижение спрямо 7,4 на сто през октомври 2017 година. Това равнище остава най-ниското, отчитано в ЕС, откакто започва да се публикува месечна статистика за безработицата в общността през януари 2000 година. В еврозоната показателят също е останал без промяна спрямо септември на ниво 8,1 на сто, което е най-ниското от ноември 2008 година. През същия месец на 2017 г. бяха отчетени 8,8 на сто. Сред страните членки на ЕС най-ниски нива на безработица са отбелязани в Чехия (2,2 на сто) и Германия (3,3 на сто), а най-високи - в Гърция (18,9 на сто през август) и Испания (14,8 на сто).", "date": "2018.11.30", "title": "Евростат: Безработицата в България леко нараства през октомври"}
{"url": "https://www.24chasa.bg/novini/article/7178037", "text": "Загубилият кандидат за шеф на Софийския градски съд (СГС) Евгени Георгиев ще обжалва решението на Висшия съдебен съвет (ВСС), с което за председател бе избран съдия Алексей Трифонов. Това обяви самият Георгиев в отворено писмо. Жалбата му ще бъде депозирана още в понеделник. По закон срокът за подаването ѝ е 7-дневен, като жалбата спира изпълнението на решението на ВСС, освен ако съдът не постанови друго. „Tвъpдя, чe избopът бeшe oпopoчeн пopaди yчacтиeтo в нeгo нa двaмa члeнoвe нa BCC, зa кoитo имaшe ocнoвaния зa oтвoд. Heщo пoвeчe, c peшeниeтo cи BCC нeмoтивиpaнo нe ce cъoбpaзи c peшeниe нa Oбщoтo cъбpaниe нa cъдa, кoeтo e явнo игнopиpaнe нa пpинципa нa cъдийcкo caмoyпpaвлeниe. Иcкpeнo вяpвaм в cъдийcкoтo caмoyпpaвлeниe и щe ce бopя зa нeгo нeзaвиcимo кaквo би ми кocтвaлo в личeн и пpoфecиoнaлeн плaн“, пише Георгиев. Той получи повече гласове от съдиите в СГС преди избора във ВСС, тъй като бе издигнат от тях самите за шеф. Георгиев е изпратил и писмено обръщение до колегите си от съда, с което ги уведомява за решението да обжалва. Следващата седмица е свикано Общо събрание на съдиите в СГС, на което ще се коментира изборът на нов председател.", "date": "2018.11.30", "title": "Загубилият кандидат за шеф на градския съд обжалва избора"}
{"url": "https://www.24chasa.bg/novini/article/7178060", "text": "Публично обсъждане на проекта на Национална програма за подобряване качеството на атмосферния въздух (2018-2024 г.) със заинтересованите страни се състоя днес в Министерството на околната среда и водите /МОСВ/, съобщиха от ведомството. Програмата е разработена по споразумение за предоставяне на консултантски услуги между МОСВ и Световната банка. Проектът е бил предоставен за обществен достъп на 2 ноември 2018 г. \"Изчакахме максимално дълго време, за да се запознаят заинтересованите страни и да дадат своите становища и мнения. След това следва да приемем този правителствен документ и да започнем изпълнението на мерките\", е заявил министърът на околната среда и водите Нено Димов при откриването на дискусията. Програмата определя отговорностите на национално и местно ниво за подобряване качеството на атмосферния въздух. В нея като основен замърсител с фини прахови частици (ФПЧ) са идентифицирани битовото отоплението и автомобилният транспорт. Относно ангажиментите на национално ниво една от препоръките на Световната банка вече е отразена в приетите на първо четене в парламента промени в Закона за чистотата на атмосферния въздух - въвеждането на изисквания за нивата на съдържание на сяра, пепел и влажност в твърдите горива, посочи министър Димов. По отношение на местната власт той подчерта, че по Оперативна програма \"Околна среда\" 2014-2020 (ОПОС) са осигурени средства на общините за разработване и актуализиране на планове за подобряване на качеството на атмосферния въздух. Предстои предоставяне на финансиране по ОПОС и за реализация на конкретни мерки.", "date": "2018.11.30", "title": "В МОСВ обсъдиха проект за подобряване качеството на въздуха"}
{"url": "https://www.24chasa.bg/novini/article/7178065", "text": "Турция все още не изпълнява седем от изискванията за отпадането на визите за нейните граждани, пътуващи до ЕС. Това заяви говорител на Европейската комисия в отговор на въпрос, предава БТА. Насърчаваме Турция да покрие всички 72 изисквания и да запази диалога в търсенето на решения, посочи говорителят. Той отбеляза, че е необходимо Анкара да приеме законодателни промени. Турски медии вчера цитираха еврокомисаря по миграцията Димитрис Аврамопулос да заявява, че \"Турция е много близо до изпълнението на всички изисквания\". През февруари говорител на турския президент Реджеп Ердоган бе цитиран да твърди, че изискванията вече са изцяло изпълнени. Справка показва, че ЕС все още отчита като неизпълнени или изпълнени в недостатъчна степен насоките за промени в законодателството, свързано с борбата с тероризма; за издаване на биометрични документи за самоличност; за борба с корупцията; за международно сътрудничество при разследването на престъпността; за защита на личните данни.", "date": "2018.11.30", "title": "ЕК: Турция не отговаря на 7 от изискванията за отпадане на визите"}
{"url": "https://www.24chasa.bg/novini/article/7178077", "text": "Дрифт на завой с микробус с летни гуми е най-вероятната причина за катастрофата с училищния автобус, станала вчера между русенските села Пиперково и Джулюница, съобщиха от полицията. Зад волана на микробуса \"Форд Транзит\" с холандска регистрация е бил 20-годишен младеж. Той изгубил контрол над буса, навлязъл в лентата за насрещно движение и се е блъснал челно с ученическия автобус, управляван от 62-годишен шофьор. Алкохолната проба и на двамата водачи е отрицателна. За щастие, двете возила са се движили бавно, затова въпреки челния удар, не се е стигнало до по-сериозни рани. Екипът на Спешна помощ е откарал две от пътничките в автобуса - момичета на 15 и 17 г. за преглед в МБАЛ – Бяла, а впоследствие за оказване на медицинска помощ е отведен и 20-годишен пътник от буса. Едното от децата е с натъртвания, а другото с фрактура на носа. На мястото на инцидента пристигнал и директорът на професионалната гимназия в Бяла Пламен Велев. С момичетата се е срещнал и психолог. Опасност за живота им няма. Разследването на катастрофата продължава.", "date": "2018.11.30", "title": "Дрифт на завой с летни гуми причинил катастрофата с училищния автобус"}
{"url": "https://www.24chasa.bg/novini/article/7178124", "text": "Три години след ратифицирането в Париж на решаваща глобална сделка за климата, световните лидери се събират отново, за се договорят по уточняващи договорни условия. След еуфорията от 2015 г. настъпи трезвото осъзнаване на факта, че постигането на договореност между близо 200 държави, всяка със своите политически и икономически нужди и изисквания, ще бъде предизвикателство, свидетелство за което бе и решението на президента Доналд Тръмп да оттегли САЩ от Парижкото споразумение, повтаряйки мантрата си \"Америка на първо място\". \"Погледнато отвън, това е неизпълнима задача\", каза полският заместник-министър на околната среда Михал Куртика за преговорите от 2 до 14 декември в град Катовице, които той ще председателства. Основен приоритет ще е финализирането на т.нар. Парижки регламент - правилник, който определя как страните да отчитат вредните си емисиите, как да ги огласяват прозрачно пред останалия свят и да информират какво предприемат за намаляването им. Опитни преговарящи наричат конференцията с очаквани 25 000 участници \"Париж 2.0\" заради високите залози, които ще се разиграят в Катовице. Горските пожари в Калифорния и Гърция, сушата в Германия и Австралия, тропическите циклони \"Мангхут\" в Тихия океан и \"Майкъл\" в Атлантика - учените казват, че екстремното време тази година дава само бегла представа за предстоящите бедствия, ако глобалното затопляне продължи с нестихваща сила. Огласен наскоро доклад на Междуправителствената експертна група по климатичните промени предупреди, че времето изтича, ако светът иска да постигне най-амбициозната си цел от Парижкото споразумение - да задържи глобалното затопляне в рамките на 1,5 градуса по Целзий. Планетата вече е с 1 градус по-топла, отколкото в прединдустриалната епоха, а е на път да се затопли с още 2-3 градуса до края на века, ако не се вземат драстични мерки. Конференцията ще им \"доста съществени последици за човечеството и за начина, по който се грижим за планетата си\", каза Куртика пред АП преди форума. Експертите са единодушни, че набелязаните в Париж цели може да бъдат постигнати само ако до 2050 г. емисиите от въглероден диоксид и други газове с парников ефект бъдат сведени до нула. Само че Парижкото споразумение дава възможност на страните да определят сами количествата на вредните си емисии. Някои са на път да се справят със задачата, други - не. Като цяло светът напредва в погрешна посока. Миналата седмица Световната метеорологична организация съобщи, че през 2017 г. средната в световен мащаб концентрация на въглероден диоксид е отбелязала нов рекорд, а равнището на другите газове, създаващи парников ефект, като метана и азотния оксид, също се е повишило. Тази година се очаква ново увеличение с 2 процента на произведените в резултат на човешка дейност емисии, тъй като изграждането на захранвани с въглища електроцентрали в Азия и Африка продължава, а поглъщащите въглеводорода гори намаляват със скорост, с каквато не могат да с възстановят. \"Всички признават, че националните планове, взети сумарно, ще доведат до затопляне над 3, а може би и 4 градуса\", казва Юхан Рокстрьом, новият директор на Потсдамския институт за изследване на въздействието на климата. \"Знаем, че се движим в погрешната посока\", каза Рокстрьом. \"За да имаме шанса да задържим затоплянето под 2 градуса, трябва да намалим глобалните въглеродни емисии не по-късно от 2020 г. - до две години, предупреди той. Убеждаването на страните да набележат нови, по-сурови цели за намаляване на емисиите до 2020 г., е ключово предизвикателство в Катовице. Ако това стане, то ще доведе до драстични промени във всички отрасли на техните икономики, включително до пълен отказ от изкопаемите горива. Бедните държави искат богатите да се ангажират с по-чувствителни ограничения, на основание, че са отговорни за основната част от въглеродните емисии в атмосферата. Богатите държави казват, че са готови да го направят, но само ако и бедните страни поемат своя дял. \"Очевидно не всички страни са на един и същи етап на развитие, така че трябва да имаме и това предвид и да правим разлика между отговорностите, което е огромна задача\", казва Лидия Войта, съдружник в базираната в Берлин консултантска компания \"Климатекос\" и бивш полски участник в преговорите за климата. Сред онези, които се очаква да са най-настоятелни за приемане на амбициозни мерки, ще са малките островни държави, които вече се сблъскат със сериозни предизвикателства в резултат на климатичните промени. Междувременно САЩ са далече от онази движеща сила, която бяха на преговорите в Париж при президента Барак Обама. Бразилия и Австралия, които преди бяха твърди поддръжници на споразумението, изглежда следват примера на Тръмп. Някои наблюдатели се опасяват, че националистическия подход към климата може да торпилира надеждата за съществен напредък в Катовице. Други са по-оптимистично настроени. \"Скоро ще видим достатъчно голямо малцинство от важни икономики да се ориентира категорично в правилната посока. Това може да има заразителен ефект и да се окаже положително\", казва Рокстрьом. Полша може в крайна сметка да изиграе ключова роля за сближаването на двете противоложни страни. Тя вече беше председател на три предишни кръга климатични преговори, а фактът, че основната част от енергетиката й разчита на въглищата, кара Варшава да обмисля сурови мерки в идните години. Двадесет и четвъртата международна конференция за климата, или COP24, както е известна, ще се състои на мястото на закрита през 1999 г. въгледобивна мина в Катовице, работила в продължение на 176 години. От 90-те години на миналия век в страната са закрити пет от седемте й каменовъглени мини, тъй като Полша постепенно преустанови субсидиите и се насочи към пазарната икономика. В другите райони на града обаче 1500 миньори продължават да добиват хиляди тонове въглища дневно. Полша продължава да разчита на въглищата за покриване на около 80 процента от енергийните си нужди. Властите възнамеряват да изпратят сигнал, че миньорите и онези хиляди други хора, чиито работни места са застрашени от отказа от въглищата, не са забравени и държавата мисли за бъдещето им. През първата седмица от преговорите се очаква лидерите да подпишат подкрепена от Полша декларация, призоваваща за \"справедлив преход\", който \"ще създаде качествени работни места в районите, засегнати от прехода към нисковъглеродна икономика\". След това преговарящите ще се заемат с трудната задача да превърнат проект от 300 страници в изпълнимо и съдържателно споразумение, под което в края на втората седмица правителствата ще могат да положат подписа си. \"Надявам се страните да могат да постигнат компромис и да можем да кажем, че Катовице има принос в това глобално усилие\", каза Куртика. (БТА)", "date": "2018.11.30", "title": "Светът е изправен пред невъзможна задача след парижките климатични преговори"}
{"url": "https://www.24chasa.bg/novini/article/7178123", "text": "Три години след ратифицирането в Париж на решаваща глобална сделка за климата, световните лидери се събират отново, за се договорят по уточняващи договорни условия. След еуфорията от 2015 г. настъпи трезвото осъзнаване на факта, че постигането на договореност между близо 200 държави, всяка със своите политически и икономически нужди и изисквания, ще бъде предизвикателство, свидетелство за което бе и решението на президента Доналд Тръмп да оттегли САЩ от Парижкото споразумение, повтаряйки мантрата си \"Америка на първо място\", предава БТА. \"Погледнато отвън, това е неизпълнима задача\", каза полският заместник-министър на околната среда Михал Куртика за преговорите от 2 до 14 декември в град Катовице, които той ще председателства. Основен приоритет ще е финализирането на т.нар. Парижки регламент - правилник, който определя как страните да отчитат вредните си емисиите, как да ги огласяват прозрачно пред останалия свят и да информират какво предприемат за намаляването им. Опитни преговарящи наричат конференцията с очаквани 25 000 участници \"Париж 2.0\" заради високите залози, които ще се разиграят в Катовице. Горските пожари в Калифорния и Гърция, сушата в Германия и Австралия, тропическите циклони \"Мангхут\" в Тихия океан и \"Майкъл\" в Атлантика - учените казват, че екстремното време тази година дава само бегла представа за предстоящите бедствия, ако глобалното затопляне продължи с нестихваща сила. Огласен наскоро доклад на Междуправителствената експертна група по климатичните промени предупреди, че времето изтича, ако светът иска да постигне най-амбициозната си цел от Парижкото споразумение - да задържи глобалното затопляне в рамките на 1,5 градуса по Целзий. Планетата вече е с 1 градус по-топла, отколкото в прединдустриалната епоха, а е на път да се затопли с още 2-3 градуса до края на века, ако не се вземат драстични мерки. Конференцията ще им \"доста съществени последици за човечеството и за начина, по който се грижим за планетата си\", каза Куртика пред АП преди форума. Експертите са единодушни, че набелязаните в Париж цели може да бъдат постигнати само ако до 2050 г. емисиите от въглероден диоксид и други газове с парников ефект бъдат сведени до нула. Само че Парижкото споразумение дава възможност на страните да определят сами количествата на вредните си емисии. Някои са на път да се справят със задачата, други - не. Като цяло светът напредва в погрешна посока. Миналата седмица Световната метеорологична организация съобщи, че през 2017 г. средната в световен мащаб концентрация на въглероден диоксид е отбелязала нов рекорд, а равнището на другите газове, създаващи парников ефект, като метана и азотния оксид, също се е повишило. Тази година се очаква ново увеличение с 2 процента на произведените в резултат на човешка дейност емисии, тъй като изграждането на захранвани с въглища електроцентрали в Азия и Африка продължава, а поглъщащите въглеводорода гори намаляват със скорост, с каквато не могат да с възстановят. \"Всички признават, че националните планове, взети сумарно, ще доведат до затопляне над 3, а може би и 4 градуса\", казва Юхан Рокстрьом, новият директор на Потсдамския институт за изследване на въздействието на климата. \"Знаем, че се движим в погрешната посока\", каза Рокстрьом. \"За да имаме шанса да задържим затоплянето под 2 градуса, трябва да намалим глобалните въглеродни емисии не по-късно от 2020 г. - до две години, предупреди той. Убеждаването на страните да набележат нови, по-сурови цели за намаляване на емисиите до 2020 г., е ключово предизвикателство в Катовице. Ако това стане, то ще доведе до драстични промени във всички отрасли на техните икономики, включително до пълен отказ от изкопаемите горива. Бедните държави искат богатите да се ангажират с по-чувствителни ограничения, на основание, че са отговорни за основната част от въглеродните емисии в атмосферата. Богатите държави казват, че са готови да го направят, но само ако и бедните страни поемат своя дял. \"Очевидно не всички страни са на един и същи етап на развитие, така че трябва да имаме и това предвид и да правим разлика между отговорностите, което е огромна задача\", казва Лидия Войта, съдружник в базираната в Берлин консултантска компания \"Климатекос\" и бивш полски участник в преговорите за климата. Сред онези, които се очаква да са най-настоятелни за приемане на амбициозни мерки, ще са малките островни държави, които вече се сблъскат със сериозни предизвикателства в резултат на климатичните промени. Междувременно САЩ са далече от онази движеща сила, която бяха на преговорите в Париж при президента Барак Обама. Бразилия и Австралия, които преди бяха твърди поддръжници на споразумението, изглежда следват примера на Тръмп. Някои наблюдатели се опасяват, че националистическия подход към климата може да торпилира надеждата за съществен напредък в Катовице. Други са по-оптимистично настроени. \"Скоро ще видим достатъчно голямо малцинство от важни икономики да се ориентира категорично в правилната посока. Това може да има заразителен ефект и да се окаже положително\", казва Рокстрьом. Полша може в крайна сметка да изиграе ключова роля за сближаването на двете противоложни страни. Тя вече беше председател на три предишни кръга климатични преговори, а фактът, че основната част от енергетиката й разчита на въглищата, кара Варшава да обмисля сурови мерки в идните години. Двадесет и четвъртата международна конференция за климата, или COP24, както е известна, ще се състои на мястото на закрита през 1999 г. въгледобивна мина в Катовице, работила в продължение на 176 години. От 90-те години на миналия век в страната са закрити пет от седемте й каменовъглени мини, тъй като Полша постепенно преустанови субсидиите и се насочи към пазарната икономика. В другите райони на града обаче 1500 миньори продължават да добиват хиляди тонове въглища дневно. Полша продължава да разчита на въглищата за покриване на около 80 процента от енергийните си нужди. Властите възнамеряват да изпратят сигнал, че миньорите и онези хиляди други хора, чиито работни места са застрашени от отказа от въглищата, не са забравени и държавата мисли за бъдещето им. През първата седмица от преговорите се очаква лидерите да подпишат подкрепена от Полша декларация, призоваваща за \"справедлив преход\", който \"ще създаде качествени работни места в районите, засегнати от прехода към нисковъглеродна икономика\". След това преговарящите ще се заемат с трудната задача да превърнат проект от 300 страници в изпълнимо и съдържателно споразумение, под което в края на втората седмица правителствата ще могат да положат подписа си. \"Надявам се страните да могат да постигнат компромис и да можем да кажем, че Катовице има принос в това глобално усилие\", каза Куртика. (БТА)", "date": "2018.11.30", "title": "Светът изправен пред \"невъзможна\" задача \nслед парижките климатични преговори"}
{"url": "https://www.24chasa.bg/novini/article/7178127", "text": "Председателят на Европейския съвет Доналд Туск заяви в Буенос Айрес, че ако британският парламент отхвърли проекта на правителството на Тереза Мей за Брекзит, изборът ще бъде или Брекзит без сделка, или никакъв Брекзит, предаде Ройтерс, цитирана от БТА. Европейският съюз е готов за всеки сценарий, ако британският парламент отхвърли сделката за Брекзит, добави Туск.", "date": "2018.11.30", "title": "Tуск: ЕС е готов за всеки сценарий, ако Лондон отхвърли сделката за Брекзит"}
{"url": "https://www.24chasa.bg/novini/article/7178133", "text": "Премиерът на Молдова Павел Филип заяви днес, че се чувства румънец, но се отнася скептично към действията на т. нар. унионисти, които подкрепят обединение на Молдова с Румъния, предаде ТАСС, цитирана от БТА. Никога не съм крил, че мисля на румънски и че у мен, както и у моите родители, тече румънска кръв. Отношенията с Румъния са много важни за мен, повече, отколкото за други, защото съм роден в семейство, което е било разделено с бодлива тел, разказа пред телевизия Молдова премиерът Павел Филип. Той поясни, че неговото семейство е било разделено миналия век, когато Молдова е преминала от Румъния в състава на СССР, като баща му е останал в Кишинев, а неговите братя - в Букурещ. \"Години наред на тях им позволяваха да се виждат веднъж в годината. Аз помня тези срещи, изпълнени с емоции, сълзи и чувства\", разказа Филип. Премиерът на Молдова посочи обаче, че гледа скептично на дейността на унионистите. \"За съжаление, ние чухме много гласовити изявления за сближаване с Румъния, у нас дори има унионисти, които също направиха много изявления, но аз не съм видял резултати от истинското сближаване с Румъния\", каза Филип. Призиви за обединение на двете страни се чуват по-често от Румъния, където тази идея се подкрепя от близо 68 процента от населението. В Молдова обаче, според анкети, идеята се поддържа само от 21 процента от гражданите, а президентът Игор Додон дори предложи със закон да бъдат забранени партии и движения, които подкрепят ликвидиране на молдовската държавност. Лидерите на управляващата в Кишинев проевропейска коалиция предпочитат да не забелязват действията на унионистите, за да не влошат отношенията с Букурещ и да запазят симпатиите на десния електорат преди предстоящите през февруари парламентарни избори, отбелязва ТАСС.", "date": "2018.11.30", "title": "Молдовският премиер: Чувствам се румънец, но не виждам резултати от сближаване с тях"}
{"url": "https://www.24chasa.bg/novini/article/7178136", "text": "„Българската Коледа“ не е просто дарителска кампания, тя е нещо много повече. Тя дава надежда за бъдещето ни като държава и общество, защото успява да обедини хора с различни професии, образование и социално положение около една общественозначима кауза. Това заяви президентът Румен Радев в УМБАЛ „Проф. д-р Стоян Киркович“ в Стара Загора, където обяви старта на шестнадесетото издание на благотворителната инициатива „Българската Коледа”, която се провежда под негов патронаж, съобщиха от прессекретариата на държавни глава. Държавният глава подчерта, че благотворителността ни дава вяра, че живеем в общество, което се гради върху хуманни ценности, а „Българската Коледа“ инвестира в най-ценния капитал - здравето на децата. „Избрах тази година да дадем началото на поредното издание на инициативата точно тук, защото УМБАЛ „Проф. д-р Стоян Киркович” е едно от водещите лечебни заведения в страната със 135-годишна история. Това е болница, която се гордее със своите специалисти в различни области на здравеопазването. Мисля, че точно тук, където годишно се прилагат грижи за хиляди български деца, нашият призив ще бъде по-силен и по-истински”, заяви Румен Радев. „В подкрепа на децата с тежки заболявания и увреждания” е темата на шестнадесетото издание на „Българската Коледа”. „Резултатите от новите медицински технологии и методи стават все по-добри, но има редица заболявания, при които това е недостатъчно. Нужно е продължително лечение, социална подкрепа на децата с тежки заболявания и увреждания и на техните семейства“, заяви президентът. Държавният глава посочи, че новото издание на инициативата си поставя за цел да помогне на децата с тежки заболявания и увреждания като осигури съвременна високотехнологична апаратура и подкрепи комплексната грижа за тях, защото всяко дете заслужава щастливо детство и пълноценен живот. По думите на Румен Радев зад тази благородна инициатива стоят хиляди добродетелни българи – инициаторите, дарителите, медиите, всички хора, които подкрепят тази идея и я разпространяват. Президентът изтъкна, че една дарителска кампания има сила тогава, когато събужда доверие, а то зависи най-вече от хората, които изразходват събраните средства. Държавният глава благодари на всички лекари и медицински работници, които подпомагат инициативата „Българската Коледа“ за техния труд, за грижите, които полагат за децата, както и за надеждата и доверието, които носи тяхната работа. „Вие давате максимума от себе си и за спасяването на живота, и за грижата за здравето на нашите деца. Изразходвате средствата по най-добрия начин и ни давате надеждата, че нашите деца ще имат още по-добри грижи, а техните семейства ще имат вяра в българската държава и в българското общество“, допълни Румен Радев. Благодарение на проявената съпричастност на добродетелни българи, петнадесетото издание на „Българската Коледа“ в подкрепа на спасения детски живот разполага с бюджет от 2 600 000 лв. Кампанията имаше за цел да помогне за подобряване на продължителното лечение и активната рехабилитация на спасените деца. Със сумата от близо 700 000 лева са подпомогнати 505 деца за осъществяване на лечение и рехабилитация. Закупена е медицинска апаратура за 22 лечебни заведения от цялата страна – университетски и многопрофилни болници, рехабилитационни центрове и домове за медико-социални грижи на обща стойност 1 790 000 лв. В словото си държавният глава подчерта, че с помощта на “Българска Коледа” вече в много рехабилитационни центрове в страната има най-съвременна апаратура на високотехнологично ниво, която позволява нашите лекари и специалисти да внедряват нови форми и методи за лечение в своята практика. По-късно президентът Румен Радев посети детската хирургия на УМБАЛ „Проф. д-р Стоян Киркович“ и дома за медико-социални грижи за деца в Стара Загора.", "date": "2018.11.30", "title": "Президентът Радев даде началото на 16-ата „Българска Коледа”"}
{"url": "https://www.24chasa.bg/novini/article/7178099", "text": "В Наказателната колегия на Върховния касационен съд е създадена добра организация на работата. Не са констатирани нарушения по образуването, разпределението, движението и приключването на делата. Това е установил Инспекторатът към Висшия съдебен съвет при извършената комплексна планова проверка на дейността на НК на ВКС. Ревизията е обхванала периода от 1 януари 2016 г. до 31 декември 2017 г., съобщиха от ИВСС. Разпределението на делата се извършва на принципа на случайния подбор и в съответствие с действащите в съда правила. В Наказателна колегия няма обособени постоянни състави. Те се формират на случаен принцип с компютърен подбор два пъти годишно, казват от институцията на главния съдебен инспектор Теодора Точкова. Насрочването на делата се извършвало от председателите на отделения в Наказателната колегия, като се съобразявали техния брой с правната и фактическата им сложност. Делата се насрочвали в срок от 30-40 дни от образуването им, в първия възможен свободен заседателен ден на съдията-докладчик, установили съдебните ревизори. Наказателните дела във ВКС най-често се разглеждали и приключвали в едно съдебно заседание. Отлагали се само при наличието на законоустановените предпоставки. Няма постановени оправдателни присъди по дела с предмет корупционни престъпления, извършени от съдии, прокурори и следователи и лица, заемащи висши държавни длъжности, казват още от ИВСС.", "date": "2018.11.30", "title": "Инспекторатът: Наказателната колегия на ВКС работи добре"}
{"url": "https://www.24chasa.bg/novini/article/7177663", "text": "Биоетанолът в бензините увеличава корозията на двигателите и Българската петролна и газова асоциация /БПГА/ предлага да не се увеличава количеството му. Това каза Камелия Славейкова, изпълнителен директор на \"Шел - България\" и член на УС на БПГА по време на работна среща на асоциацията в Стара Загора. Такава е и препоръката на производителите на автомобили, подчерта тя, цитирана от БТА. Сега биоетанолът в бензина у нас е осем процента като се предвижда от 2019 година да се повиши на девет процента. От корозия на двигателите са застрашени най-вече старите коли, каквито са повечето в България. Камелия Славейкова не уточни колко стари трябва да са колите, за да е опасен за тях биоетанола, но посочи, че всеки производител разполага с информация за своите модели. Според Камелия Славейкова продаваните в България горива са със същото качество като тези в Европа. Горивата, продавани в България, са пригодени да се използват до минус 15 градуса, но има и такива, които са ефективни и при минус 20 градуса. В повечето страни на ЕС съдържанието на биоетанол в бензина е до 5 процента. Има страни като Франция, Белгия и Германия, където могат да ви продадат и бензин с до 10 процента биоетанол. В България биодобавката в бензина е 8 процента, а в дизела поне 6 процента. Биокомпонентите имат по-ниско енергийно съдържание от обикновеното гориво и с него се изминават по-малко километри. Затова в горивата има добавки, които чистят клапаните от отлаганията. Тези отлагания намаляват мощността, вдигат разхода и вредните емисии на колата, посочиха от БПГА.", "date": "2018.11.30", "title": "Експерти: Биоетанолът в бензините е опасен за двигателите на старите коли"}
{"url": "https://www.24chasa.bg/novini/article/7177677", "text": "България и Мароко активно си сътрудничат и работят през последните няколко месеца в сферата на сигурността, особено по темите тероризъм и миграция. Това каза българският премиер Бойко Борисов на пресконференция в Министерския съвет в мароканската столица Рабат след подписването на Административно споразумение към Спогодбата за социална сигурност, предаде БТА. Борисов посочи, че се отчита с около 30 на сто ръст в стокооборота между двете страни, който се формира най-вече заради търговските отношения в строителството, фармацията, храните и торовете. \"Има добър стокообмен и се надявам, че със споразуменията, които подписахме днес и в социалната сфера, ще дадем по-голям тласък в следващите месеци в бизнес отношенията, добави Борисов. Българският премиер изтъкна, че бронежилетките, които носят полицаите и армията в Мароко, са произведени в България. Той информира, че е представил пред мароканските си колеги и възможностите на военно-промишления комплекс на България. Бойко Борисов отправи покана към премиера на Мароко Саад Еддин Ел Отмани да посети страната ни в началото на следващата година, за да може да се представят възможностите за сътрудничество във военно-промишлената и в други сфери. Бойко Борисов заяви, че Мароко е \"входна врата към Африка и стои изключително стабилно\". Той изтъкна, че крал Мохамед VI полага огромни усилия в тази посока. По думите му България стои по същия начин на Балканите и в Европа. Министър-председателят на Кралство Мароко отбеляза, че е доволен от посещението на българския премиер и придружаващата го делегация, защото това ще спомогне за развитието на двустранните отношения. Той изтъкна, че по време на това посещение е открита обща политическа воля за това развитие, установени са и сходни позиции по редица регионални и международни проблеми. Мароканският премиер отчете, че вече е изготвена пътна карта за бъдещото развитие на двустранните отношения в политическата, икономическата, социалната, културната и други области. Той благодари на българския премиер за придружаващата го делегация, особено от бизнес средите, защото тя в момента участва на бизнес форум в Казабланка и установя преки контакти със своите марокански колеги. Саад Еддин Ел Отмани приветства решението за създаването на смесена комисия между българския и мароканския бизнес, която ще работи по проекти не само в двете страни, но и в Африка.", "date": "2018.11.30", "title": "Борисов: Работим активно с Мароко в сферата на сигурността (Обновена)"}
{"url": "https://www.24chasa.bg/novini/article/7177686", "text": "Лансирането на идеологията за Велика Албания ще доведе до нестабилност на Балканския полуостров и възобновяване на конфликтите, заяви днес министерството на външните работи на Русия, цитирано от агенция ТАСС. Подобна реторика е в състояние да предизвика разрушаване на стабилността на Балканите, възобновяване на междуетническите конфликти и да подкопае многогодишните усилия на международната общност за гарантиране на мира в региона, подчерта руското външнополитическо ведомство. В изявлението се отбелязва, че на съвместно заседание на правителствата на Албания и на непризнатото (от Русия и други държави - бел. ред.) Косово на 26 ноември, премиерът на Албания Еди Рама е обявил план за създаване на единна албанска държава. Руското МВнР осъжда това изявление и го нарича провокация, която има за цел да лансира идеологията за създаване на Велика Албания. Москва очаква недвусмислена реакция от страна на САЩ и ЕС, а също осъждане на тази концепция, която е насочена към дестабилизация на Югоизточна Европа. Велика Албания е паналбанска идея за обединение на всички територии, на които живеят етнически албанци. В такъв случай може да има претенции към част от Гърция, половината от Македония, цялото Косово, част от територията на южна Сърбия, а също половината от Черна гора, отбелязва ТАСС.", "date": "2018.11.30", "title": "Руското МВнР: Идеологията за Велика Албания ще предизвика дестабилизация \nна Югоизточна Европа"}
{"url": "https://www.24chasa.bg/novini/article/7177691", "text": "Цяло семейство от Асеновград е арестувано заради нарколаборатория, съобщи шефът на пловдивската полиция Атанас Илков. В пристройка зад търговския обект на фамилията в с. Мулдава е открита марихуана. Според разследващите мъжът, съпругата му и синът им отглеждали тревата, сушели я, а след това я пласирали. От началото на ноември досега при спецоперации са иззети 28 кг марихуана, 114 г кокаин, както и големи количества хероин и амфетамини. Задържани са 62 души.", "date": "2018.11.30", "title": "Съпрузи и синът им в ареста, направили си нарколаборатория край Асеновград"}
{"url": "https://www.24chasa.bg/novini/article/7177697", "text": "Парламентът прие да се строят газопроводи за 2,8 млрд. лв. Това предвижда приети промени в Енергийната стратегия на България до 2020 г. Средствата ще са нужни, за да се изгради инфраструктура, която да съответства на новите газови потоци в региона. Основната част от инвестицията ще е за нови 484 км тръби от Провадия до Зайчар в Сърбия и за нови две компресорни станции и 11,5 км газопровод от българо-турската граница до станция “Странджа”. Промяната в енергийната стратегия се наложи след индикации от “Газпром”, че след пускането на втората тръба на “Турски поток” ще спре транзитът от Украйна, което означава и през България към Турция. \"Приемането беше важна стъпка напред, за да може изпълнителната власт да изпълнява вече актуализираната стратегия\", заяви енергийният министър Теменужка Петкова след приемането на текстовете. За да се запази стратегическото място на България по отношение на доставките и транспортирането на природен газ, трябва да изгради инфраструктура, обясни Петкова и допълни, че се работи след 2020 г. по новите тръби да идва газ от три източника, каквито са изискванията на ЕК. \"Работим за изграждане на интерконекторите на България със съседни на нас страни. Работим за това на територията на България да има газова борса. Тя ще даде възможност за либерализация на пазара на природен газ. В изпълнение на тези наши ангажименти ние днес решихме, че е удачно българската държава чрез своя оператор да участва в изграждането на LNG терминала на Александруполис, което ще ни даде възможност за реална диверсификация на източниците на доставка на природен газ. Ще имаме възможност да доставяме втечнен природен газ от САЩ, Алжир, Катар\", каза още тя. Новите газопроводи ще бъдат построени след пазарни тестове, които да покажат дали има интерес от към новата инфраструктура. \"В началото на декември предстои да бъде даден старт на третата обвързваща фаза на пазарния тест. В нея, който резервира капацитет, трябва да каже за какъв период го резервира и какъв капацитет. На базата на тези резервации се подписват обвързващи договори, които гарантират, че проектът ще бъде финансово и икономически жизнеспособен\", обясни още тя. При представянето на стратегията пред ресорната комисия във вторник Петкова обясни, че ако се спазят стъпките в актуализираната енергийна стратегия, държавната компания “Булгартрансгаз” ще излезе на плюс с 4,4 млрд. лв. и четири пъти по-малко, ако не бъдат приети поправките. На днешното пленарно заседание дебатите по стратегията продължиха над 2 часа, като получи подкрепата на почти всички депутатите. Тя беше подкрепена от 162 депутати, 9 народни представители от \"Обедидени патриоти\" се въздържаха. На въпрос какво ще се случи, ако Русия спре да ползва тръбата през Украйна и дали страната ще успее да изградим система, с която да получава руски газ, министърът заяви: \"3 млрд. куб. метра газ са гарантирани на България и никой не трябва да се притеснява за това. Има договор за доставка на природен, той е различен от този за транспортиране\". Тя обясни, че \"Газпром\" все още няма официална позиция. Ние работим за изграждане на интерконекторите на България със съседни на нас страни. Работим за това на територията на България да има газова борса. Тя ще даде възможност за либерализация на пазара на природен газ. В изпълнение на тези наши ангажименти ние днес решихме, че е удачно българската държава чрез своя оператор да участва в изграждането на LNG терминала на Александруполис, което ще ни даде възможност за реална диверсификация на източниците на доставка на природен газ. Ще имаме възможност да доставяме втечнен природен газ от САЩ, Алжир, Катар и т.н.“, допълни енергийният министър.", "date": "2018.11.30", "title": "Парламентът прие да се строят газопроводи за 2,8 млрд. лева"}
{"url": "https://www.24chasa.bg/novini/article/7177716", "text": "Социалната комисия в парламента прегласува на второ четене спорните текстове от законопроекта за личната помощ и ги одобри в редакцията, по която вчера беше постигнато съгласие с майките на деца с увреждания, предаде БТА. \"Това, което вчера беше обещано, беше изпълнено едно към едно\", коментира пред журналисти омбудсманът Мая Манолова. Законът гарантира, че хората ще имат лична помощ през цялата следваща година, посочи тя. По думите й повод за празнуване ще има следващата седмица, когато парламентът окончателно гласува законопроектите за хората с увреждания и за личната помощ. От месечната помощ от 930 лева за дете с 90 процента увреждания ще се приспадат до 380 лева за асистент, като конкретният размер ще съответства на определения брой часове в индивидуалната оценка на потребността, приеха депутатите от социалната комисия. Нямаше да е справедливо, ако беше останал текстът така, както се прие в началото на тази седмица - да се отнема на всички, които кандидатстват за лична помощ по 380 лева, коментира омбудсманът. Ползвателят на лична помощ продължава да ползва месечна помощ или добавка за чужда помощ, ако доставчикът на лична помощ не може да сключи договор с асистент, записаха депутатите. Личната помощ ще може да се финансира и със средства от бюджетите на общините по решение на общинския съвет. До стартиране на услугата лична помощ, което трябва да стане от 1 септември 2019 г., лицата, които ползват социалните услуги от общините \"Личен асистент\", \"Социален асистент\" и \"Домашен помощник\", ще продължат да ги получават по досегашния ред. Председателят на социалната комисия Хасан Адемов /ДПС/ посочи, че двата закона - за хората с увреждания и за личната помощ, ще влязат в пакет в пленарна зала в сряда за второ четене. Той благодари на всички заинтересовани страни и на работната група, която в продължение на близо месец е положила усилия по текстовете заедно с майките. \"Изпълняваме ангажимента нищо за хората с увреждания без хората с увреждания\", коментира Адемов. Вера Иванова от инициативата на майките на деца с увреждания \"Системата ни убива\" коментира, че до сряда ще са под напрежение, защото винаги могат да се случат изненади. В сряда ще се види резултатът от нашата дългогодишна борба, това е огромна крачка напред, посочи тя. Днес се оттегли предложението председател на Националния съвет за интеграцията на хората с увреждания да бъде министърът на труда и социалната политика, което е още едно наше искане, коментира Вера Иванова. Това е поет ангажимент лично от премиера Бойко Борисов на срещата ни онази вечер, който се изпълни, отбеляза тя. На заседанието на социалната комисия беше приета поправка в законопроекта за хората с увреждания, според която Националният съвет за интеграция на хората с увреждания ще се оглавява от вицепремиер. Депутатите от опозицията подкрепиха редакцията, но възразиха срещу \"лъкатушещите предложения\" в законодателството, зависещи от личността, която заема поста.", "date": "2018.11.30", "title": "Социалната комисия прегласува спорните текстове в законопроекта за личната помощ"}
{"url": "https://www.24chasa.bg/novini/article/7177720", "text": "В Българската петролна и газова асоциация сме изчислили , че разходите за продажба на горива по бензиностанции са между 24 и 27 стотинки на литър гориво и не знам защо Веселин Марешки твърди, че тези разходи са между 3 и 7 стотинки на литър. Това каза Валентин Златев, председател на БПГА по време на работна среща на Българската петролна и газова асоциация в Стара Загора, цитиран от БТА. По наши данни за продажбата на един литър гориво плащаме между 6 и 8 стотинки за амортизации, осем стотинки за заплати, 6 стотинки разходи за бензиностанциите; 3 - 4 стотинки транспортни разходи и по една стотинка за нефтобазите, посочи Златев. Бих искал да знам как фирмите на Веселин Марешки успяват да вместят тези разходи в рамките на 3 - 7 стотинки, че и да му остане една печалба от литър гориво. Нашите бензиностанции работят средно с 14 души персонал, нека неговите да са с по пет души и разходите му за труд да са четири стотинки на литър, но и тогава сметката не излиза, посочи още Валентин Златев. Ако Марешки доставя горива на по-ниски цени ние сме готови да ползваме същите доставчици, каза Златев.", "date": "2018.11.30", "title": "Златев: Разходите за продажба на горива по бензиностанциите са между 24 и 27 ст. на литър"}
{"url": "https://www.24chasa.bg/novini/article/7177749", "text": "Властите в Брюксел очакват днес приток на \"жълти жилетки\" - протестиращи срещу цените на горивата и бедността. Протестната проява няма официално разрешение, но в социалните мрежи в последните дни полицията следи призиви за събиране на различни места в столицата. Сутрешните медийни репортажи съобщават за десетки разпръснати из града \"жълти жилетки\", някои от които са блокирали консулството на Франция. Много булеварди в града са затворени за движение, предаде БТА. Протестиращи днес обясниха, че данъчната политика на правителството от една страна е повишила доходите им със 100 евро на месец, но е оставила цените на стоките и услугите на произвола. Възрастни хора отбелязват, че правителствената политика за по-високи доходи не е обхванала пенсионерите. \"Жълтите жилетки\" достигат Брюксел за пръв път от началото на протестите преди две седмици. Мнозина подкрепящи протестното движение заявиха предварително, че ще се въздържат от участие днес заради опасения от действията на вандали и дадоха пример с погрома на бул. \"Шан-з-Елизе\" в Париж преди дни. На този фон политици предлагат решения за бърз преход към електромобили. Сред представените решения е осигуряването на бюджетна подкрепа за смяна на автомобилите на най-бедните. Предлага се на домакинствата с ниски доходи (до 18 355 евро годишно или 1530 евро месечно) да бъде предоставена помощ до 2000 евро при покупката на \"чист\" автомобил. Тази подкрепа би била осигурена за покупката на чисто нов автомобил, но и на превозно средство втора употреба, ако двигателят му работи с ток, газ или е с хибридно задвижване. Списъкът на хората, които не могат да се справят сами със смяната на автомобила си, е известен - онези, които получават социални помощи за допълване на доходите и които притежават автомобили, чието движение в големите градове вече е забранено или предстои да бъде ограничено. Отбелязва се, че в Брюксел на такава помощ подлежат 8400 домакинства. Тази година въведените от властите ограничения за движението на стари дизелови автомобили в центъра на Брюксел засегнаха 5000 превозни средства на възраст над 22 години. Догодина още 19 000 автомобила (четири на сто от автопарка в столицата) ще попаднат в обсега на забраните. От 2020 г. още над 65 000 автомобила ще бъдат твърде стари, за да се движат в центъра на Брюксел (около 14 на сто от автопарка). Около половината от собствениците на такива автомобили са бедни по местния стандарт, според който средната месечна заплата е 3300 евро. Според представените разчети е необходимо бюджетът да осигури 6,5 милиона евро за описаната цел. Предлага се тези средства да бъдат набавени от налаганите глоби от 350 евро за навлизане в зоните, забранени за замърсяващи автомобили, както и от дневната такса от 35 евро, която собствениците на такива автомобили могат да плащат веднъж седмично, за да си осигурят изключение. Част от средствата биха могли да се съберат от таксите за паркиране в града. Уточнява се, че забраните за движение на замърсяващи автомобили засягат в половината случаи малки товарни превозни средства, използвани от фирми. Законодателят вече е предвидил собствениците на дружества да бъдат обезщетени с до 3000 евро на автомобил. Бюджетът ще покрие обезщетения за три автомобила на дружество, независимо от финансовото състояние на фирмата. Политици отбелязват, че фирмите лесно получават данъчни отстъпки за купуването на автомобил, докато за гражданите все още не са предвидени никакви облекчения.", "date": "2018.11.30", "title": "Белгия обмисля възможности за облекчаване на прехода към електромобили"}
{"url": "https://www.24chasa.bg/novini/article/7177761", "text": "В България много хора се възмущават от трудностите, които изпитват, разчиствайки гардеробите си от ненужното, да намерят нов дом за хубавите си и запазени дрехи, обувки и чанти, които би било жалко да завършат като отпадък до контейнерите. Всъщност обаче у нас отскоро има лесно и удобно решение – онлайн услуга, през която човек може да изпрати напълно безплатно употребяваните си дрехи, те да бъдат сортирани, обработени и продадени, като изпращачът получи част от продажната цена. Тя стартира още миналата година в България и Румъния и у нас се казва  . От началото на годината   започна да предлага същата услуга и в Полша, Австрия и Германия. Тази дейност позволява на клиентите да изпращат своите запазени дрехи и аксесоари за продажба на remixshop.com и да получат процент от продажната цена. Приходът от продажбите може да се използва за покупки от сайта, да се прехвърли в лична сметка или да бъде дарен на SOS Детски селища България. За разлика от потребителските платформи, които свързват продавач и купувач,   поема цялата грижа за дрехите от момента на получаването им - дезинфекция, обстоен преглед за дефекти, почистване, гладене, измерване, описване, фотографиране, ценообразуване, опаковане, складиране и изпращане към крайния клиент. Единственото, което трябва да направи изпращачът, е да поръча специалния Remix Bag - голям здрав плик от рециклиран полиетилен, да го напълни с дрехите и аксесоарите, с които иска да се раздели, да заяви куриер, чрез който да го изпрати на Remix и след това да следи обработката и продажбите в секцията “Моите продажби” на сайта remixshop.com. При това Remix Bag както и доставката му до клиента и обратно към Remix са напълно безплатни. Remix Bag може да се поръча не само през сайта – той вече може да бъде взет от някой от партньорите на Remix - офиси на Speedy, Sofia Airport Center, салони за красота “Стилист Капанов”, салони COCO dry bar & more. Екипът на Remix сортира и оценява качеството на получените от клиентa дрехи, като негодните за продажба биват рециклирани. Това прави “Продайте на Remix” ефективен метод за разделно събиране на текстил. Одобрените артикули, от своя страна, получават втори шанс, с което се удължава значително техният живот. Разбира се, има редица условия, за чието съблюдаване желаещите да освободят място в гардероба си трябва да знаят предварително. Например, че артикулите, които искат да бъдат продадени, не трябва да имат видими следи от износване, разкъсвания, неотстраними петна и други такива. Правилото е, че дрехата ще бъде одобрена за продажба, ако става за подарък на приятел. След като е изпратил дрехите, клиентът може да следи статуса им в секцията “Моите продажби” в потребителския си профил на сайта. Той има право след обработката да намали или да увеличи първоначалната цена с до 30%. Ако желае да получи обратно неодобрените артикули, ще трябва да заплати “Премиум услуга”. На сайта има и калкулатор, който ще ви ориентира каква сума бихте получили, ако изпратите определен тип дреха за продажба. Общо взето процентът зависи от това каква е марката и какъв е типът на дрехата: яке, шлифер, пуловер, дънки, панталони или нещо друго. По-висок приход се получава за новите дрехи с етикети. След продажбата на всеки продукт и изтичането на законовия срок, в който купувачът на вашата дреха може да я върне обратно, клиентът получава прихода в своя виртуален портфейл. С тези пари той може да пазарува от remixshop.com, да ги прехвърли в личната си сметка или да дари за благотворителната кауза на SOS Детски селища България. Откакто е стартирала услугата, вече 10 500 клиенти на “Продайте на Remix” от България са изпратили общо 210 000 кг дрехи и аксесоари. Съвсем малко повече - 245 000 кг, са получените дрехи и аксесоари от услугата в Румъния, Полша, Германия и Австрия, където клиентите са 15 300. Remix Second Hand е един от най-големите онлайн магазини за секънд хенд мода в Европа. Фирмата работи в 9 държави - Австрия, България, Германия, Гърция, Полша, Румъния, Словакия, Чехия и Унгария. Екипът й е от над 600 души и има логистичен център за обработка на дрехи в София.", "date": "2018.11.30", "title": "Как да изкараме пари от старите си дрехи"}
{"url": "https://www.24chasa.bg/novini/article/7177743", "text": "Общинската избирателна комисия в Септември прекрати официално правомощията на Лазар Влайков като общински съветник. Като мотиви за решението си от комисията посочиха  Бившият председател на общинския съвет в Септември беше осъден окончателно на 4,5г. затвор от окръжния съд в Пазарджик, заради неосъществен контрол над личното му оръжие, с което 6-годишно момченце застреля ресторантьора Наско Тонкев в заведението му по време на тържество. На 2 ноември Лазар Влайков влезе в затвора в Пазарджик за изтърпяване на наказанието. От името на клиента си адвокат Елвира Панкова подаде искане до апелативния съд в Пловдив за преразглеждане на делото по реда на надзора. Като мотиви тя посочва, че присъдата е прекалено тежка за престъплението, което Влайков е извършил. Очаква се насрочване на съдебно заседание по жалбата. На мястото на Лазар Влайков в общинския съвет в Септември влиза следващия в листата на ГЕРБ Йордан Кръстев, реши общинската избирателна комисия.", "date": "2018.11.30", "title": "Прекратиха официално правомощията на осъдения Лазар Влайков като общински съветник"}
{"url": "https://www.24chasa.bg/novini/article/7177740", "text": "Обявила се за силов подход в действията срещу незаконната миграция и каталунския сепаратизъм в Испания, където крайнодесните още са обект на присмех, партията Вокс може в неделя за пръв път да получи места в регионален парламент - този на Андалусия. Предсрочните избори в тази цитадела на Социалистическата партия, управляваща от 36 години в южния регион и отново фаворит според анкетите, ще станат бойно кръщение за крайнодясната формация, създадена през 2013 г., предава БТА. При положение че крайнодесни сили не заседават в местните институции, тя би могла да разчита на до пет кресла от общо 109 в регионалния парламент, сочат проучванията. \"Целта ни в андалуските избори е да получим внушително представителство, определящо при съставянето на ново правителство\" на региона, заяви за АФП председателят на партията Сантяго Абаскал. Тази перспектива тревожи главата на социалистическото правителство Педро Санчес, който обвини центристката партия Сиудаданос (\"Гражданите\") и дясната Народна партия (НП), \"че не са отказали споразумение с Вокс\" в Андалусия. Четирийсет и двегодишният Абаскал, бивш активист на НП в Страната на баските, се надява впоследствие да си пробие път към европейския парламент през май и към Конгреса на депутатите в Мадрид - на следващите избори за парламент, вероятно през 2019 г., когато според анкетите Вокс ще може да вкара свой депутат в камарата. Тогава в Кортесите ще бъде представена и крайнодясна партия - за пръв път от 1982 г. Най-гъстонаселеният регион в Испания, в който върлува безработица, е основната входна врата за миграцията в Европа и обект на повишено внимание от страна на Вокс. \"Реконкистата ще започне на андалуска земя\", обяви неотдавна формацията във видеоклип, показващ нейния лидер на кон - намек за испанската Реконкиста, прогонвала мюсюлманите от страната между 8 и 15 век. По време на кампанията \"Вокс\" изреди традиционните си призиви: премахване на регионалната автономия, за да се пестят средства от бюджета и да се запази единството на страната, забрана на каталунските сепаратистки партии, спиране на незаконната миграция и отмяна на закона срещу насилието над жени. \"Това е движение, в което заявяваме без страх какво усещаме и какво желаем\", обяснява по време на митинг в Гранада Алфонсо Пуейо. Осемнайсетгодишният младеж се кани да стане професионален войник и агитира за \"обновяване на обществото\" с оглед \"юдейско-християнско и западно\" развитие. Формацията привлича и разочаровани от традиционната политика като Хуан Кесада, чиновник от Гранада. \"Гласувал съм за социалистите, гласувал съм за НП\" - със социалистите \"всеки път става все по-зле\", а \"не виждам и (НП) да работи в полза на испанците\", казва едрият мъж, увил испанско знаме около врата си. Хората \"са уморени от прогресизма и липсата на реакция от страна на десниците в цяла Европа\", твърди Абаскал. Но за разлика от другите европейски региони, където разцветът на крайнодесните е свързан най-вече с теми като имиграцията и критиките срещу ЕС, \"Вокс\" дължи своя възход на специфично испански фактори, разсъждава Хосе Пабло Ферандис от социологическия център \"Метроскопия\". \"Най-много гласове им носят ситуацията в Каталуния - \"Вокс\" впрочем подкрепи обвинението в рамките на предстоящи процес срещу сепаратистките водачи - \"и липсата на ръководно начало ) в НП, чийто (лидер) Пабло Касадо не се изкачва в рейтингите\", казва той. Наистина след възстановяването на демокрацията със смъртта на диктатора Франко през 1975 г. НП обединяваше цялата десница, включително крайните сили, но \"изгуби всяка възможност за това\", добавя Ферандис. А по думите на Кармен Гонсалес Енрикес от изследователския център \"Елкано\", Вокс е \"призвана да остане миноритарна партия\" със своя дискурс за имиграцията, \"който не е приоритетен за хората в Испания\".", "date": "2018.11.30", "title": "Вокс - малката крайнодясна партия в Испания, която печели терен"}
{"url": "https://www.24chasa.bg/novini/article/7177788", "text": "Вътрешният министър Младен Маринов отрече полицията да е упражнявала насилие по време на протестите. В рамките на парламентарния контрол днес министър Маринов заяви още, че при груби нарушения на обществения ред, полицията е действала според закона. За това има съставени актове за глоби и наказателни постановления. При регламентираните прояви, органите на МВР са съдействали да няма нарушение на обществения ред и дори не са допуснали провокации, каквито опити е имало. Ангажимент за това има охранителната полицията във всеки град.", "date": "2018.11.30", "title": "Младен Маринов: Полицията не е използвала насилие по време на протестите"}
{"url": "https://www.24chasa.bg/novini/article/7177444", "text": "На проведения вчера симпозиум между двата бряга на Тайванския проток за стартиране на бизнес от младежи председателят на Комитета за младежи при Чунцинската асоциация по тайванските въпроси Хуан Гуанджъ заяви, че инициативата „Един пояс, един път\" ще изиграе положителна роля в търговското сътрудничество между двата бряга, като в същото време изрази надежда все повече младежи от Тайван да участват в нея и да споделят възможностите за развитие, които предлага, предава  На симпозиума около 100 млади предприемачи от Групата на младежите към Националния съюз на тайванските предприемачи, Групата на младежите към Тайванската асоциация на промишлеността и търговията, Тайванската федерация на малките и средни предприятия, Пекин, и Чунцин проведоха дискусии относно новите модели и възможности за стартиране на бизнес от млади хора и други теми. Участващите в симпозиума представители на Тайван заявиха, че инициативата „Един пояс, един път\" е предоставила огромни възможности за икономическото сътрудничество между двата бряга и се надяват все повече младежи от острова да започнат бизнес в континенталната част на страната. Хуан Гуанджъ каза, че континенталната част предлага широк пазар, богати ресурси и интензивно развиващи се нововъзникващи индустрии като електронната търговия, големите данни и изкуствения интелект, което предоставя все по-голяма сцена за тайванските младежи, а възможностите за навлизане на чужди пазари с изграждането на „Един пояс, един път\" също привличат вниманието им.", "date": "2018.11.30", "title": "Млади предприемачи от Тайван се надяват да обхванат повече от възможностите на „Един пояс, един път\""}
{"url": "https://www.24chasa.bg/novini/article/7177797", "text": "Украйна обмисля дали да отговори с \"реципрочни действия\", след като Русия откри огън по три украински военни кораба и ги задържа миналата седмица, каза днес представител на Службата за сигурност на Украйна (ССУ), цитиран от Ройтерс. Киев и Москва се обвиняват взаимно за инцидента през уикенда, при който бяха задържани трите кораба и техните екипажи. Украйна се страхува, че това е прелюдия към пълномащабно руско нахлуване. \"Обмислят се решения, свързани с предприемането на подходящи реципрочни действия в отговор на действията на агресора\", заяви Ихор Хусков от ССУ, цитиран от БТА.", "date": "2018.11.30", "title": "Украйна обмисля реципрочни мерки след задържането на нейни кораби от Русия"}
{"url": "https://www.24chasa.bg/novini/article/7177799", "text": "България цели да си запази стратегическото място на газовата карта на Европа. Това заяви пред журналисти в Народното събрание министърът на енергетиката Теменужка Петкова след като парламентът прие актуализация на енергийната стратегия на страната. Работим за това България да бъде стратегическа държава както досега по отношение на доставките и транспортирането на природен газ, каза министърът. По думите й, за да се случи това, трябва да има инфраструктура - изграждане на интерконекторите на България със съседните страни, изграждане на газова борса, както и осигуряване на различни източници на доставка, предава БТА. Топ приоритетен проект е интерконекторът Гърция - България, той е включен и в седемте топ приоритета на ЕС, заяви министърът по време на дебатите в пленарна зала. Петкова посочи, че този проект е в необратима фаза на реализация. На финалната права са обществените поръчки, така че да стартира строителството в началото на 2019 г. Предвижда се 2020 г. проектът да бъде въведен в търговска експлоатация. Друг важен проект по думите на министъра е интерконекторът със Сърбия, който ще бъде факт до май 2022 г.", "date": "2018.11.30", "title": "Теменужка Петкова: България ще запази стратегическото място на газовата карта на Европа"}
{"url": "https://www.24chasa.bg/novini/article/7177806", "text": "МВР не следи г-жа Нинова, нито праща по-специална охрана на мероприятията на БСП. Това увери вътрешният министър Младен Маринов в парламента, запитан от \"24 часа\" по подозренията на соцлидерката, които тя обяви от трибуната тези дни - че полицията е навсякъде около нея. Всъщност на скорошното мероприятие на БСП Елхово не се е случило нищо специално. Тези служители си работят там и не са направили нищо извънредно. Областният директор носи отговорност за обществения ред и преценява каква да е охраната след оценка на риска, уточни министърът на въпрос, който ми зададе на парламентарния контрол депутатът от БСП Иван Иванов - за засилено полицейско присъствие на среща на БСП в града. Служителите на реда просто следят публичните съобщения за публичните мероприятия и ги обезпечават, допълнителни охранителни сили не са привлечени, категоричен е министърът. Той нямал възможност да отговори лично на Корнелия Нинова. Но е категоричен - към хората от БСП се подхожда, както към всеки друг гражданин - според инструкциите и нормативните документи.", "date": "2018.11.30", "title": "Министър Младен Маринов: МВР не следи г-жа Нинова"}
{"url": "https://www.24chasa.bg/novini/article/7177814", "text": "Възрастна жена от Монтана стана поредна жертва на телефонните измамници. На 29.11.2018 г. Около 14 часа в РУ Монтана е получен сигнал от 64-годишна жителка на областния град. Сигналът е посетен на място, при което е установено, че същия ден между 10,00 ч. и 12,00 ч. неизвестен извършител се представил за служител в полицията. Под предлог, че са необходими парични средства за учение, убедил майка й да закачи до входната врата на жилището си плик, съдържащ сумата от 300 лв и 400 долара. Впоследствие жената установила, че пликът липсва и е станала жертва на телефонна измама. По случая в РУ Монтана е образувано досъдебно производство по чл. 209 от НК.", "date": "2018.11.30", "title": "Ало измамници прибрали парите на баба от Монтана за „учение на полицаите“"}
{"url": "https://www.24chasa.bg/novini/article/7177820", "text": "Археолози откриха в Алжир каменни сечива на 2,4 милиона години, т.е. много по-древни от намерените досега в района подобни находки, предаде Франс прес, цитирана от БТА. Това поставя под въпрос твърдението, че люлката на човечеството е Източна Африка. Парчетата дялан варовик и кремък са открити в района на Сетиф, на 300 км източно от столицата Алжир, от международен изследователски екип. Сечивата напомнят онези, които бяха открити по-рано най-вече в Източна Африка. На обекта в района на Сетиф са открити също десетки фосилизирани животински кости. Това навежда на мисълта, че сечивата са били използвани за клане на животни. Костите са от прародители на крокодилите, слоновете, хипопотамите и жирафите. От десетилетия Източна Африка е смятана за люлка на човечеството. Там са открити най-древните сечива, които датират отпреди 2,6 милиона години. Новата находка на обекта Аин Бушери съперничи с тази в Източна Африка. Това може да означава, че свързаната с изработване на сечива технология бързо е напуснала Източна Африка. Друга предложена от учените хипотеза е свързана с многоброен произход на древни хоминиди и въпросната технология едновременно в Източна и Северна Африка. \"Обектът Аин Ланеш е вторият най-древен в света след Куна в Етиопия, който датира отпреди 2,6 милиона години и е смятан за люлка на човечеството\", заяви ръководителят на изследването Мохамед Сануни. Откритието е направено в два археоложки пласта, единият от които датира отпреди 2,4 милиона години, а другият - отпреди 1,9 милиона години. Резултатите от изследването са публикувани в сп. \"Сайънс\"", "date": "2018.11.30", "title": "Нови открития поставят под въпрос, че люлката на човечеството е Източна Африка"}
{"url": "https://www.24chasa.bg/novini/article/7177824", "text": "Рискът от ескалация на конфликта между Русия и Украйна е реален, но Европа в никакъв случай не трябва да става заложник на украинската вътрешна политика и амбиции. Затова е важно да разберем, че ние нямаме интерес от милитаризация на Черно море, което пряко ще рефлектира върху България и се надявам този конфликт да приключи възможно най-бързо. Това заяви президентът Румен Радев днес в отговор на журналистически въпрос за позицията на страната ни при ескалация на конфликта между Русия и Украйна, цитиран от прессекретариата на държавния глава. Държавният глава призова всички страни да се придържат към нормите на международното право и да не нарушават законните граници. По думите му обикновени моряци не трябва да плащат цената на политическото противопоставяне. Попитан за протестите на миньори в страната и за предстоящата му среща с представителите на сидикалните организации у нас, Румен Радев заяви, че напълно споделя тревогата на миньорите. „Със синдикатите и правителството сме на едно мнение – Парижкото споразумение трябва да се изпълнява, но без завишаване на целите. Това е моята позиция. Тя е отдавна известна, такава беше позицията и на служебното правителство“, посочи президентът. Държавният глава беше категоричен, че България трябва да съхрани работните места на миньорите, но очаква да види ясна политика и „ангажимент в стратегическа перспектива на нашето правителство към съхраняването на тези работни места на миньорите и към гарантиране на тяхната трудова заетост в една по-далечна перспектива“. Затова аз имам въпроси и към синдикатите, и към правителството, и се надявам да ги разискваме, добави Румен Радев. В отговор на въпрос дали позицията, която ще отстоява в Катовице, е координирана с правителството, Румен Радев подчерта, че e получил целия пакет документи, приет от Министерския съвет, както и изказване за форума, което е ревизирал, защото не е достатъчно убедително. „Днес ще го предложа на синдикатите“, посочи президентът и допълни, че до момента не е чул ясна и категорична позиция от страна на българското правителство за развитие на сектора на енергетиката в стратегическа перспектива.", "date": "2018.11.30", "title": "Радев: Със синдикатите и правителството сме на едно мнение, споделям тревогата на миньорите"}
{"url": "https://www.24chasa.bg/novini/article/7177827", "text": "По границата с Турция ще се правят сензорни линии, където все още няма ограда, каза по време на парламентарния контрол вътрешният министър Младен Маринов днес, предаде БТА. Той уточни, че става дума за участък от близо 59 км. Освен това ще има нови постове за техническо наблюдение. При нарушаване на оградата по границата с Турция, Гранична полиция охранява района с различна техника и пешеходни патрули.", "date": "2018.11.30", "title": "Министър Младенов: По границата с Турция ще се правят сензорни линии"}
{"url": "https://www.24chasa.bg/novini/article/7177840", "text": "Апелативният съд е признал за невинни 21 обвиняеми за нападението над златодобивно предприятие в Халкидики, Северна Гърция, през февруари 2013 г., съобщава агенция АНА-МПА, цитирана от БТА. Според съдебното решение, въпреки първоначалните улики за вина на обвиняемите, в последствие в хода на процеса са се установили обстоятелства, които влизат в противоречие тях, поради което съдът не счита, че има неопровержими доказателства за вината на обвиняемите. На 17 февруари 2013 г. около 40 маскирани лица нападнаха със запалителни бомби и запалителна течност офиси и машини на златодобивно предприятие в Скуриес на полуостров Халкидики, Северна Гърция. Срещу него съществува силна съпротива, защото местните жители смятат, че мината ще унищожи околната среда. Минната компания \"Хеллас Голд\" е притежавана 90 процента от канадската минна компания \"Елдорадо Голд\".", "date": "2018.11.30", "title": "Гръцки съд е оправдал 21 обвиняеми за нападение в златодобивно предприятие през 2013 г."}
{"url": "https://www.24chasa.bg/novini/article/7177882", "text": "Единият от българите, задържани в Италия с 11 тона хашиш, бил известен на МВР, но в друга връзка. Това разясни пред журналисти в парламента днес вътрешният министър Младен Маринов, цитиран от БТА. Вчера беше съобщено, че при международна операция срещу наркотрафика са били арестувани двама българи с 11 тона хашиш край бреговете на Сицилия. Дрогата била открита в яхтата им, която плавала под холандски флаг. Едно от лицата е известно на МВР, но не във връзка с наркоразпространение, а за управление на автомобил след употреба на алкохол, съобщи Маринов. Той уточни, че операцията е изцяло на италианските служби за противодействие на престъпността. По линия на международния обмен предоставяме необходимото за разследването, подчерта министърът. Относно задържания мъж с български произход в Австрия по подозрение в тероризъм обясни, че той е адресно регистриран в Силистра, но дълго време живее в чужбина. Това си е операция на австрийската полиция, у нас няма засичани негови прояви, добави Младен Маринов. За задържания в Пловдив мъж, нападнал таксиметров шофьор в столицата и отнел му незаконно автомобила, вътрешният министър каза, че се установява дали не е с психични заболявания и по случая е образувано досъдебно производство. Има данни за криминални негови прояви, но проверяваме дали лицето не е освидетелствано и не е с психични проблеми, което го прави негодно за наказателно производство, подчерта той. Извършителят е роден 1990 г. Във връзка с твърденията на БСП и лидера Корнелия Нинова за засилено полицейско присъствие на мероприятия на левицата в Ямболско, Младен Маринов беше категоричен, че служители, които работят там, са били на обществено място и, по думите му, няма смисъл във въпрос дали МВР следи когото и да е било. Всеки областен директор носи отговорност за неговата територия и преценява какви сили и средства в кои райони и по кое време да разположи, това са били полицейски патрули, посочи вътрешният министър. За случая допълни, че става дума за видим патрул - местният районен инспектор с патрул. Всеки има право, особено политическите фигури, да дават своите мнения и предположения, отговори Маринов на въпрос дали Корнелия Нинова не спекулира със случая.", "date": "2018.11.30", "title": "Единият от българите, задържани в Италия с хашиш, известен на МВР, карал пил"}
{"url": "https://www.24chasa.bg/novini/article/7177883", "text": "\"Газпром\" пусна официално съобщение, че проявява интерес и ще участва в третата обвъзваща фаза на пазарния тест, който в началото на декември \"Булгартрансгаз\" ще обяви, свързан с реализацията на проекта за разширение на газопреносната инфраструктура в България. Това, че \"Газпром\" официално оповести, че ще резервира такъв капацитет показва, че т. нар. втора тръба от \"Турски поток\" на практика ще мине през България\". Това заяви енергийният министър Теменужка Петкова на брифинг в парламента, часове след като депутатите актуализираха Енергийната стратегия до 2020 г. Петкова обясни, че енергийните еврорегламенти предвиждат  да се проведе пазарен тест, за да се разбере дали е налице сигурност и финансова устойчивост за изпълняване на проекта. По-рано днес тя заяви, че в началото на декември предстои да бъде даден старт на третата обвързваща фаза на пазарния тест и допълни \"в нея, който резервира капацитет, трябва да каже за какъв период го резервира и какъв капацитет. На базата на тези резервации се подписват обвързващи договори, които гарантират, че проектът ще бъде финансово и икономически жизнеспособен\". \"Заявяването на интерес към ползването на тази инфраструктура в третия тест,  показва какъв капацитет ще бъде резервиран и за какъв период от време. Всичко зависи от това какви ще са условията, които сега \"Булгартрансгаз\" ще обяви за този пазарен тест\", допълни Петкова. На първо място, трябва да се изгради инфраструктура, като сега наличната е 151 км. Инвестицията ще е за нови 484 км тръби от Провадия до Зайчар в Сърбия и за нови две компресорни станции и 11,5 км газопровод от българо-турската граница до станция “Странджа”. Петкова обясни, че на база анализи има индикативна цена, но при обявяване на обществена поръчка, тя може да бъде намалена.  \"Инфраструктурата ще е българската, за нея ще плати \"Булгартрансгаз\", а \"Газпром\" нямат ангажимент към построяването\", каза Петкова. „Оттук нататък следва стриктно спазване на европейските правила, за да елиминираме всички грешки от „Южен поток“, посочи още Петкова. По време на дебатите в зала спорът се завихри по темата за проблемите с него. \"Да се прехвърля вината за спирането на \"Южен поток\" върху ГЕРБ е напълно неуместно. Проблемите започнаха по времето на правителството на Орешарски. Тогава казахме, че вероятно това ще бъде предмет на разследване от страна на ЕК. Спирането на проекта стана след посещение на Путин в Турция\", заяви шефът на енергийната комисия Делян Добрев по време на брифинга.", "date": "2018.11.30", "title": "Петкова: \"Турски поток\" ще мине през България (Видео)"}
{"url": "https://www.24chasa.bg/novini/article/7177860", "text": "11 апелативни спецсъдии са изпратили искане до Висшия съдебен съвет (ВСС) съдебните кадровици да изразят становище дали вчерашната проверка от шефа на Върховния касационен съд (ВКС) Лозан Панов по делата за мерките за неотклонение срещу подсъдимата за подкуп кметица Десислава Иванчева и заместничката й Биляна Петрова, е правомерна. Магистратите изразяват тревога, тъй като проверката от ВКС е в момент, когато състав на апелативния спецсъд трябва окончателно да реши да остави Иванчева и Петрова зад решетките или да ги пусне под домашен арест, както прецени първият съд. \"Молим ви да изразите становище правомерно и допустимо ли е да се нарежда проверка, включваща и неприключило производство, в срока на произнасяне на компетентния съд, без никакви данни и посочване на каквито и да е фактически основания за отклонения в разписаните правила за организацията на дейността на съдебния орган, и съставлява ли това опит за оказване на влияние върху вътрешното убеждение на съдиите, на които предстои да се произнесат по спорния предмет\", гласи част от искането на съдиите до ВСС. Те искат мнението на съдебните кадровици и дали наредената проверка от Панов е проява на тенденциозно отношение към апелативния спецсъд, \"предвид обстоятелството, че спрямо никой друг съдебен орган в страната, не са били предприемани проверки при идентични условия\". \"Съзнаваме огромната отговорност, която носим, с оглед естеството на възложените ни дела - за организирана престъпност, корупция и престъпления против Републиката, чието разглеждане фокусира върху нас и огромни обществени очаквания. Непрекъснатите медийни атаки, на които съдът е подложен и непрекъснатите проверки, някои от които продиктувани именно от медийни изяви, приемаме като част от отговорността ни, ръководейки се от принципа за осигуряване на прозрачно правосъдие\", казват още 11-те съдии. Под искането за становище до ВСС подписите си са сложили председателят на апелативния спецсъд Георги Ушев и съдиите Галя Георгиева, Веселина Вълева, Димчо Георгиев, Румяна Илиева, Красимира Костова, Красимира Райчева, Магдалена Лазарова, Емилия Петкова, Венелин Иванов и Даниела Костова.", "date": "2018.11.30", "title": "11 апелативни спецсъдии до ВСС: Има ли Панов тенденциозно отношение към нас?"}
{"url": "https://www.24chasa.bg/novini/article/7177943", "text": "Над 40 милиона туристи са пристигнали в Турция от чужбина в периода от януари до октомври, с което Турция е надминала целта си за 2019 г., два месеца преди годината да свърши, съобщава \"Хюриет дейли нюз\", цитиран от БТА. Министерството на културата и туризма оповести днес, че 35,6 милиона чужденци са посетили страната през първите десет месеца на 2018 г., което бележи растеж с 22,4 на сто спрямо същия период на миналата година, когато в Турция са пристигнали 29 милиона чуждестранни граждани. Над пет милиона турци, живеещи в чужбина, са дошли в Турция през първите девет месеца на 2018 г. , сочат още данните на Турския статистически институт (Тюркстат), с което са допринесли за това да бъде надмината заложената от правителството цел за 40 милиона посещения от чужбина през цялата настояща година. Туристите от Русия водят в класацията - 5,26 милиона руснаци са пристигнали през първите девет месеца на тази година. Тези данни показват увеличение от над 16 на сто на годишна база. Русия е следвана от Германия с 4,16 милиона посетители и от Великобритания с 2,16 милиона. Главна дестинация за туристите е Анталия с 12 милиона посетители от чужбина, т.е. 33,7 на сто от общия туристически поток в страната. Втори е Истанбул с 11,3 милиона чуждестранни посетители.", "date": "2018.11.30", "title": "Турция надмина годишната си цел в туризма \nоще през октомври"}
{"url": "https://www.24chasa.bg/novini/article/7177952", "text": "Заради добродушното поведение и способността да изпълняват номера, кучетата изглеждат по-умни от котките. Британски учени обаче установиха, че шаровците не са толкова интелигентни, съобщи в. \"Дейли мейл\", цитиран от БТА. Психолози от университета на Ексетър и Кентърбъри сравниха когнитивните способности на кучетата и други домашни животни и хищници. Те стигнаха до извода, че интелектът на най-добрия приятел на човека с нищо не превъзхожда останалите видове. Освен това кучетата не разбират добре заобикалящата ги среда. Със серия от тестове психолозите са проверили реакцията на различните животни. В проследяването какво сочи човек кучетата въобще не са се отличили. Най-добри в тази сфера са делфините, тюлените и прасетата. С друга задача - да дръпнат връвчица, на която е закачена храна, вълците, котките и енотите са се справили много по-добре. Котките са най-добри в намирането на скрит предмет. Кучетата не се отличават нито с физически когнитивни способности - да разберат предметите около тях, нито в асоциативното учене. Обонянието им също не е изключително - прасетата са по-добри в разпознаването на хора по миризмата. Овцете, гълъбите и шимпанзетата разпознават много по-добре от кучетата човешки лица. Магаретата, мулетата и конете много по-умело от шаровците заобикалят препятствия. Кучетата не се разпознават в огледало, докато шимпанзетата и делфините притежават тази способност. Впечатляващи обаче са социалните когнитивни способности на кучетата - да използват за насока поведението на други животни и особено на хората. За анализа си учените са използвали резултати и от предишни трудове.", "date": "2018.11.30", "title": "Учени: Не е вярно, че кучетата са по-умни от котките"}
{"url": "https://www.24chasa.bg/novini/article/7177979", "text": "Всички задържани в ареста временно лица се третират еднакво, няма ВИП арестанти, каза министърът на правосъдието Цецка Цачева. Дори се шегуваха, че идната седмица очакваме от Франция още такива лица, добави тя пред журналисти в парламента, цитирана от БТА. Цачева беше помолена да коментира  . Според правосъдния министър няма неравнопоставеност между Иванчева и Петрова и останалите лица, които са там. Тя посочи, че от 2015 г. насам след промените в законодателството формалните критерии - наличие на 4 кв.м, пряка светлина, санитарен възел, течаща вода, отопление, са изпълнени. Друг е въпросът, че всички знаем сградата на Софийския затвор кога е строена и какви са възможностите за ефективен ремонт, добави Цачева. Тя посочи, че последният ремонт в конкретното помещение е извършен през лятото, заради теч. По думите й става въпрос за две килии, обособени в една от 16 кв. м, т.е. по критериите там могат да бъдат настанени четири лица. В момента там са настанени три лица, т.е. квадратурата е спазена, заяви министърът. \"Има пряко осветление, има вътрешен санитарен възел, действително във вид, който като се види е стряскащ, но нека да държим сметка в колко български домове тези помещения са извън сградата и в двора, в колко български домове все още няма течаща вода, което не означава, че не полагаме максимални средства за подобряване на условията\", коментира Цецка Цачева.\"За да може да се извършва ремонт, трябва помещението да бъде освободено, а в момента арестът е на максимума натоварен\", посочи тя. Относно препоръката за преместване на Софийския затвор, правосъдният министър каза, че е свикала нарочно заседание във вторник с отговорните институции, на което е поканен и омбудсманът Мая Манолова. \"Готова съм и съм отворена на всякакви предложения, ако ми се подскаже вариант къде би могъл да бъде преместен Софийският затвор в едно с ареста\", коментира Цачева. Тя посочи, че Димитър Бонгалов, който отговаря в администрацията на омбудсмана по тези въпроси, е бивш заместник-министър на правосъдието, ресорен по темата за затворите. Мисля, че ако е имало такава възможност, самият той до момента е щял да го направи, коментира Цачева. Тя отбеляза, че по линия на Норвежкия финансов механизъм се разработва проект за изграждане на изцяло нов затвор.", "date": "2018.11.30", "title": "Цачева: У нас няма ВИП арестанти"}
{"url": "https://www.24chasa.bg/novini/article/7177981", "text": "На 3 декември 2018 г. влиза в сила новият регламент за забрана на необоснованото геоблокиране във вътрешния пазар. Забраната на геоблокирането е един от важните елементи на стратегията за единния цифров пазар, обявиха от представителството в България на Европейската комисия. С новото законодателство се премахват пречките пред електронната търговия посредством избягване на дискриминацията въз основа на гражданството, мястото на пребиваване или мястото на установяване на клиентите. Новите правила ще предотвратят дискриминацията на клиенти и дружества от гледна точка на достъпа до цени и условията на продажба или плащане при купуването на продукти и услуги в друга държава от ЕС.", "date": "2018.11.30", "title": "Забраната на необоснованото геоблокиране влиза в сила от понеделник"}
{"url": "https://www.24chasa.bg/novini/article/7178143", "text": "\"Рискът от ескалация на този конфликт е реален, но Европа в никакъв случай не трябва да става заложник на украинската вътрешна политика и амбиции\". Така президентът Румен Радев отговори днес в Стара Загора на журналистически въпрос за кризата между Русия и Украйна. И добави: \"Затова е важно да разберем, че ние нямаме интерес от милитаризация на Черно море, което пряко ще рефлектира върху България. Затова аз се надявам този конфликт да приключи възможно най-бързо. А обикновени моряци не трябва да плащат цената на политическото противопоставяне. Всички страни трябва да се придържат към нормите на международното право и да не нарушават законните граници\". Президентът дойде в Стара Загора, за да даде старт на 16-ото поред издание на благотворителната кампания \"Българската Коледа\" от Университетската болница \"Проф. д-р Стоян Киркович\", в която годишно се лекуват около 3500 деца. В словото си той каза, че \"Българската Коледа\" не е просто дарителска кампания, тя е нещо много повече. \"Тя ни дава вярата, че живеем в цивилизовано общество, което се гради върху хуманни ценности. Тя сплотява различни социални слоеве. Тя инвестира в най-ценния капитал - здравето на нашите деца и ни дава надежда за бъдещето ни като държава и общество\". Държавният глава отчете, че миналата кампания е събрала 2,6 милиона лева, а целта й била тези средства да се изразходват за последващото продължително лечение и рехабилитация на спасените деца. 700 хиляди лева се изразходват за лечение и рехабилитация на 505 деца. Апаратура се получава в 22 лечебни заведения на стойност 1,750 млн лв., като парите са били разпределени равномерно в страната. \"Усилията ни тази година са насочени в помощ на деца с тежки заболявания и увреждания. Да, резултатите от новите медицински технологии и методи стават все по-добри, но има редица заболявания, където това е недостатъчно. Където трябва едно продължително лечение, където трябва социална подкрепа на децата с тежки заболявания и увреждания и на техните семейства. Това е и целта на кампанията, която откриваме - да се достави нова високотехнологична апаратура и да има една комплексна подкрепа на децата в нужда и на техните семейства\", каза президентът Радев. Според него, една дарителска кампания има сила тогава, когато хората вярват в нея, когато тя събужда доверие. \"А това доверие зависи най-вече от тези, които изразходват събраните средства. Тези хора сте вие, лекарите и медицинските работници, които изразходвате средствата по най-добрия начин и които ни давата надеждата, че наистина за нашите деца има светло бъдеще тук, в България. Давате ни и надеждата, че и тази година кампанията ще бъде подкрепена от хиляди добродетелни българи\", обърна се Радев към \"белите\" престилки от Стара Загора и благодари чрез тях на всички техни колеги от страната. Президентът посети клиниката по детска хирургия на Университетската болницата в Стара Загора и Дома за медико-социални грижи в града. В него са настанени деца с най-тежки заболявания, за тях миналата \"Българкска Коледа\" е осигурила нов ехограф и биохимимичен анализатор. В Стара Загора президентът Румен Радев отговори и на журналистически въпрос за бъдещето на комплекса \"Марица изток\" часове преди да се срещне по този проблем с лидерите на двата най-големи синдиката в България - Пламен Димитров на КНСБ и Димитър Манолов на КТ \"Подкрепа\". Той каза: \"Напълно споделям тревогата на миньорите за работните им места. Хубавото в случая е, че със синдикатите и с правителството сме на едно мнение - Парижкото споразумение за климата трябва да се изпълнява, но без завишаване на цели. Това е моята позиция, тя е отдавна известна, такава беше позицията и на служебното правителство. България трябва да съхрани работните места на нашите миньори, но и трябва да чуем и ясна политика и ангажимент в стратегическа перспектива на нашето правителство към съхраняване на тези работни места на миньорите, както и към гарантиране на тяхната трудова заетост в една по-далечна перспектива. Затова аз имам въпроси и към синдикатите, и към правителството и се надявам да ги разискваме заедно. Позицията ми за конференцията за климата на ООН в Катовице, Полша, е напълно координарана с правителството. Получих целия пакет с документи, приет от МС, получих съответно разработено и изцяло написано моето изказване на английски език. Това изказване аз го съм ревизирал, защото не ми звучи достатъчно убедително, и днес ще го предложа на синдикатите. Имам въпроси и към Министерството на енергетиката в посока дерогацията и кой ще плаща за въглеродните емисии на топлоцентралите, защото ако продължи да го прави само БЕХ, ще фалира. До момента аз не съм чул ясно и категорична позиция и стратегия, визия на бългорското правителство за развитие на сектора енергетика в стратегическа перспектива\". Тъкмо по тези въпроси в сряда в Раднево министърът на енергетиката Теменужка Петкова разговаря с журнаристи. Тогава тя обясни, че в един момент цената на въглеродните емисии ще започне да се калкулира в цената на произвежданото електричество и ще стане основна част от неговата себестойност, както това вече се получило в Полша. Ако пък цената на тока така стане непосилна, имало механизми за намеса на ЕК и на Комитета по климата, които да я намалят. Тук имаме още една възможност, обясни още Теменужка Петкова, да се възползваме от механизма, който предлага ЕС, свързан със стратегическите прехвърляние по отношение на енергията, добита от възобновяемите енергийни източници. Знаете, че България преизпълни своята национална цел по отношение на енергията от ВЕИ и съществува възможност да бъде направено такова прехвърляне - да търгуваме наши изпълнени квоти за ВЕИ с други държави, които не са изпълнили своята цел, и по този начин да се набере необходимия ресурс за емисиите на въглищните централи. В Раднево министърът на енергетиката взе отношение и към въпроса, поставен вчера от президента Румен Радев - за стратегията на българското правителство за развитието на енергетиката. \"В Министерството на енергетиката вече имаме и проект за енергийната стратегия на страната до 2030 г. с хоризонт до 2050 г. Изчакахме да станат факт всички законодателни промени от пакета \"Чиста енергия за всички европейци\", защото трябваше да знаем визията на Европа, за да изготвим нашата. До края на декември т.г. трябва да представим в ЕК интегрирания си план \"Климат-енергетика\", в който много ясно сме заявили мястото и ролята на въглищните централи в българската електроенергетика\", каза в сряда в Раднево Теменужка Петкова.", "date": "2018.11.30", "title": "Президентът Радев: Европа не трябва да става заложник на украинските амбиции"}
{"url": "https://www.24chasa.bg/novini/article/7178080", "text": "За изминалото деветмесечие на тази година санкциите и сумите за възстановяване от болниците са 10 068 хил. лв., при 7 964 хил. лв. за същия период на 2017 г.Това каза министърът на здравеопазването Кирил Ананиев по време на парламентарния контрол в отговор на въпрос за контролната дейност на Националната здравноосигурителна каса, предава БТА. В периода са били извършени 5101 проверки на болници, като процентът на проверките, завършили с установени нарушения е 24.3 на сто от общо извършените проверки. Проверките с установени нарушения през 2018 г. са с близо 5 на сто по-малко в сравнение с 2017 г. Най-често констатираните нарушения в болниците са неизпълнение на диагностични или терапевтични процедури, непроследени показатели с патологични отклонения, нелекуване на придружаващи заболявания, неспазени критерии за дехоспитализация и некоректно попълване на медицинска документация. От януари до септември тази година са били извършени и 9 973 проверки в извънболничната медицинска и дентална помощ, като в 888 от тях са били открити нарушения. Прекратени са 20 договора с изпълнители на медицинска и дентална помощ поради влязла в сила санкция за прекратяване. За контролната дейност по предписване и отпускане на лекарствени продукти, медицински изделия и диетични храни за специални медицински цели за домашно лечение министър Ананиев посочи, че са били извършени 1266 проверки, като при голяма част от тях са били констатирани нарушения. Просрочените задължения на болниците намаляват, като към 30 септември 2018 г. спрямо същия период на предходната година се отчита намаление от 15 на сто. Това каза министърът на здравеопазването Кирил Ананиев по време на парламентарния контрол днес. Ананиев посочи, че от 161 млн. лв. просрочията намаляват с повече от 24 млн. лв. Той уточни, че МБАЛ \"Бургас\", УМБАЛ \"Пловдив\", УМБАЛ \"Царица Йоанна-ИСУЛ\" и Университетската специализирана болница за активно лечение по онкология отчитат намаление на просрочените задължения към 30 септември 2018 г. с над 13 млн. лв. Към 30 септември, от всичките 62 болници с над 50 на сто държавно участие в капитала, просрочени задължения вече нямат 20 от тях, отбеляза министър Ананиев. Задълженията на общинските лечебни заведения са отговорност на собственика им, т.е. общините, напомни министър Ананиев и добави, че и при тях има тенденция на намаляване на просрочията. По думите му, изпратено е писмо до кметовете на общини, в които има болници, с препоръка да организират прилагането на Единния стандарт за финансово управление и в общинските лечебни заведения - търговски дружества.", "date": "2018.11.30", "title": "Ананиев: Просрочените задължения на болниците намаляват (Oбновена)"}
{"url": "https://www.24chasa.bg/novini/article/7178191", "text": "Поне 40% от часовете в училище ще са в областите математика, природни науки и технологии (STEM). Това обяви министърът на образованието и науката Красимир Вълчев по време на парламентарния контрол. Повече дейности по интереси, по-отворени училища и междуучилищни дейности, включително участието на общините и на центровете за подкрепа и личностно развитие - такива са плановете на МОН. Ведомството ще насърчава развитието на , като предимство е, че в дейностите по интереси няма учебен план и има по-малко стандартизация. \"Целта е да вдъхновен децата в по-голяма степен\", подчерта министърът.", "date": "2018.11.30", "title": "Поне 40% от часовете в училище - по STEM специалностите"}
{"url": "https://www.24chasa.bg/novini/article/7178206", "text": "Полицията в Брюксел използва днес водно оръдие и сълзотворен газ срещу няколко стотици \"жълти жилетки\", събрали се в протест срещу бедността, предаде БТА. Местни медии уточняват от мястото на събитието, че протестиращите първи са проявили агресия, като са замервали служителите по сигурността с камъни, пиратки и димки. Досега са задържани около 60 души - заради носенето на забранени предмети, но и на очила за ски. Засега мащабът на протеста е скромен. Мнозина от поддръжниците на \"жълтите жилетки\" се въздържаха да пътуват днес до столицата от опасения, че в него може да се намесят анархисти. Говорител на полицията днес съобщи, че премиерът Шарл Мишел е готов да приеме представители на протестиращите. Час по-късно това бе опровергано от кабинета на премиера. Репортери съобщават, че протестиращите се движат из центъра на града сякаш безцелно. В предните дни бе изяснено, че първоначално един от организаторите на протестите на \"жълтите жилетки\" в страната е поискал разрешение от властите за шествие днес. По-късно той оттегли заявката си, а властите отмениха издаденото разрешение. По силата на закона днешният протест в Брюксел е неразрешен. В различни съобщения в медиите се отбелязва, че протестиращите възразяват не само срещу цената на горивата, както досега, но и срещу ниските доходи, данъчната политика, работата на медиите. \"Жълтите жилетки\" в последните дни станаха повод за саморазправа с телевизионен екип, за задържането на журналист от полицията, за уволнението на дългогодишен политически наблюдател в най-гледаната френскоезична телевизия в страната. Протестиращи са на мнение, че медиите поддържат нездравословно близки отношения с политиците и не отразяват професионално протестите.", "date": "2018.11.30", "title": "Сблъсъци между полицията и \"жълтите жилетки\" в Брюксел, десетки задържани"}
{"url": "https://www.24chasa.bg/novini/article/7177340", "text": "Авария временно спря парното в кварталите. „Крива река”, „Иван Вазов” , „Буката” и в центъра на София, съобщиха от столичната топлофикация. Без топлоподаване е целият квартал \"Иван Вазов\". В центъра без парно е комплекс \"Здраве\" между бул. „Пенчо Славейков”, бул. „Витоша”, бул. „България” и ул. „Здраве” В квартал Буката\" аварията е засегнала района между ул. „Христо Станев”, НДК, ул. „Шандор Петьофи”, бул. „Прага”, бул. „Патриарх Евтимий”, бул. „Витоша” и бул. „Пенчо Славейков” В квартал „Лозенец” аварията е между бул. „Арсеналски”, ул. „Димитър Хаджикоцев” и ул. „Бяла”, МА - Медико биологичен институт, Майчин дом, Детска клиника, Кожна клиника, болница „Света Екатерина”, х-л „Медик„, Клиника по Неврология, Клиника по Диализа; ул. „Константин Иречек” № 32, № 34, № 36, № 38, № 40 - № 44 и № 46, ул. „Калиакра” № 19 А-Б, № 25, № 27, № 29 и бл. 2 ; ул. „Ралица” - Детска ясла и църква, ул. „Бисер” от № 8 до № 14. От дружеството поднасят извинение към клиентите си и съобщават, че са направили организация за отстраняване на аварията.", "date": "2018.11.30", "title": "В четири квартала на София спряха парното заради авария (Обновена)"}
{"url": "https://www.24chasa.bg/novini/article/7178211", "text": "Британската министър-председателка Тереза Мей призова депутатите да вземат предвид интересите на своите избиратели, когато гласуват за Брекзит. Срещите с хора извън Лондон са й показали, че те искат парламентът да подкрепи договорената от нея сделка с Европейския съюз, предаде Асошиейтед прес. Мей заяви пред репортери в самолета на път за срещата на Г-20 в Аржентина, че ако сделката не бъде приета, това ще означава \"разделение и несигурност\", предава БТА. Тя предупреди, че \"разделена страна не е страна, която преуспява\". Мей направи тези изявления, след като видният поддръжник на Брекзит Джейкъб Рийс-Мог каза, че правителството се опитва да уплаши хората да приемат сделката, като прави мрачни прогнози за последиците от излизане от ЕС без споразумение. Депутатът предупреди във в. \"Дейли телеграф\" за криза на доверието към британските институции.", "date": "2018.11.30", "title": "Мей полага усилия за приемане на нейната сделка за Брекзит въпреки несигурността"}
{"url": "https://www.24chasa.bg/novini/article/7178204", "text": "Унгария подкрепя Украйна в конфликта й с Русия, въпреки антиунгарските позиции на украинското правителство, каза днес при посещението си в Прага унгарският премиер Виктор Орбан, цитиран от Ройтерс. \"Позицията на Унгария е ясна, ние сме проукраинско правителство и затова заставаме зад Украйна\", каза Орбан в отговор на журналистически въпрос, предаде БТА. \"Правителството на Унгария е проукраинско, докато правителството на Украйна е антиунгарско. Въпреки това ние не сме променяли позицията си и ще подкрепим Украйна в този конфликт\", заяви Орбан.", "date": "2018.11.30", "title": "Орбан: Позицията на Унгария е ясна, заставаме зад Украйна!"}
{"url": "https://www.24chasa.bg/novini/article/7178222", "text": "Борбата за поста на Ангела Меркел като лидер на германските консерватори и евентуално като канцлер, продължава до последния момент. След като миналия месец Меркел заяви, че ще се оттегли като партиен лидер след провала на регионалните избори, се очертаха двама фаворити с противоположни визии за Християндемократическия съюз (ХДС). Единият е Анегрет Крамп-Каренбауер, протеже на Меркел, олицетворение на политическата приемственост. Другият е Фридрих Мерц, отдавнашен съперник на Меркел, който обещава по-радикални промени. Резултатът от гласуването за нов лидер на партийния конгрес на 7 и 8 декември ще бъде от жизненоважно значение не само за ХДС, който е начело на трипартийната управляваща коалиция, а и за бъдещето на водещата страна и най-голяма икономика в ЕС. Меркел остава канцлер, но този, който я наследи начело на ХДС, вероятно ще бъде кандидат на партията на следващите федерални избори, планирани за октомври 2021 година. Крамп-Каренбауер, която близо 7 години беше лидер на провинция Саар, води в допитванията сред поддръжниците на партията. Но Мерц, който се връща в политиката след близо десетилетие в бизнеса, не е много по-назад от нея и е подкрепен от членовете на ХДС, които искат край на консенсусната политика на Меркел и любовта й към компромисите. В шестият от осемте дебата преди конгреса на ХДС в Хамбург, състоял се тази седмица в западния град Дюселдорф, столица на родната му провинция Северен Рей-Вестфалия, именно Мерц спечели 4000-та публика. Изразявайки съжаление за спада на популярността на ХДС в проучванията на общественото мнение, той очарова събралите се, като обеща: \"Трябва да се противопоставим на тази тенденция, да я спрем и да я обърнем\". Критикувайки политическия стил на Меркел, той заяви: \"Ние не сме заели ясни позиции\". 56-годишната Крамп-Каренбауер беше в неблагоприятно положение, намирайки се на територията на Мерц, и получи само учтиви аплодисменти. Но тя спечели точки, като показа, че е по-добре познава проблемите на хората в сравнение с богатия си опонент, упрекван от медиите, че се представя като част от \"горната средната класа\", а не като човек от \"висшата класа\". \"Не съм сигурна, че смисълът на живота е да станеш милионер\", заяви тя миналата седмица. Освен това тя каза, че имала навика да си пуска силно песента \"Highway to hell\" на рокгрупата AC/DC, докато отивала на парламентарни дебати или била сама в колата си. Нова глава Обявявайки оттеглянето си като партиен лидер, 64-годишната Меркел заяви, че иска \"да отвори нова глава\" и че сегашният й четвърти мандат като канцлер ще бъде последен. След като стана канцлерка през 2005 г., Меркел достигна водеща позиция в европейската политика, но авторитетът й пострада от неотдавнашните регионални избори и от факта, че неин близък съюзник загуби поста си като лидер на парламентарната група на консерваторите. Тя загуби популярност и заради взетото през 2015 г. решение да отвори вратите на Германия пред мигрантите, бягащи от войните в Близкия изток и в Африка. Меркел и Крамп-Каренбауер са водещи фигури в надпревара, в която участва и министърът на здравеопазването Йенс Шпан. Той обаче остава далеч зад първите двама в проучванията на общественото мнение. Съдбата им ще бъде определена от 1001 делегати на ХДС. Мерц ръководеше парламентарната група на дясноцентристката партия в периода от 2000-та до 2002-а година, но през 2002 г. загуби в борбата за власт срещу Меркел. От 2009 г. той не заема място в Бундестага. Мерц казва, че уважава Меркел и би работил с нея, ако спечели гласуването. Самопровъзгласил се за \"застъпник на свободната търговия\", Мерц, който ръководи германския клон на американския инвестиционен фонд \"БлекРок\", заяви по-рано този месец, че Германия трябва \"да допринася повече\" за ЕС, тъй като тя има полза от еврото, което е \"прекалено слабо за нашата икономика\". Миналата седмица той предизвика скандал, поставяйки под въпрос германските конституционни гаранции за даване на убежище на всички, подложени на \"политически преследвания\". Те са включени в Основния закон като изкупление за престъпленията на нацистите през Втората световна война. Освен това Мерц обвини ХДС, че е бил пасивен и е гледал, \"само свивайки рамене\", как антиимиграционната партия Алтернатива за Германия (АзГ) влиза в провинциални парламенти и в Бундестага. Коментарите му за еврото се различават от консенсуса в Берлин, но коментарите за правото на убежище и АзГ засилиха позициите на Крамп-Каренбауер. Железен юмрук, кадифена ръкавица Тя определи неговото изказване за АзГ като \"шамар в лицето\" на всички от ХДС, които са се борили упорито срещу крайнодясната партия и заяви: \"Наивно е да претендирате, че можете просто да кажете или направите нещо и борбата с АзГ ще бъде спечелена\". Нейният подход към политиката, добави тя през уикенда, е \"на железен юмрук в кадифена ръкавица\". Наричана понякога съкратено АКК или \"мини Меркел\", Анегрет Крамп-Каренбауер е печелила провинциални избори и е сформирала коалиции на фрагментираната германска политическа сцена. Тя казва обаче, че \"няма конкретна рецепта\" за това, което предстои за ХДС. Козът на Крамп-Каренбауер е, че има опит като бивш премиер на провинция Саар, където оглавяваше широка коалиция със Зелените и подкрепящите бизнеса свободни демократи, а това е предимство, защото тройните коалиции може да станат по-често срещани в Германия, ако нито една партия не успее да получи категорично предимство. Повечето делегати на ХДС, които ще гласуват за новия лидер, са професионални политици - депутати, кметове или общински съветници - които обикновено са прагматични. Това може да се окаже в нейна полза като политик, който се е издигнал в редиците на ХДС до поста на генерален секретар на партията. Но Мерц също ще бъде облагодетелстван - от факта, че 296 от делегатите на конгреса, или почти 30 на сто от общия брой, ще бъдат представители на родната му провинция. \"Аз съм за Мерц, защото той ясно посочва проблемите\", казва 58-годишният Бернд Хохаус, член на ХДС, след като в сряда вечерта в Дюселдорф изслуша изказванията на кандидатите за лидери. \"Не е необходимо да се харесваме на всички\". Уте Гремел-Гойхен, органистка от близкия град Кемпен, също смята Мерц за \"много убедителен\". \"Крамп-Каренбауер има опит - но в правителството на Меркел. От моя гледна точка, време е за нещо ново. Нуждаем се от промяна\", заяви тя. Ян Техау, политически анализатор в базирания във Вашингтон център за анализи \"Германски фонд Маршал\", предрича оспорвано състезание. \"Ако трябваше да залагам, бих поставил парите си на нея (Крамп-Каренбауер)\", каза Техау. \"Но не бих заложил прекалено много\".", "date": "2018.11.30", "title": "Протеже и отдавнашен съперник на Меркел се борят за лидерска позиция в ХДС"}
{"url": "https://www.24chasa.bg/novini/article/7178221", "text": "По обвинение на Районна прокуратура – Велико Търново осъдиха жена за даване на неверни показания пред съд. За извършеното деяние на обвиняемата е наложено наказание шест месеца лишаване от свобода с три години изпитателен срок, съобщиха от държавното обвинение. А. М. е призната за виновна за това, че на 18 ноември 2016 г. в гр. Велико Търново, пред съд, като свидетел по гражданско дело по описа на Районен съд гр. Велико Търново устно и съзнателно потвърдила неистина, като дала показания, в полза на едната сестра и съзнателно затаила истина, като скрила, че другата сестра започнала редовно да се прибира в България, след като майка и се разболяла, грижела се за баща си, поддържала къщата, перяла, чистела, направила ремонт, че съдействала родителите й да бъдат включени в програма към Домашен социален патронаж и че наела жена да се грижи за баща й, докато се прибрала от Гърция и лично поела грижите за него през 2013 г. – престъпление по чл. 290 от НК. През 2010 г. родители решили да прехвърлят къщата, в която живеят, на едната дъщеря чрез договор за покупко - продажба, но със задължение за гледане и издръжка. След смъртта на майката и бащата, другата сестра решила да оспори по съдебен ред договора, с който родителите ѝ прехвърлили цялата собственост на къщата си на сестра ѝ, за да наследи ? идеална част от него. В тази връзка обвиняемата А. М. била помолена от сестрата, която оспорва договора, да свидетелства в съда в нейна полза. Присъдата подлежи на обжалване пред Окръжен съд В. Търново.", "date": "2018.11.30", "title": "6 месеца условно за лъжесвидетелстване\nв имотен спор между две сестри във Велико Търново"}
{"url": "https://www.24chasa.bg/novini/article/7178226", "text": "Николай и Евгения Баневи се връщат в България по Никулден, научи   от дъщерята на Дочка Банева - Раиса Иванова. Двойката си идва в родината без децата си, защото наследниците на Баневи учат в чужбинско училище, за което вече била изплатена едногодишната им такса за обучение. Майката на Банев - Мария Банева е във Франция, за да се грижи за тях и да намери по-евтина квартира за пребиваването им там, тъй като семейството било във... финансова криза? Баневи все още не били платили на френския си адвокат, с оправданието, че... нямат пари. Натоварили близко до тях лице - интериорния архитект на имението им в Бояна - арх. Димитър Дюлгеров да продаде скъпи картини, между които и творби на Владимир Димитров-Майстора, със средствата от които Баневи да си оправят дълговете. Архитектът от Стара Загора е светило на съвременния дизайн и автор на разкоша в резиденцията на Баневи. Говори се, че именно той е проектирал и изпълнил прочутата сауна на Евгения Банева, копирана от сауната в резиденцията в Шабла на Тодор Живков. Дюлгеров е далечен роднина на Евгения Банева, а тя пък била в основата на запознанството му с неговата съпруга - туроператор, чийто брат Златин работел за Баневи в комплекса \"Русалка\". Като доверено лице на Баневи, именно арх. Дюлгеров бил натоварен от тях, да изнесе от резиденцията им в Бояна картини, и ако успее, да ги продаде. Сами му определили цените на произведенията на изкуството, сред които имало и наддверен иконостас с голяма антикварна стойност. Проблемът е там, че въпросните картини и други произведения на изкуството, бижута и други скъпоценности, били придобити по време на брака на Николай Банев с Дочка Банева, и по закон принадлежат и на децата й. Както е известно, Николай Банев-Младши се разсинови от мащехата си Евгения, и по тази причина не бил в добри взаимоотношения с Баневи. Между децата на Дочка Банева и Банев Старши висят няколко съдебни дела, за дялове от имотите на Дочка Банева, придобити по време на брака й с последния й съпруг.", "date": "2018.11.30", "title": "Баневи си идват по Никулден"}
{"url": "https://www.24chasa.bg/novini/article/7178236", "text": "Българската агенция по безопасност на храните (БАБХ) ще извърши извънредни тематични проверки в цялата страна по повод предстоящите празници Коледа и Нова година. Засилени проверки ще се извършат и в зимните ни курорти, свързани с активния туристически сезон през този период на годината. Това съобщиха от пресцентъра на БАБХ. Проверките включват обекти за производство и търговия, складове за търговия на едро и дребно, пазари и борси, хотелски комплекси и заведения за обществено хранене, намиращи се на територията на всички области. Предвиждат се извънредни проверки на хотелските комплекси и заведенията за хранене преди и по време на Студентския празник, по време на които ще се следи за произхода на храната, правилното съхранение, наличието на съпроводителни документи, срокове на годност и начин на предлагане. Агенцията ще извършва и проверки в зимните ни курорти, които ще започнат от 10 декември и ще продължат до края на сезона. По традиция по време на Коледните и Новогодишни празници контролните органи на БАБХ инспектират обекти за търговия и предлагане на храна на територията на цялата страна. Целта на традиционните тематични проверки е да се осигури безопасност на предлаганите храни, да се гарантира сигурността и здравето на потребителите при увеличеното търсене и предлагане на стоки и хранителни продукти по време на празниците, както и да се предотврати всеки опит за злоупотреби от недобросъвестни производители и търговци, собственици на заведения и хотелиери, за да могат потребителите спокойно да посрещнат празничните дни. Дежурни инспектори към Българската агенция по безопасност на храните ще проверяват обектите по време на празниците и в почивните дни. Те ще извършват проверки по сигнали на потребители, които ще могат да подават онлайн сигнали за нередности или да използват за това горещия телефон на БАБХ – 0700 122 99.", "date": "2018.11.30", "title": "БАБХ планира извънредни проверки заради  празниците през декември"}
{"url": "https://www.24chasa.bg/novini/article/7178216", "text": "\"Това било снимка от килията на Иванчева, според някои възмутителна. Сега, не казвам че съм експерт, ама аз лично съм бил в далеч по-лоши, тази е направо хотелска тоалетна. Все пак Иванчева е в ареста за огромен подкуп, не е в Маями на почивка. От друга страна, ако не бяха я хванали, щеше да е в Маями, може затова пък да се сърдят нейните приятели. Провали им се коледната ваканция. Ми така де, 70 000 евра са кажи-речи сто хиляди долара, ех бре курортее!\". Това написа програмният директор на БНТ Емил Кошлуков във фейсбук страницата си и публикува снимка на тоалетната в килията на Иванчева. В тази връзка Манолова изпрати препоръки до правосъдния министър Цецка Цачева, а тя от своя страна свиква съвещание на 04.12. Постът на Кошлуков е предизвикал бурни дебати в социалната мрежа. Едни се съгласяват с него, други го ругаят, че не зачита човешките права.", "date": "2018.11.30", "title": "Кошлуков за килията на Иванчева: Все пак е в ареста, не на почивка в Маями"}
{"url": "https://www.24chasa.bg/novini/article/7178361", "text": "Националното събрание, долната камара на френския парламент, одобри законодателни промени за забрана на телесните наказания на деца от техните родители, предаде ДПА. Те ще задължат родителите да възпитават децата си без прибягване до \"физическо или психологическо насилие\", предава БТА. Текстът ще бъде добавен към онази част от френския Граждански кодекс, която урежда родителските отношения, като в него не се предвиждат никакви наказания в случай на неспазването му. Правителството се упълномощава да направи оценка на мащаба на прибягването до телесни наказания във Франция и да докладва догодина пред парламента с препоръки какви мерки са необходими, за да се помогне на родителите и да се повиши осведомеността им по въпроса. Съветът на Европа приветства промените във френското законодателство, като нарече вота \"исторически\". Законопроектът бе одобрен с 51 гласа \"за\" при само 1 \"против\" и трима въздържали се, отбелязва Ройтерс. За него гласуваха центристките и левите депутати, а повечето им колеги от основната опозиционна сила - десноцентристката партия \"Републиканците\" - не гласуваха. Единственият глас против бе на представител на крайната десница, посочва ДПА. Сега текстът отива за одобрение в горната камара на френския парламент, Сената, където опозицията има превес. Така Франция е на път да приведе законодателство си в унисон с много други страни от ЕС, макар че за нарушение на забраната не се предвижда наказателна отговорност, отбелязва Ройтерс. Първа забранява със закон родителския бой Швеция през 1966 г., последвана от още 54 държави, сред които 22 от настоящите 28 страни членки на ЕС.", "date": "2018.11.30", "title": "Франция забранява със закон родителите да бият децата си"}
{"url": "https://www.24chasa.bg/novini/article/7178369", "text": "Мъж бе стъпкан от слон, след като автомобилът му се блъсна в животното близо до национален парк в североизточната част на Тайланд, оповести полицията, цитирана от Асошиейтед прес. От полицията поясниха, че инцидентът е станал на малък път, на който пътни знаци предупреждават автомобилистите, че е възможно там да се появят диви животни от националния парк \"Кхао яй\", предаде БТА. Слонове не се появяват тук денем, но започват да излизат от парка, когато се смрачи, заяви говорител на полицията. Шофьорът не намалил скоростта и колата му се блъснала в задните крака на животното. То стъпкало колата и убило шофьора.", "date": "2018.11.30", "title": "Слон стъпка мъж в Тайланд"}
{"url": "https://www.24chasa.bg/novini/article/7178357", "text": "Състав на Софийския апелативен съд е отменил оправдателната присъда на Окръжния съд в Монтана по дело, водено спрямо Б.С. за данъчно престъпление. В периода от 11 декември 2013 г. до 13 януари 2014 г., в гр. Монтана, в качеството на управляващ акционерното дружество „А.И.“, подсъдимият Б.С. избегнал плащане на данъчни задължения в особено големи размери – 96 100,20 лева. Те представляват дължим данък по ЗДДС за периодите 1 ноември 2013 г. – 30 ноември 2013 г. и 1 декември 2013 г. – 31 декември 2013 г. За целта подсъдимият използвал документи с невярно съдържание при воденето на счетоводството – данъчни фактури, издадени за фиктивни доставки на термопанели. Освен това Б.С. потвърдил неистина в данъчни декларации, изискуеми по ЗДДС, подадени пред орган по приходите – ТД на НАП гр. Велико Търново и приспаднал неследващ се данъчен кредит. На първа съдебна инстанция по делото, Окръжен съд – Монтана е оправдал подсъдимия Б.С. по повдигнатото спрямо него обвинение. В законоустановения срок оправдателната присъда е била протестирана от Окръжна прокуратура – Монтана. В протеста са били изтъкнати доводи за неправилност и незаконосъобразност на съдебния акт. В частност първоинстанционният съд неправилно е направил извод за действителност на сделките, а именно, че след като са материализирани в инкриминираните данъчни фактури те са реални, тъй като са оформени документално. Според прокуратурата, не е достатъчно наличие на документи (данъчна фактура), за да се приеме, че сделката е реално осъществена. Наред с това липсва реално предаване на описаната във фактурите стока, както и няма осъществено плащане. Този извод се подкрепя и от заключенията на приетите икономически експертизи. Фиктивността на сделките е била установена и с Ревизионен акт на ТД на НАП гр. Велико Търново. Софийският апелативен съд е отменил оправдателната присъда на Окръжен съд – Монтана и е постановил нова присъда, с която подсъдимият Б.С. е признат за виновен, като е освободен от наказателна отговорност по реда на чл. 78а от НК и му е наложена глоба в размер на 3 000 лева за извършеното от него престъпление против данъчната система.", "date": "2018.11.30", "title": "3000 лева глоба за управител на дружество от Монтана, не плащал данъци"}
{"url": "https://www.24chasa.bg/novini/article/7178389", "text": "Владимир Путин ще има кратка импровизирана среща \"на крак\" с Доналд Тръмп по време на форума на Г-20 в Буенос Айрес, както и с други лидери на Г-20, заяви прессекретарят на Кремъл Дмитрий Песков, съобщи Ройтерс, позовавайки се на РИА \"Новости\". , предаде БТА. От Кремъл отвърнаха, че така Путин ще разполага \"с няколко допълнителни часа в програмата си за полезни срещи\". Песков каза още, че се подготвя посещение на Путин в Саудитска Арабия, но датата още не е определена.", "date": "2018.11.30", "title": "Кремъл: Путин и Тръмп ще имат кратка импровизирана среща в Буенос Айрес"}
{"url": "https://www.24chasa.bg/novini/article/7178356", "text": "Европейският съд по правата на човека, който беше сезиран вчера от Украйна във връзка с конфликта с Русия в Азовско море, изпрати официални въпроси на Москва, давайки й срок до понеделник да представи отговори, предаде Франс прес. Украйна поиска Европейският съд по правата на човека да посочи на страните какви временни мерки трябва да бъдат приети, за да се предпазят интересите на страните. Това е \"спешна процедура\", която се прилага \"само в случаите, когато има непосредствен риск от непоправими щети\", отбеляза съдът, предава БТА. \"Украинското правителство поиска специално Русия да окаже спешна медицинска помощ на ранените моряци и да даде информация за здравословното състояние на украинските екипажи, за мястото на задържането им и медицинските грижи, които им се оказват\", подчерта Европейският съд по правата на човека. Освен това Киев иска 24-те моряци от украинския военноморски флот, заловени в неделя, трима от които са ранени, да бъдат третирани като военнопленници в съответствие с правилата на Женевската конвенция от 1949 г., както и незабавно да бъдат репатрирани. Преди да приеме подобни временни мерки, съдът изпрати два официални въпроса на Русия. \"Лишени ли са от свобода моряците и офицерите от украинските съдове \"Бердянск\", \"Никопол\" и \"Яни Капу\"? Ако това е вярно, въз основа на какво са задържани? Може ли да бъде потвърдено, че сред моряците и офицерите от трите украински кораба има ранени? Ако случаят наистина е такъв, какви са раните им и каква медицинска помощ им се оказва?\", пита Европейският съд по правата на човека, който поиска от Москва да предостави всички документи, свързани със случая.", "date": "2018.11.30", "title": "Европейски съд даде срок на Москва до понеделник да отговаря за конфликта с Украйна"}
{"url": "https://www.24chasa.bg/novini/article/7178351", "text": "Украинското разузнаване претърси жилището и имоти на митрополит Павло, наместник на Киево-Печерската лавра, един от най-старите манастири в Киев, част от Руската православна църква, предаде Асошиейтед прес, цитирана от БТА. Ихор Гусков, шеф на канцеларията на службата, съобщи днес пред репортери, че духовникът е заподозрян в \"разпалване на омраза\". Украинската църква, която от няколко века е част от Руската православна църква, е близо до получаването на независимост. В Украйна сега има три православни общности, две от които са отцепнически. Украинските власти твърдят, че руските свещеници подкрепят сепаратистите, отбелязва АП. Напрежението между Украйна и Русия се засили в края на миналата седмица, когато катери на руската брегова охрана обстрелваха близо до Крим три украински военни кораба. Обиските в имотите на митрополита се извършват в рамките на наказателно дело за \"нарушаване на равноправието на гражданите въз основа на раса, националност, религиозни убеждения, разпалване на междуконфесионална вражда\", се казва в съобщение на службата за сигурност, цитирано от ТАСС. По-рано говорител на митрополита заяви, че без повдигане на обвинения тази сутрин е започнал обиск в стопанството на манастира, разположено в с. Воронков, Киевска област. Наместникът на обителта не е присъствал. Неотдавна митрополит Павло заяви на брифинг, че властта упражнява натиск върху него и манастирското братство, включително чрез обиски.", "date": "2018.11.30", "title": "Обискираха имоти и жилището на митрополит на руски манастир в Киев"}
{"url": "https://www.24chasa.bg/novini/article/7178399", "text": "Германското правителство каза днес, че канцлерката Ангела Меркел ще отиде в Мароко за конференция на 10 декември, на която се предвижда да бъде одобрено подкрепяно от ООН споразумение за миграцията, срещащо силна съпротива от националисти в Европа и на други места, предаде Асошиейтед прес. Вчера германският парламент одобри резолюция, която подкрепя глобалното споразумение за миграцията, като в същото време подчертава, че необвързващият договор не променя законодателството на Германия. Предложението беше прието с 372 гласа \"за\", 153 \"против\" и 141 \"въздържал се\", припомня БТА. Споразумението се натъква на силна съпротива от страна на крайнодясната партия \"Алтернатива за Германия\" и се посреща с резерви от някои членове на консервативния блок на Меркел. Няколко държави, включително САЩ, Унгария, Австрия, Израел и Полша, казват, че няма да подкрепят договора за миграцията, който трябва да бъде одобрен на конференцията в Мароко.", "date": "2018.11.30", "title": "Меркел ще бъде в Мароко за одобряването на споразумението за миграцията"}
{"url": "https://www.24chasa.bg/novini/article/7178524", "text": "Тежковъоръжени полицаи окупираха кръговото кръстовище пред сградата на община Петрич. Десетима маскирани слязоха от микробуси на спецчастите със софийска регистрация. При акцията на земята бяха повалени и поставени белезниците на трима души, разказаха случайни минувачи. Все още няма официална информация каква е причината за специализираната полицейска операция.", "date": "2018.11.30", "title": "Спецчасти окупираха центъра на Петрич, има арестувани"}
