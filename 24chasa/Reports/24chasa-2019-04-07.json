{"url": "https://www.24chasa.bg/novini/article/7387913", "text": "Президентът на САЩ Доналд Тръмп заяви днес, че екипът на специалния прокурор Робърт Мълър, разследващ предполагаемата намеса на Русия в американските избори, подава незаконно информация на медиите, съобщи ТАСС, цитирана от БТА. \"Както изглежда, екипът на Боб Мълър от 13 мразещи Тръмп и разгневени демократи незаконно предава информация на пресата, докато в същото време фалшиви новини на медиите създават собствени истории с източници или без\", написа Тръмп в Туитър. Специалните служби на САЩ обвиняват Русия в намеса в американските президентски избори през 2016 година. С разследването се зае от май 2017 година бившият директор на ФБР Мълър. Тръмп и неговите помощници нееднократно отхвърляха подозренията в каквито и да било неправомерни контакти с руски официални лица в периода на предизборната кампания. Москва също многократно опроверга твърденията, че се е опитала да повлияе на изборите в САЩ. ", "date": "2019.04.07", "title": "Тръмп: Екипът на Мълър незаконно предава информация на медиите"}
{"url": "https://www.24chasa.bg/novini/article/7387571", "text": "След 9-месечно прекъсване месечното научнопопулярно списание InGlobo отпечата своя 30 юбилеен брой. То се издава от “Атика Ева” и разказва за пътешествия, необикновени личности, исторически събития, занимателни сюжети, научнопопулярни факти и изкуство. Негов главен редактор е Свилен Георгиев. Причината за спирането на списанието е била икономическа и през 9-те месеца пауза екипът му е търсил начини да го продължи. Новият му брой излезе на 29 март. ", "date": "2019.04.07", "title": "След пауза от  9 месеца сп. InGlobo  издаде 30-ия си брой"}
{"url": "https://www.24chasa.bg/novini/article/7387864", "text": "Китай иска да работи с Европейския съюз по въпроси, вариращи от климатичните промени до търговията, написа в статия за германски вестник премиерът Ли Къцян, предаде Ройтерс,  цитирана от БТА. Дипломати в Брюксел казват, че заради напреженията, произтичащи от търговските въпроси, инвестициите и правата на малцинствата, Китай и ЕС може да не се споразумеят за обща декларация на срещата на върха във вторник. Това може да възпрепятства европейските усилия за получаване на по-голям достъп до китайските пазари. В статия за утрешния брой на \"Ханделсблат\", извадки от която бяха публикувани днес, китайският премиер отхвърли обвиненията, че Пекин опитва да раздели блока, като инвестира в източноевропейски страни. \"Ние подкрепяме процеса на европейска интеграция и се надяваме да има единна и просперираща Европа\", написа Ли. Загрижен, че Китай може да установи доминация върху стратегически европейски индустрии, ЕС се опитва да убеди Пекин да отвори пазарите си и да премахне това, което Брюксел смята за несправедливи търговски бариери. Ли изтъква и желанието на Китай да работи с Европа за запазването на Парижкото споразумение за климатичните промени и на иранското ядрено споразумение, както и в сферата на борбата с тероризма. Реформа на Световната търговска организация е друг въпрос, който Китай иска да обсъди с ЕС, добавя премиерът.", "date": "2019.04.07", "title": "Ли Къцян: Китай иска да работи с ЕС по търговските въпроси"}
{"url": "https://www.24chasa.bg/novini/article/7387875", "text": "България има своя милионер №101 от Българския спортен тотализатор. В 28-ия тираж на играта “6 от 49” падна поредният голям джакпот. Комбинацията от числа 1,9, 19, 27, 29, 43 донесе печалба от 3 272 500 лв. Фишът е пуснат в София, допълнително ще стане ясно с каква сума е участвал поредният щастливец. Според правилата той трябва да се яви в централата на БСТ, за да получи големия чек в някое от следващите тегления по bTV. Още от следващия тираж в четвъртък джакпотът в най-популярната игра стартира с нови 2 млн. лв., като се очаква да стигне 2 150 000 лв. Съвсем наскоро - в 20-ия тираж, бе спечелен рекордният в историята на тотализатора джакпот от над 9,5 млн. Три жени и един мъж си разделиха сумата и взеха по 2 375 357 лв. ", "date": "2019.04.07", "title": "Падна джакпотът, някой в София взема 3,3 млн."}
{"url": "https://www.24chasa.bg/novini/article/7387833", "text": "Наемите в Германия скачат от година на година и все повече хора не могат да си ги позволят. Десетки хиляди излязоха на протест в 19 германски града в събота, настоявайки за национализация на големите жилищни корпорации. Според инициаторите на протеста от организацията “Съюз срещу лудостта с високите наеми” на протест са излезли 55 хил. души. В Берлин е имало най-много демонстриращи - 40 000. 2500 са излезли в Лайпциг, а в Мюнхен - 1500 души. Започна и подписка за провеждане на референдум за отнемане на имотите на частните фондове с над 3000 жилища. В Берлин гневът беше насочен най-вече срещу фонда “Дойче Вонен”, който разполага с над 160 000 жилища и цените им се качват главоломно. С този концерн наемателите имат лош опит, заяви Ружеб Тахери от инициативния комитет. “Те се отчитат пред акционери, а не пред наематели. Но на спекулациите трябва да се сложи край”, посочи той. Лидерката на социалдемократите Андреа Налес отхвърли идеята за отнемане на жилищата от фондове и корпорации като средство срещу високите наеми и липсата на достатъчно жилища. “Национализацията трае години и няма да създаде нито едно ново жилище”, заяви тя. Освен това държавата ще трябва да плати обезщетения от милиарди евро, които е по-добре да вложи в строежа на повече общински жилища, посочи още Налес. Според лидера на либералите Кристиан Линднер така ще бъдат уплашени частните инвеститори, които биха могли да построят нови жилища и да допринесат за решаване на проблема с наемите. Лидерката на ХДС Анегрет Крамп-Каренбауер също отхвърли категорично идеята. Засега държавата планира единствено да вдигне социалните помощи за доплащане на наема на социално слаби от 145 на 190 евро месечно. Средната цена за кв. м наем в Берлин варира от 7 до 30 евро.", "date": "2019.04.07", "title": "55 000 искат национализация на жилища в Германия"}
{"url": "https://www.24chasa.bg/novini/article/7387896", "text": "Иранският върховен лидер аятолах Али Хаменей призова иракския премиер Адел Абдел Махди да поиска изтеглянето на американските войски от Ирак \"възможно най-скоро\", предаде Франс прес, цитирана от БТА. \"Трябва да предприемете действия, за да си гарантирате, че американците ще изтеглят войските си от Ирак възможно най-скоро, защото когато се застоят трайно някъде, после става трудно да бъдат принудени да си тръгнат\", каза на днешната среща Хаменей, цитиран от официалния си уебсайт. Махди е от вчера в Иран, който също като врага си САЩ има голямо влияние в Ирак. Иран е втори по големина доставчик на вносни продукти на Ирак и жизненоважен доставчик на енергийни ресурси. Още от нахлуването на САЩ през 2003 г., американското присъствие е повод за дебат в Ирак. През 2011 г. имаше масово изтегляне на американските сили от близкоизточната страна, но американски войници се върнаха там като част от създадената през 2014 г. коалиция за борба с \"Ислямска държава\".", "date": "2019.04.07", "title": "Иранският върховен лидер към Ирак: US войските да си тръгнат възможно най-скоро"}
{"url": "https://www.24chasa.bg/novini/article/7387742", "text": "“Европа ни чува” - това е слоганът на ГЕРБ за евроизборите на 26 май. Чува ни, когато показваме видими резултати, чу ни по време на българското европредседателство и Западните Балкани останаха на фокуса ѝ, чу ни и за диалога с Турция, обясни избора на мотото зам.-шефът на партията и председател на предизборния щаб на ГЕРБ Цветан Цветанов. “С този слоган искаме да кажем на нашите избиратели, че само подкрепяйки силната листа с кандидатите на ГЕРБ, ще можем да постигнем целите, които сме си поставили”, представи го пред медиите председателят на Столичния общински съвет и член на предизборния щаб на ГЕРБ Елен Герджиков. И подчерта, че за да има повече европейски средства за България, то трябва да имаме представители на всички нива в Европейския съюз. “Европа ни чува, когато показваме видими резултати и когато правим последователни политики. Трябва Винаги, когато сме правили подготовката си за всеки национален избор, сме се стремели слоганът да съответства на това, което сме успели да направим през всичките тези години”, разказа Цветанов. Той направи ретроспекция на постигнатите резултати от настоящите евродепутати от ГЕРБ, както и новите в листата. Тази година партията се явява на евровота в коалиция със СДС, след като лидерът на Европейската народна партия Жозеф Дол призова с писмо десните у нас за единение, тъй като предстоящият вот е решаващ за бъдещето на съюза. Сред 17-те имена в листата двама са кандидатите на СДС - избираемото 6-о за Александър Йорданов и символичното последно за секретаря на партията Илия Лазаров. Спечелването на 8 мандата е целта на коалицията. Еврокомисар Мария Габриел, която е водач на листата ни, получи много сериозен ресор - цифрова икономика. Тя има много голям успех като евродепутат в предишни години и затова извоюва цялото това доверие, отбеляза Цветанов. Припомни, че Габриел получи приз от Европарламента за работата и за равенство между половете. Както и че благодарение на нея в различни софтуерни компании. Андрей Ковачев е квестор в ЕП. Той даде възможност за защита на интересите на българските малцинства в Западните Балкани. Андрей Новаков пък влезе като най-младия евродепутат и е с изключителен капацитет, продължи представянето Цветанов. Неслучайно намери място в една от най-тежките комисии - бюджетната, каза той. Българските евродепутати ще продължат да търсят по-широка подкрепа за отхвърлянето на пакета “Мобилност”, подчерта шефът на щаба. Отчете подробно постиженията и на следващите водещи кандидати - Ева Майдел, Асим Адемов, Емил Радев, Ивелина Василева и Лиляна Павлова. “Няма как да не отчетем какво направи премиерът Борисов на срещата на ЕС-Западните Балкани. Виждате, че всичко, което беше започнато като приоритет от България, продължава да се работи, и то с приемственост от Европейския съюз”, подчерта Цветанов. Както и че именно организираната от Борисов среща между лидерите на европейските държави и президента на Турция е спомогнала между тях отново да се възроди диалогът. Осигурените 160 млн. лв. за българо-турската граница също са свидетелство, че българският глас се чува. продължи той. Платформата на ГЕРБ за евровота ще бъде обявена на 14 април.", "date": "2019.04.07", "title": "С “Европа  ни чува” ГЕРБ тръгва  за 8 мандата (Видео, обзор)"}
{"url": "https://www.24chasa.bg/novini/article/7387706", "text": "Съдебната дисциплинарна система не бива да се прилага срещу съдии, когато тяхното мнение не съответства на позициите на властите. Това заяви днес пред журналисти във Варшава първият заместник-председател на Европейската комисия Франс Тимерманс, цитиран от ТАСС, коментирайки спорната реформа в полската съдебна система, съобщи БТА. \"Разбира се, трябва да се убедим, че съдиите действат по най-високите стандарти. Но дисциплинарната система не бива да се използва за блокиране на работата на съдии и за започване на дисциплинарни дела срещу съдии само защото възгледите и мненията им не съвпадат с мнението на правителството\", изтъкна Тимерманс. Еврокомисарят увери, че подетата преди дни нова наказателна процедура срещу Полша относно дисциплинарната система спрямо съдии изобщо не е свързана с изборите за Европейски парламент, въпреки че полското правителство твърди обратното. \"Работя по тези въпроси от три години. Напълно ясно е, че приемането на новите дисциплинарни мерки оказва сковаващ ефект върху полската съдебна система, тези действия противоречат на нормалното функциониране на дисциплинарната система и на системата на съдопроизводство\". По думите на Тимерманс съдът в Европейския съюз играе първостепенна роля при решаването на дисциплинарни въпроси, тъй като всеки съдия в която и да било европейска страна е също така и европейски съдия, когато става въпрос за правото на Евросъюза. На 3 април Европейската комисия започна нова наказателна процедура срещу Полша заради законовите промени, които ограничават правомощията и дейността на съдиите. При обявяването й Тимерманс отбеляза, че на основата на действията на полските власти са преследвани съдии, които се изказват срещу предприетите от правителството реформи в правосъдието. По неговите думи целта е съдиите да бъдат подчинени на изпълнителната власт. Това е несъвместимо с изискванията за независимост на съдебната система, поясни Тимерманс.", "date": "2019.04.07", "title": "Тимерманс критикува Полша за съдебната дисциплинарна система"}
{"url": "https://www.24chasa.bg/novini/article/7387710", "text": "„БСП и ДСБ са в неформална коалиция и имат общи спонсори. Неформалният лидер на тази коалиция е президентът Радев“. Това каза депутатът от ГЕРБ Тома Биков в предаването „Неделя 150“ по програма „Хоризонт“ на  Той коментира предстоящите избори за Европейски парламент и посочи, че десницата в лицето на общото явяване на ГЕРБ и СДС се е консолидирала, докато вляво се наблюдава неформален съюз между БСП и ДСБ. „Например вчера г-н Радан Кънев каза, че голяма част от избирателите им били склонни да гласуват за БСП“, каза депутатът и добави, че компроматната атака срещу ГЕРБ се провежда от хора, свързани с Демократи за силна България, а полза от нея има БСП. „И двете партии например са получавали пари от бившия собственик на КТБ Цветан Василев, посочи Биков. „Ние зададохме въпрос дали госпожа Корнелия Нинова е дала 30 милиона на Михаил Миков, за да отстъпи лидерския пост в БСП и все още чакаме тя да ни отговори – с да или с не, а не с насмешка. Той посочи, че самият Михаил Миков е отказал коментар. „Ние имаме право да задаваме въпроси и да правим журналистически разследвания, нали това е модерното. Направили сме журналистическо разследване и питаме – така, както например госпожа Йончева пита дали 40 % от цената на обществените поръчки за магистралите се връща под формата на рушвет“, каза депутатът. Той добави, че в ГЕРБ имат информация, която се базира на хора от БСП, участвали в тези процеси. Според депутата в тази предизборна кампания няма да става въпрос за същината на избора, който ни предстои. „Очевидно е, че европейските избори се възприемат от опозицията като възможност за събаряне на властта, без зад това стои конкретно намерение за упражняване на властта. Те и друг път са правили това. Политическите кризи не са задължително лоши и безсмислени, те са лоши и безсмислени, когато са предизвикани изкуствено“, коментира Биков. Според него сме свидетели на компроматна атака. „Съветници на президента наричат корупция изповядването на данъчна оценка на един апартамент. Това е абсолютно сбъркано. Корупцията е нещо доста по-сложно“, каза депутатът от ГЕРБ и коментира, че ако „те не могат да дефинират проблема, не може да се очаква да дадат и решение“. Той добави, че всички закони, позволяващи на обществото да проследява имотното състояние на политиците и да следи за конфликт на интереси, са приети от ГЕРБ. „Изповядването на апартамент на данъчна оценка може би не е етично, но не е престъпление“, каза Биков. Той коментира, че доказателства за корупция при т.нар. \"Апартаментгейт\" няма, но замесените в скандала са подали оставка от държавните си постове само при наличието на „сянка на съмнение“. „Това го прави само ГЕРБ“, каза депутатът. „ГЕРБ ще спазва етичния стандарт, който налага, а който не може да го спазва, да ходи пред хората и да се оправдава. Ние нямаме намерение да се оправдаваме, защото хората, върху които е паднала сянка на съмнение, вече са подали оставка“, добави той. Депутатът каза, че искането на БСП за отстраняване на шефа на Антикорупционната комисия още не е внесено в парламента, но когато постъпи, ще бъде разгледано. Биков добави, че и върху Пламен Георгиев е паднала сянка на съмнение и припомни, че премиерът Борисов е призовал и Георгиев, и председателя на ВКС Лозан Панов, и заместник главния прокурор Борис Сарафов да подадат оставки или да излязат в отпуск, докато тече разследването за апартаментите. „Каквото за нас, това и за другите“, каза още депутатът и добави – „Ние сме подложени на публичен линч и ще го изтърпим“. „В такава среда всеки е виновен до доказване на противното, но не може да има двоен стандарт и някои да са невинни до доказване на противното“, обобщи Биков и добави, че ще е много трудно за Пламен Георгиев да изпълнява задълженията си като шеф на Антикорупционната комисия при разклатеното обществено доверие в него.", "date": "2019.04.07", "title": "Тома Биков: БСП и ДСБ са в коалиция и имат общи спонсори"}
{"url": "https://www.24chasa.bg/novini/article/7387776", "text": "Председателят на Върховния касационен съд Лозан Панов ще съди България в Страсбург заради глобата от 1000 лв., която му бе наложена за това, че не е подал имотна декларация пред Сметната палата. Това стана ясно от интервю на съпругата му Елисавета Панова пред бТВ. Тя обясни и как си е купила евтин апартамент. Ето какво каза тя. Цялата ми трудова биография е свързана с вестника Wirtschaftsblatt. Бях на 20 години, когато прекрачих редакцията. Сега съм на 44 г., каза Елисавета Панова пред bTV. Вестникът е немскоезично издание, създадено през 1992 г. от покойния ми съпруг Иван Ганев. След смъртта му аз оглавявам вестника до днешна дата. Тиражът днес e 2000 екземпляра, каза Панова.  На въпроса за имотите на семейство Панови, Елисавета каза, че нейното дружество разполага с 3 имота, а тя като физическо лице разполага с 1 апартамент и 1/2 от друг апартамент. Панова е закупила апартамент през 2013 г. от фирма \"Артекс\", нашумяла от скандала от последните дни \"Апараментгейт\". Тя е предоставила нотариалния акт. От него излиза, че тя е закупила апартамент от 172 квадрата за 80 хил. евро чрез нейното дружество като е разпределила вноските.   Имала още една вноска към фирма Артеск за довършителни работи, която не е част от предоставения нотариален акт. С допълнителна сума цената излиза по 465 евро на квадрат. На въпроса това ли е крайната цена или е подписан анекс към фирмата с плащане кеш, над тази цена, Панова отговори:  \"Има 4 хипотези, при които се налага подписването на анекс. Тогава, когато купувачът иска да е на по-ниска цена сделката. Това се случва на първо място, когато купувачът няма законни доводи. Нямам причина да го правя, тъй като съм показала банковите извлечения, с които аз разполагам с 221 хил евро. Към този момент през 2013 г. аз разполагам с 250 хил евро. Ако погледнете баланса на дружеството разполага с 560 хил. евро  тъй като аз имам възможност да инвестирам каквато цена искам. Не съм подписвала анекс към договора\". \"Никога не съм заемала държавна служба. По това време Лозан Панов не е част от моя живот. Във ВАС Панов никога не е разглеждал документи на \"Артекс\", коментира още съпругата на съдия №1. Тя каза още, че от 1-ви януари 2018 г.  плаща наем от 500 евро на месец към дружеството си за апартамента.  На въпроса как е постигнала цена от 465 евро на квадрат тя отговори:  Много е важно да отбележим, че в годината на сключване на сделката е 2013 г. Има достатъчно анализи за състоянието на пазара на този период. Тогава е пикът на имотната криза. Никой не разчиташе на строителство. КТБ не беше фалирала. Аз закупих не сграда. Аз закупих право на строеж. Сградата е само една картинка, което означава, че аз поемам риск. Аз дадох 50% от цената, никой не може да си позволи такъв риск. Периодът, през който водихме преговорите със строителите - беше много труден за мен. Нейната емпатия ни сближи с Весела Мирянова. Затова и ги поканихме да ни кумуват. Ако реша да се омъжа днес със сигурност ще намеря трудно свидетели, коментира тя. По повод на това как Лозан Панов се е съгласил да семейство Мирянови да им кумуват, Панова отговори, че го е срещнала с тях и е оставила той да реши.   \"След избухването на скандалите не съм се чувала с Мирянови. Не съм се виждала с тях от декември 2017 г. С Весела се чуваме. Ние живеем като отшелници. Това, което прави Лозан Панов, е пред погледите на цяла България\", каза още съпругата му.  Водещият Светослав Иванов показа вила на брега на морето край Варна и попита Панова чия е тя. \"Тя е лично имущество на Лозан Панов\", отговори съпругата и отклони темата. Административен съд в София потвърди глобата на Панов от 1000 лева. Лъжа и манипулации нарече решението Панова. \"Лозан Панов беше осъден за това, че не е декларирал два пъти едно и също нещо - това е извращение. По този повод взехме решение да заведем дело в Страсбург. Не е важен искът, а че трябва да живеем честно\", коментира съпругата на съдия №1. Ако Лозан Панов не може да получи правосъдие, какво остава за мен, за вас, коментира още Елисавета. ", "date": "2019.04.07", "title": "Бети Панова: Лозан Панов ще съди България в Страсбург"}
{"url": "https://www.24chasa.bg/novini/article/7387575", "text": "Илия Яков е новият творчески директор в All Channels | Advertising, част от All Channels Communication Group. През последната една година той е заемал длъжността Digital Creative Director, като е работил основно върху дигиталните маркетинг и комуникационни канали. През последните 6 месеца е спечелил 100% от конкурсните проекти, на които се явява с екипа си. Илия Яков започва кариерата си през 2006 г. в рекламна агенция К+К, след което работи в PRO BG и Би Ти Ви. По-късно става част от рекламните агенции “Сачи енд Сачи” и “Огилви София”.", "date": "2019.04.07", "title": "Илия Яков е новият творчески директор в All Channels | Advertising"}
{"url": "https://www.24chasa.bg/novini/article/7387836", "text": "С решение No 88-ЕП от 07.04.2019 г. Централната избирателна комисия регистрира ПП ГЕРБ за участие в предстоящите на 26 май тази година избори за членове на Европейския парламент, съобщиха от пресцентъра на ГЕРБ. Както председателят на Националния предизборен щаб на ГЕРБ и зам.-председател на партията Цветан Цветанов съобщи – само за ден и половина ПП ГЕРБ събра 47 200 подписа, но в ЦИК бяха депозирани 9 999, колкото са необходими по закон. Всички документи на ПП ГЕРБ за регистрация в европейските избори бяха приети без забележка от състава на Комисията. Припомняме, че този петък по традиция ПП ГЕРБ се регистрира първа за евровота. Това стана възможно след като в продължение на близо седмица младежите от ГЕРБ даваха денонощни дежурства пред входа на ЦИК, за да гарантират, че партията ще се регистрира пред всички останали и дългогодишната традиция ще бъде спазена.", "date": "2019.04.07", "title": "ЦИК регистрира ГЕРБ за участие в eвровота"}
{"url": "https://www.24chasa.bg/novini/article/7387842", "text": "По традиция предизборните слогани на ГЕРБ са изпълнени със съдържание и техният избор не е случаен. Никога не сме гледали на какви слогани са залагали други политически сили през годините, интересували сме се само от това да гарантираме приемственост между основните предизборни послания на партията. В нашият слоган „Европа ни чува“ има заложени много резултати – за европейската перспектива на Западните Балкани, за охраната на границата на ЕС, за диалога между ЕС и Турция и за всички досиета, които успяхме да затворим по време на европредседателството. Всичко това ни дава основание да смятаме, че наистина Европа ни чува. Това заяви пред журналисти в тервелското село Зърнево (област Добрич) зам.-председателят на ГЕРБ Цветан Цветанов, цитиран от пресцентъра на партията. Във връзка с предстоящите европейски и местни избори Цветанов отново съобщи, че след евровота ще бъде направен щателен анализ на изборните резултати, като в подбора на кандидати за кметове и общински съветници ще се взима под внимание тяхната активност и обществено одобрение по време на европейските избори. Зам.-председателят на ГЕРБ също така анонсира, че кандидатът за кмет на Добрич ще бъде партиен член, но все още е рано да се говори за име, тъй като номинационните събрания не са стартирали. По темата с днешното интервю на кмета на София и зам.-председател на ГЕРБ Йорданка Фандъкова – Цветан Цветанов обясни, че думите й са извадени от контекста може би с цел да се търси някаква интрига. „С Йорданка Фандъкова сме в отлични отношения и между нас съществува голямо доверие“, категоричен бе Цветанов. По думите му неговата оставка е била доказателство за високия политически и морален стандарт, който съществува в ГЕРБ. „Ние сме много по-различни от всички останали. Затова нека преди да ни оценяват – политическите ни опоненти да видят себе си. Дори в момента има няколко народни представители от БСП с повдигнати обвинения, които освен, че не напускат постовете си – вършат активна партийна работа. При ГЕРБ има стандарт и това е силата ни“, подчерта зам.-председателят на ГЕРБ. Цветан Цветанов коментира, че многото желаещи да се присъединят към ГЕРБ граждани, включително и в с. Зърнево, са доказателство, че партията върши своята работа добре и печели общественото доверие.", "date": "2019.04.07", "title": "Цветанов в Зърнево: Слоганът на ГЕРБ е изпълнен с резултати и съдържание"}
{"url": "https://www.24chasa.bg/novini/article/7387856", "text": "\"Американ еърлайнс\" (American Airlines) удължиха спирането на 90 полета дневно с \"Боинг 737 МАКС\" (Boeing 737 MAX) до 5 юни след двете катастрофи с този модел самолети само за пет месеца, предаде Ройтерс, цитирана от БТА. На 24 март авиокомпанията обяви отмяната на 90 полета дневно до 24 април. В петък \"Боинг\" съобщи, че планира да намали месечното производство на модела 737 с близо 20 процента.", "date": "2019.04.07", "title": "\"Американ еърлайнс\" удължи забраната за полети с \"Боинг 737 МАКС\" до 5 юни"}
{"url": "https://www.24chasa.bg/novini/article/7387601", "text": "Германец си навлече неприятности, като спря полицейска кола и помоли служителите на реда да му помогнат, защото акумулаторът му бил изтощен и не можел да запали, съобщи ДПА, цитирана от БТА. Патрулиращите полицаи в Майен веднага забелязали, че мъжът е доста пиян. Те видели и следи от скорошно пътно произшествие по автомобила му, които той не можел да обясни. Мъжът признал, че е празнувал. Така останал без шофьорска книжка.", "date": "2019.04.07", "title": "Пиян шофьор помоли полицаи\nда му помогнат да запали колата си"}
{"url": "https://www.24chasa.bg/novini/article/7387629", "text": "Защитници на животните ще участват днес в шествие по една от най-оживените улици на Хавана днес с призиви за прекратяване на насилието срещу животни в Куба, предаде Асошиейтед прес, цитирана от БТА. Днешното шествие ще остави малка, но значима следа в историята на модерна Куба. Социалистическото правителство на островната държава разрешава обществено шествие, което не се свързва с всеобхватната комунистическа държава - стъпка, която участниците в проявата и историците определят като крайно необичайна и вероятно безпрецедентна след първите години на революцията в страната. Това е историческо събитие, каза Беатрис дел Кармен Идалго-Гато Батиста, която е студентка по обществени комуникации и получи разрешение за шествието от хаванската община \"Площад на революцията\". Няма признаци Куба да върви напред към премахване на ограниченията пред свободата на събиране - държавата все още взима мерки срещу неодобрено политическо говорене с масова полицейска мобилизация, вълни от арести и временно задържане. Така че шествие на независими граждански групи, настояващи за правителствени действия, ще бъде забележително в страна, където близо 60 години на практика всеки аспект на живота е част от една командна верига, завършваща с върховен лидер на име Кастро, отбелязва АП. В страната има една официално призната група за защита на животните, Аниплант, и може би десетина други малки, неправителствени организации в Хавана и в други големи градове. През последните години групата събра хиляди подписи с искане да бъде приет закон за защита на животните, но без успех досега. Шествието ще завърши при гроба на Джанет Райдър, американка, която се бори за правата на животните в Куба в началото на 20-ти век. Аниплант обикновено организира това събитие всеки април. Показателно за продължаващото напрежение между официалното и неофициалното в Куба е решението на много доброволци от подкрепяната от правителството група за защита на животните да бойкотират днешното шествие и да проведат свое събитие следващата седмица.", "date": "2019.04.07", "title": "Без прецедент - Куба разреши шествие на защитници на животните\nв Хавана"}
{"url": "https://www.24chasa.bg/novini/article/7387518", "text": "Синът на шампиона във вдигането на тежести Гълъбин Боевски - Пол, остава в ареста, реши Софийският градски съд. 26-годишният мъж е обвинен за разпространение на дрога. На 4 април той е бил заловен с 2,31 грама коноп, 17,44 грама амфетамин и 4,42 грама кокаин. Част от дрогата била скрита в колата му, а останала - в неговия дом и в апартамента на приятелката му. Решенението на съда не е окончателно, в случай, че Боевски обжалва, делото е насрочено за 11 април пред Софийския апелативен съд. ", "date": "2019.04.07", "title": "Оставиха сина на Гълъбин Боевски в ареста"}
{"url": "https://www.24chasa.bg/novini/article/7387536", "text": "Пътническите полети на международното летище \"Ататюрк\" в Истанбул вече официално са прекратени и са пренасочени към новото летище \"Истанбул\", заяви днес говорителка на оператора на летището, консорциума IGA, предаде ДПА. Говорителката каза, че международното летище \"Ататюрк\" е затворено за пътнически полети. Старото летище се очаква да бъде използвано като парк и място за изложби, но също така ще бъде отворено за товарни полети. Летище \"Истанбул\" в началото ще има три писти и капацитет от 90 милиона пътници годишно, според IGA. Операции в пълен капацитет се очакват до 2028 г., когато летището ще има шест писти, с които ще обслужва около 200 милиона пътници годишно.", "date": "2019.04.07", "title": "Истанбулското летище \"Ататюрк\" вече не обслужва пътнически полети"}
{"url": "https://www.24chasa.bg/novini/article/7387508", "text": "Нов \"пиратски\" кораб ще разхожда това лято туристите из красивото Поморийско  крайбрежие. Атрактивният плавателен съд се подготвя на кея в морското градче и събира погледите на минувачите, видя екип на \"24 часа\". Череп с огромни размери, надвишаващи неколкократно човешки бой, е монтиран на кърмата на кораба, който се очертава като една от атракциите  това лято. Най-вероятно на борда му ще се правят тематични пиратски партита, подозират местни. Поморие е известно с морските си атракции, всяко лято от кея тръгват няколко корабчета за разходки, чийто стопани започват да стягат плавателните съдове още от пролетта.", "date": "2019.04.07", "title": "Появи се нов пиратски кораб в Поморие с череп на кърмата (Снимки)"}
{"url": "https://www.24chasa.bg/novini/article/7387542", "text": "Общо 9 души са пострадалите при катастрофата с автобус от градския транспорт във Варна. Опасност за живота им няма. Най-сериозно е пострадал шофьорът на автобуса, който е с контузии на двете колена и съмнение за фрактури. Според очевидци на шофьора на автобуса му прилошало. Има ударена и лека кола, в която пътувало семейство с деца. Инцидентът стана около 13.40 часа. Пострадалите са транспортирани с линейки в спешния център на МБАЛ \"Св. Анна\" в морската столица. Двама от тях - 6-годишно дете и жена на 43 години, са прегледани и освободени за домашно лечение с контузии на лицата. 2-ма - шофьорът и контрольорът на автобуса, са в ортопедия с различни травми. Другите петима имат наранявания предимно на лицата.", "date": "2019.04.07", "title": "9 са пострадалите при катастрофата във Варна, няма опасност за живота им"}
{"url": "https://www.24chasa.bg/novini/article/7387574", "text": "Чарли Роули, британецът, чиято приятелка загина, след като бе отровена с нервнопаралитичното вещество \"Новичок\" през юли 2018 г., се е срещнал вчера с посланика на Русия в Обединеното кралство, съобщи в. \"Сънди мирър\", предаде Франс прес, цитирана от БТА. Според вестника, който публикува снимка от срещата, той е разговарял час и половина с Александър Яковенко. \"Исках да го попитам: \"Защо вашата страна уби приятелката ми?\", обясни той, цитиран от таблоида. \"Но не бих казал, че получих отговор. Получих само руска пропаганда\", добави Роули и окачестви като \"абсурдни\" обясненията, дадени му от Яковенко. \"Посланикът постоянно твърдеше, че веществото не е било произведен в Русия Новичок, защото ако е било произведено там, щяло да избие всички\", заяви Роули. \"Продължавам да мисля, че Русия е извършила атаката\", добави той. Трагедията с Роули и приятелката му Доун Стърджис се разигра на 30 юни 2018 г., когато двамата бяха намерени в критично състояние в град Еймсбъри. Те са били в контакт с веществото, което е било в намерен от Роули флакон от парфюм. И двамата бяха приети в болница, но Стърджис не оцеля. По-рано същата година бе извършено нападението с Новичок срещу бившия руски шпионин Сергей Скрипал и дъщеря му Юлия в съседния град Солсбъри. Британското правителство хвърли вината за него на руските власти. Кремъл отрича да има нещо общо.", "date": "2019.04.07", "title": "Британец към руския посланик: Защо убихте приятелката ми с \"Новичок\"?"}
{"url": "https://www.24chasa.bg/novini/article/7387578", "text": "Зам.-кметът на Пловдив по младежки  дейности Георги Титюков е катастрофирал вчера. 8-годишният му син, който е пътувал с него и майка си в автомобила, в момента е в болница в Пловдив с фрактура на ръката. \"Счупването е между рамото и лакътя\", каза пред \"24 часа\" зам.-кметът, който в момента е в болницата при детето си. Той разказа, че вчера е карал с едва 15-20 км/ч, когато се е ударил в колона на улицата. \"Откакто имам 3 деца, карам излючително внимателно, но когато е писано нещо да стане, става\", добави Титюков. Той бил тестван с дрегер, който е отчел нула промила. Тестът за наркотици също е отрицателен. Титюков призна, че съпругата ми и детето са изплашени след произшествието. Първоначално, когато откарали сина му в спешното отделение на лечебницата, млад лекар там ги уверил, че няма нищо счупено. Впоследствие рентгеновата снимка видял по-опитен медик, който забелязал фрактурата.  Инцидентът със зам-кмета и семейството му е станал в пловдивското село Царимир, уточнява \"Марица\".", "date": "2019.04.07", "title": "Зам.-кмет на Пловдив катастрофира, детето му е със счупена ръка"}
{"url": "https://www.24chasa.bg/novini/article/7387586", "text": "\"Артекс\" преустановява строителството на \"Златен век\", обявиха от фирмата. В съобщението се казва още: \"В момента работим по осигуряване на безопасността на обект „Златен век“, както и по отстраняване на констатираните забележки от страна на ДНСК като технологичният срок за това е до 15.04.2019г. Преустановяваме строителството на обекта, съобразявайки се с разпореждането на Министър Председателя г-н Бойко Борисов. Конструкцията на текущото ниво е необходимо да бъде завършена с цел безопасност и защита на хората от падащи строителни материали и съоръжения при евентуални природни бедствия. Категорично заявяваме, че проектът „Златен Век“ е законен, притежава действащо разрешение за строеж и законни строителни книжа. Съдействаме на всички институции - органите на ДНСК и МРРБ - за извършване на проверки на строежа и документацията. Припомняме на цялото общество, че „АРТЕКС ИНЖЕНЕРИНГ“ АД е строително-инвестиционна компания, която е от 25 години на пазара. Името ни е синоним на качество, законност и коректност. Спазваме стриктно всички закони на Република България. Никога не сме участвали в приватизационни сделки, обществени поръчки и не сме усвоявали средства по европейски фондове\".", "date": "2019.04.07", "title": "\"Артекс\": Спираме строителството на \"Златен век\""}
{"url": "https://www.24chasa.bg/novini/article/7387591", "text": "Управляващата в Турция Партия на справедливостта и развитието (ПСР) обяви, че ще внесе във Висшата избирателна комисия искане за пълно повторно преброяване на бюлетините в Истанбул, подадени на местните избори на 31 март, съобщи Асошиейтед прес, цитирана от БТА. Това изявление беше направено от заместник-председателя на ПСР Али Ихсан Явуз в момент, в който се извършва повторно преброяване на първоначално обявените за невалидни бюлетини в някои от истанбулските избирателни райони. Явуз каза, че партията му настоява за пълно повторно преброяване на гласовете в 38 избирателни района в Истанбул, а не само на невалидните бюлетини. Според него след частичното преброяване преднината на опозиционния кандидат е спаднала до 16 442 гласа.", "date": "2019.04.07", "title": "Властта иска повторно броене на всички гласове на изборите в Истанбул"}
{"url": "https://www.24chasa.bg/novini/article/7387654", "text": "Посолството на Великобритания в Москва проверява информация за задържането на двама британци в руската столица, съобщи дипломатическата мисия, цитирана от ТАСС, предаде БТА. По-рано медиите информираха за задържането в центъра на Москва на двама младежи от Великобритания. \"Информацията се проверява\", заяви посолството в отговор на молба на ТАСС за коментар. Руски медии съобщиха, че московската полиция е задържала вчера двама преподаватели от Великобритания с пакети с неизвестен прах. Забелязвайки приближаването на полицаите младите мъже хвърлили два пакета с неустановено вещество. Интерфакс посочва, че съдържанието на пакетите е изпратено за експертиза. Според РИА Новости иззетото вещество е наркотик мефедрон.", "date": "2019.04.07", "title": "Арестуваха британци в Москва с пакети с дрога"}
{"url": "https://www.24chasa.bg/novini/article/7387568", "text": "Икономическият вестник “Банкеръ” става сайт и това вероятно ще се случи до края на месеца. “Искаме да сме по-модерни и по-динамични, а и дигиталните форми все повече вземат превес”, каза Димитър Кадийски, директор на седмичника. Той обясни, че екипът все още обмисля най-удачната форма за вестника, който се печата от 1993 г. Възможно е да бъде направена комбинация между хартиено и онлайн издание. ", "date": "2019.04.07", "title": "В. “Банкеръ” става сайт"}
{"url": "https://www.24chasa.bg/novini/article/7387674", "text": "Няма непосредствена опасност от мигрантска вълна за България. Това казва в своята официална Фейсбук страница заместник министър-председателят по обществен ред и сигурност, министър на отбраната и председател на ВМРО–БНД Красимир Каракачанов, във връзка с притесненията в обществото, че , ще се пренесе и на родна земя. Във връзка със зачестилите коментари, че има напрежение свързано с мигрантите в Гърция, през последните 4 дни сме в непрекъснат контакт с премиера Бойко Борисов и министъра на вътрешните работи Младен Маринов. Няма място за притеснение. Има рутинни планове за съвместни действия на МВР и МО, ако напрежението в Гърция ескалира и се наложи България да реагира превантивно, или при настъпила кризисна ситуация. Следим обстановката. До момента няма опасност за България. Въпреки всичко, за да има допълнителна гаранция на националната сигурност на страната ни, утре рано сутринта, заедно с началника на генералния щаб на армията ген. Боцев, ще докладваме на министър–председателя на Р България Бойко Борисов, че Българската армия има готовност, при нужда, да изпрати на границата 3 хил. военнослужещи с необходимите единици транспортна техника и спомагателни съоръжения, в помощ на силите на реда, за възпиране на евентуални групи от нелегални мигранти.", "date": "2019.04.07", "title": "Каракачанов: Изпращаме 3000 военни на границата при опасност от мигрантска вълна"}
{"url": "https://www.24chasa.bg/novini/article/7387697", "text": "Испанският премиер Педро Санчес увери днес, че докато социалистите са на власт, Каталуня няма да получи независимост, предаде Франс прес, цитирана от БТА. \"Не означава не. Ако има социалистическо правителство, няма да има независимост на Каталуня, няма да има референдум за независимост и испанската конституция няма да бъде нарушавана в Каталуня\", заяви Санчес на среща на Испанската социалистическа работническа партия в Сарагоса, три седмици преди парламентарните избори на 28 април. Това изявление бе направено, след като в края на март лидерът на социалистите в Каталуня Микел Исета породи полемика, като каза в интервю, че \"65 процента от (каталунските) граждани искат независимост и демокрацията трябва да намери механизъм, който да позволи това\". Десницата разкритикува тези изявления и изказа твърдението, че Санчес \"преговаря за независимост на Каталуня\" със сепаратистите.", "date": "2019.04.07", "title": "Премиерът Санчес: Докато съм на власт, Каталуня няма да получи независимост"}
{"url": "https://www.24chasa.bg/novini/article/7387358", "text": "Десетки приятели, роднини и съученици изпратиха в последния му път  . Поклонението бе в храма \"Свети Георги Победоносец\" в София. Инцидетът стана на 2 април в планината Якубица. Машината е летяла от Охрид за София. При катастрофата загинаха 49-годишният бизнесмен Георги Бошнаков, 47-годишната му съпруга Калина Корнажева - Бошнакова и двете им дъщери Гергана и Биляна. Като основна причина за разбиването на частния самолет с четирима българи на борда бяха посочени лошите метеорологични условия, но се преглежда цялата документация и се обследва изправността на летателната машина.", "date": "2019.04.07", "title": "Изпратиха в последния му път семейството, загинало при авиокатастрофата в Македония"}
{"url": "https://www.24chasa.bg/novini/article/7387386", "text": "На общогръцка среща в Атина снощи гръцкият премиер Алексис Ципрас обяви създаването на \"голям прогресивен съюз за Гърция и Европа\" преди европейските и парламентарните избори в страната тази година, съобщи АНА-МПА. Ципрас определи като исторически събития с ключово значение изхода на страната от меморандумите и сключването на Преспанското споразумение. Той предупреди обаче за надигането на крайната десница в общоевропейски мащаб, което \"прави още по-необходимо формулирането на един общ прогресивен отговор\", предава БТА. Гръцкият премиер каза, че Европа се намира на кръстопът, защото следвоенният обществен договор се е разпаднал под тежестта на икономическата криза. Ципрас се обяви за сключване на нов обществен договор в Европа за 21-и век. Той подчерта отговорността на консервативните европейски политически сили, които са употребили кризата и застрашително са извели на авансцената крайната десница и \"примитивната реторика на ксенофобията и омразата\". Ципрас каза, че практиките на крайната десница привличат и по-умерени сили, като голяма част от партиите в Европейската народна партия (ЕНП)\", като \"за съжаление (лидерът на гръцката Нова демокрация) Мицотакис е на първата линия сред тях\". Той нареди в тази група и кандидата на ЕНП за председател на Европейската комисия Манфред Вебер и го обвини в антигръцка позиция. Ципрас заяви, че \"гласът за Нова демокрация е глас за противника на Гърция Вебер, който искаше излизането на Гърция от еврото\", \"глас за Европа на меморандумите, на МВФ, на разделението, на национализма\". Сред постиженията на СИРИЗА Ципрас изтъкна изхода от меморандумите, предотвратяването на хуманитарна криза, намаляването на безработицата, колективното трудово договаряне, защитата на малките жилища. Като елементи на \"прогресивното управление\" той посочи предоставянето на гражданство на мигрантите от второ поколение, въвеждането на юридическо съжителство и за еднополовите двойки, инициативата за промени в конституцията. Гръцкият премиер призова за обединение на прогресивните сили \"за победа в евроизборите, която ще отвори пътя за голяма победа на парламентарните избори\". По-рано вчера Ципрас и лидерът на Демократичната левица Танасис Теохаропулос постигнаха споразумение за предизборна коалиция. Демократичната левица е лява политическа сила с един депутат в гръцкия парламент. \"Приветстваме Демократичната левица в обществения и политически фронт на прогресивните сили. Обединяваме силите си срещу назадничавостта, неолиберализма и крайната десница. За социална справедливост и благоденствие\", написа Ципрас в Туитър.", "date": "2019.04.07", "title": "Ципрас: Създава се голям прогресивен съюз \nмежду Гърция и Европа"}
{"url": "https://www.24chasa.bg/novini/article/7387447", "text": "Автобус от градския транспорт във Варна се блъсна в къща, непосредствено след кръстовището на бул. \"Сливница\" и ул. \"Вярност\". Според очевидци на шофьора на автобуса му прилошало. Инцидентът стана около 13.40 часа. \"Причините за ПТП са в процес на утановяване, на място се извършва оглед. По първоначални данни, до 14:30 ч. в болница са откарани водача на автобуса, контрольора и още петима граждани, в т.ч. две деца на 7 и 14 г. Всички пострадали са били контактни, но към момента все още няма точна информация за състоянието им\", обясниха от дирекцията на варненската полиция.", "date": "2019.04.07", "title": "Автобус се заби в къща във Варна, има пострадали"}
{"url": "https://www.24chasa.bg/novini/article/7387421", "text": "Земетресение с магнитуд 5,7 е регистрирано днес край бреговете на Чили, съобщи геоложката служба на САЩ, цитирана от ТАСС. Епицентърът е бил на 115 км югозападно от град Валпараисо с население от около 282 000 души. Дълбочината на труса е била 10 км, предаде БТА. Не е обявена заплаха от цунами, няма и данни за пострадали и разрушения.", "date": "2019.04.07", "title": "Земетресение с магнитуд 5,7 край Чили"}
{"url": "https://www.24chasa.bg/novini/article/7387102", "text": "„На този ден цялото ни общество се обръща към вас с признателност и благодарност за професионализма, всеотдайността, благородството, състраданието и хуманността, с които е изпълнен вашият ежедневен труд. Вашето професионално и житейско призвание е да дарявате здраве на хората и да спасявате човешки живот. Никой не се съмнява, че само хора с огромни сърца могат да се посветят на толкова отговорна професия, изискваща неизчерпаема енергия, силна воля и себеотрицание“. Това заявява президентът Румен Радев в приветствие към лекарите и медицинските специалисти в страната по повод 7-ми април - Световния ден на здравето, съобщиха от прессекретариата му. В поздравлението си президентът посочва, че знанията и уменията на медиците допринасят за възхода и развитието на страната ни във всички области на обществения и икономически живот, защото здравето на хората е най-голямата ценност за всяко общество. Държавният глава подчертава, че в този ден не може да не бъде направена равносметка за състоянието на системата на здравеопазване в България, която е натоварена с немалко проблеми и именно медицинските работници са призвани да върнат доверието на хората, а човекът да бъде поставен в центъра на системата и тя да работи в негова полза. „Необходимо ни е подобряване на достъпа до здравни грижи и повишаване на качеството и ефективността на лечението. Проблемите в детското и майчиното здравеопазване трябва да намерят адекватно решение. Високите нива на сърдечно-съдови и онкологични заболявания, както и високият брой хоспитализации на глава от населението, високата смъртност и ниската продължителност на живота у нас изискват неотложни мерки и програми за преодоляване на негативните тенденции“, се казва още в обръщението на президента. Държавният глава откроява ниското заплащане, условията на труд и неравенствата в разпределението на финансовия ресурс в системата на здравеопазването, както и квалификацията и професионалното развитие, сред основните причини за дефицита на кадри в почти всички специалности и изразява увереност, че със своя опит и знания медицинските работници активно ще допринесат за разрешаването на тези проблеми. На всички лекари и медицински специалисти президентът Радев пожелава здраве, лични и професионални успехи, стремеж за усъвършенстване и воля за преодоляване на предизвикателствата.", "date": "2019.04.07", "title": "Румен Радев: Уменията на медиците ни допринасят за възхода на страната"}
{"url": "https://www.24chasa.bg/novini/article/7387120", "text": "Засилено е присъствието на полиция и жандармерия по българо-гръцката граница заради проблемите с мигранти близо до Солун. Вътрешният министър Младен Маринов съобщи, че ако е необходимо, по границата с Гърция могат да бъдат разположени и военни части, които да помагат на полицията при евентуална мигрантска вълна към България, предаде  . „Предприели сме мерки по усилване на територията около границата. Гранична полиция и сили на жандармерията, които работят в малките населени места по българо-гръцката граница, са в готовност за реакция при евентуално приближаване на такива групи. В постоянна връзка сме с гръцките и македонските колеги, както и с турските. Следим обстановката, обменяме информация и сме в готовност. … Имаме и разработен план за действие при кризи. С вицепремиера Каракачанов сме в контакт по отношение на използване на армията в определени ситуации“, каза Маринов. Към момента обстановката е под контрол, категоричен бе вътрешният министър. Той отбеляза обаче, че страната ни трябва с всички сили и средства да е готова за реакция при криза, така че да не се допусне преминаване на българска територия. Според него сега трябва да използваме момента, когато ситуацията е спокойна, за да си укрепим позициите и да се подготвим за кризи. Маринов посочи, че групата мигранти, която има намерение да тръгне към Северна Македония, е около 600-700 души. Тази цифра обаче се променя, уточни той. По думите на министъра и на българо-сръбската граница полицейските патрули са усилени. Има също съвместни патрули със сръбската гранична полиция, добави той.", "date": "2019.04.07", "title": "Маринов: Армията е готова да помогне за мигрантската криза по границата с Гърция"}
{"url": "https://www.24chasa.bg/novini/article/7387124", "text": "Синът на бившия щангист Гълъбин Боевски – Пол е арестуван за дрога, съобщи Нова тв. Според първоначалната информация той е задържан в четвъртък. Припомняме, че името на Пол Боевски нашумя преди 11 години, когато беше приет в болница, след като се простреля в главата с внесен в училище газов пистолет. Самият Гълъбин Боевски също бе арестуван за наркотици. Той бе заловен на летището в Сао Пауло с 9 килограма кокаин преди няколко години.", "date": "2019.04.07", "title": "Арестуваха сина на Гълъбин Боевски за дрога"}
{"url": "https://www.24chasa.bg/novini/article/7387139", "text": "Москва не може да е отговорна за миналогодишните атаки с нервнопаралитичния агент Новичок в британския град Солсбъри, тъй като не всички засегнати са починали. Това казал руският посланик в Лондон на Чарли Роули, един от оцелелите след като е влязъл в контакт с нервнопаралитичния агент, пише в. \"Сънди мирър\", цитиран от ДПА. Изданието организира срещата между Чарли Роули и руския посланик Александър Яковенко, предава БТА. 45-годишният Чарли Роули се почувства зле през юни миналата година край Солсбъри, след като е бил в контакт с разработения от СССР нервнопаралитичен агент, използван месеци по-рано за нападение срещу бившия руски шпионин Сергей Скрипал и дъщеря му. Скрипал и дъщеря му оцеляха, но партньорката на Роули - Доун Стърджис, която също беше в контакт с Новичок, почина в болница. Роули, който намери шишенце от парфюм, очевидно съдържащо нервнопаралитичния агент, месеци след нападението срещу Скрипал и го подарява на приятелката си, оцеля, но прекара 10 дни в кома и продължава да има здравословни проблеми, включително загуба на зрението. \"Отидох, за да попитам: \"Защо страната ви уби приятелката ми?\". Не получих обаче отговор. Получих само руска пропаганда\", каза той пред \"Сънди мирър\" Роули след срещата с посланика на Русия. \"Харесах посланика, но мисля, че някои неща, които каза, за да защити Русия, че тя не е отговорна, бяха смешни. Посланикът непрекъснато казваше, че веществото определено не е било Новичок, който те са направили, тъй като ако е било, е щяло да убие всички\", каза още Роули. Руският посланик каза пред ТАСС, че Роули и семейството на починалата му приятелка нямат информация за отравянето и за това са решили да се опитат да получат допълнителни сведения от руското посолство. \"Останах с впечатлението, че основната задача на посещението е да се опит да разберат, какво се е случило. Хората просто искат да знаят истината. Нямат никакви претенции към Русия\", каза Яковенко. Той допълни, че с факти е показал на Роули, че Новичок може да се произведе във всяка лаборатория в Европа. Лондон обвини задочно двама предполагаеми агенти на руското военно разузнаване за нападението. Пред руската телевизия Ар Ти двамата заявиха, че са посещавали Великобритания като туристи и са искали да видят катедралата в Солсбъри.", "date": "2019.04.07", "title": "Руският посланик в Лондон: Москва не може да е виновна за атаките с Новичок"}
{"url": "https://www.24chasa.bg/novini/article/7387156", "text": "\"Поемам новото си богослужение с послушание. В дните до края на Великия пост най-важни са сега богослуженията\". Това бяха първите думи на   в присъствието на пратеника на Светия синод старозагорския митрополит Киприан. \"Величкият епископ Сионий поема едно трудно богослужение\", каза дядо Киприан. Литургията продължи около 3 часа и на нея присъстваха много миряни, както и рокери от братствата в Пловдив и региона. Те целунаха ръка на новия игумен и се снимаха с него. В продължение на 5 години епископ Сионий бе игумен на Троянския манастир, който обнови изцяло. Докато Светият синод избере неговия приемник там, той ще ръководи едновременно Бачковската и Троянската обител. На Великден обаче ще служи в Бачково. \"Вярвам, че ще възроди нашия манастир така, както направи с Троянския\", заяви най-възрастният монах в Бачково отец Мелетон, който е на 84 г. Заради Великденския пост на трапезата на новия игумен за обяд братята монаси сложиха боб чорба и ориз с маслини.", "date": "2019.04.07", "title": "Игуменът на Бачково: Поемам новото си богослужение с послушание (Снимки)"}
{"url": "https://www.24chasa.bg/novini/article/7387174", "text": "НАСА се готви да изпрати самозахранващи се роботизирани \"пчели\" на Международната космическа станция (МКС), съобщава сайтът Диджитъл трендс. Кръжащите роботи, наречени \"Астропчели\", ще бъдат изпратени на орбиталната станция, за да подпомагат астронавтите в изследователската дейност, тестването на технологии, поддръжката и проверката на инвентара, предаде БТА. Роботизираните \"пчели\", наподобяващи кубове, са разработени и конструирани в изследователския център \"Еймис\" на НАСА в Маунтин Вю, Калифорния. Те използват перки, за да се движат, и са способни да се завъртат около оста си, за да се отправят в различни посоки. Всяка от \"Астропчелите\" е оборудвана с камера и сензори за навигация, както и с роботизирана ръка. Захранват се от батерии и самостоятелно се скачват към зарядна станция за автоматично презареждане. Освен че ще помагат на астронавтите, \"пчелите\" ще допринесат да се проучи взаимодействието между хора и роботи в космоса с цел подготовка на бъдещите мисии за изследване на Луната и други планети.", "date": "2019.04.07", "title": "НАСА праща роботизирани пчели на Международната космическа станция"}
{"url": "https://www.24chasa.bg/novini/article/7387190", "text": "Австрия удължава контрола по границите със Словения и Унгария най-малко до ноември. Австрийски медии са се запознали с писмо по този въпрос на министъра на вътрешните работи Херберт Кикъл, което утре ще получат Европейската комисията и колегите му от другите държави от Шенгенското пространство. В някои от изданията е публикуван пълния текст на писмото, предаде БТА. Шенгенското споразумение не предвижда граничен контрол, но през 2015 г. Австрия и Германия го въведоха предвид големия брой мигранти в онзи период. По-късно емигрантският поток значително намаля в Австрия /от 88 340 г. през 2015 на 13 400 през 2018 г./, въпреки това контролът по границите продължава. В писмото си с дата 6 април и адресирано до ЕК и до министрите на вътрешните работи на държавите, подписали Шенгенското споразумение, се изтъква като основна причина за предприетата мярка все още големия брой на нелегални мигранти, които се опитват да стигнат Западна Европа. Освен това, се казва, че в целия Европейски съюз съществува \"латентна заплаха от тероризъм\", произтичаща от обстоятелството, че след победата над Ислямска държава от районите на бойни действия в Сирия и Ирак в ЕС могат да се завърнат \"чуждестранните бойци-терористи\". Кикъл пише още, че очаква да има повишен брой на заловени мигранти по Балканския маршрут и подчертава, че мярката за удължаване на граничния контрол е договорена в управляващата в Австрия коалиция. \"Погрешен сигнал ще бъде премахването на граничния контрол в такъв момент\", се казва в писмото.", "date": "2019.04.07", "title": "Австрия удължава контрола по границите си със Словения и Унгария до ноември"}
{"url": "https://www.24chasa.bg/novini/article/7387205", "text": "Обемът на товарния транспорт в австрийския участък на река Дунав е намалял миналата година. Обемът от 7,2 милиона тона е най-ниското равнище от 1993 година до днес, предава БТА. В сравнение с 2017 година превозените стоки са с 2 милиона тона по-малко. Най-големи са загубите през летните месеци. Поради високите температури и сушата нивото на реката е било особено ниско и корабите са били натоварени едва 60 процента от своя капацитет, което е с осем процента по-малко от 2017 година. Намалял е и броят на курсовете, превозващи товари - от 9000 на 8000 през миналата година. Ниското ниво на реката е причината за намаляване наполовина на количеството на превозваните товари за периода юли - декември. Най-често транспортираните товари са руди, нефт и метални съоръжения. Намаляло е количеството и на натоварваните и разтоварваните стоки по австрийските пристанища, което се изчислява на 23 процента по-малко в сравнение с 2017 година. Най-големи са загубите на пристанището в Кремс, възлизащи на 35 процента /0,3 милиона тона/, следвано от Енс с 28 процента /0,5 милиона тона/ и Виена, възлизащи на 8 процента /един милион тона/.", "date": "2019.04.07", "title": "Товарният транспорт в австрийския участък на река Дунав е намалял с 1/4"}
{"url": "https://www.24chasa.bg/novini/article/7387209", "text": "Македонската актриса и бивша кметица на скопската община Кисела вода Биляна Беличанец е била намерена мъртва в апартамента си в Скопие, потвърдиха източници от министерството на вътрешните работи на Северна Македония, съобщи Танюг. Според източници от разследването става дума за самоубийство, предава БТА. 46-годишната Беличанец бе кметица на скопската община Кисела вода от 2013 до 2017г. Професионалната си кариера на актриса Беличанец започва през 1994 г. , а от 1997 г. работи в Драматичния театър в Скопие.", "date": "2019.04.07", "title": "Откриха мъртва македонска актриса в Скопие"}
{"url": "https://www.24chasa.bg/novini/article/7387211", "text": "Момиче на 19 години падна от сграда в Ниш и загина на място, съобщи сръбската държавна телевизия РТС. Трагедията се е разиграла снощи към 19 ч., докато момичето снимало с приятели видеоклип за социалните мрежи. На мястото на инцидента пристигнал екип на бърза помощ , който констатирал смъртта на 19-годишната девойка. Момичето паднало от височина 15 метра. Официална информация за обстоятелствата около инцидента все още няма.", "date": "2019.04.07", "title": "19-годишна падна от сграда в Ниш и загина"}
{"url": "https://www.24chasa.bg/novini/article/7387224", "text": "Бившият ръководител на френско-японското автомобилостроително обединение Рено-Нисан-Мицубиши (Renault-Nissan-Mitsubishi) Карлос Гон е записал видеообръщение на английски, в което разказва своята версия за делата, свързани с него, съобщи днес вестник \"Журнал дю диманш\", цитиран от ТАСС. Когато той (Карлос Гон) разбра, че се канят да го арестуват, той записа интервю по Скайп за телевизиите Те еф 1 и Ел Ес И, каза пред изданието съпругата на Гон - Карол. По думите й той също така е записал видео на английски език, в което разказва своята версия за делата, предава БТА. Искаше да посочи отговорните за случващото се с него. Записът е при адвоката му, каза Карол Гон. \"Файненшъл таймс\" съобщава днес, че съпругата на Гон е напуснала Япония и се е върнала във Франция, за да призове френското правителство да направи повече в подкрепа на съпруга й. Японските власти арестуваха Гон в четвъртък за четвърти път по подозрения, че се е опитал да се обогати за сметка на автомобилопроизводителя. Според адвокатите му това е опит да му бъде затворена устата, отбелязва Ройтерс. Мисля, че френското правителство трябва да направи повече за него. Не мисля, че има достатъчна подкрепа и той призовава за помощ. Като френски гражданин той има право на това, каза Карол Гон пред \"Файненшъл таймс\". Интервюто за изданието тя е дала, преди да отлети от Япония в петък. По думите й 108-дневното задържане на Гон го е превърнало в друг човек, а в условията на домашен арест нормалният живот е невъзможен. Гон, който има френско, ливанско и бразилско гражданство, отхвърля обвиненията и призова френското правителство да му помогне. Японската обществена телевизия Ен Ейч Кей (NHK) съобщи днес, че прокуратурата подозира Гон, че е източил част от средствата чрез компанията, в която съпругата му е директор, за да купи яхта и лодка. Прокуратурата е помолила Карол Гон да бъде разпитана, но искането било отхвърлено. Адвокатът на бизнесмена Юничиро Хиронака каза в четвъртък, че прокуратурата е конфискувала мобилния телефон на Гон, документи, дневници и бележници, както и паспорта на жена му и мобилния й телефон. \"Файненшъл таймс\" уточни, че при обиска в четвъртък в апартамента на семейството в центъра на Токио прокуратурата е конфискувала ливанския паспорт на Карол Гон, но не е открила американския й паспорт. Гон е обвинен във финансови злоупотреби и злоупотреба с доверие, във връзка с твърденията, че не е обявил около 82 милиона долара от възнаграждението си и временно е прехвърлял лични финансови загуби върху Нисан по време на финансовата криза. Той бе пуснат под гаранция от 9 милиона долара на 6 март. Гон заявява, че е жертва на \"преврат\" в ръководството на компанията.", "date": "2019.04.07", "title": "Съпругата на бившия шеф на \"Нисан\": Има запис с версията му за делата срещу него"}
{"url": "https://www.24chasa.bg/novini/article/7387228", "text": "Хората със слабо телосложение гледат на тези със затлъстяване като на по-нисши същества, по-малко развити и с по-малко човешки черти, установи британско проучване в няколко държави, цитирано от в \"Мейл он сънди\". Въпреки факта, че една трета от американците и една четвърт от британците са с наднормено тегло, което отчасти се дължи на генетиката им, тези хора често се смятат за виновни за своята пълнота. Учени от Ливърпул стигнаха до извода, че подобна дискриминация много често пречи на хората с излишни килограми да направят по-здравословни промени в начина си на живот, предава БТА. Световната здравна организация отчита затлъстяването като световен проблем, като процентът на засегнатите хора се е утроил от 1975 година. Тази група по правило са стигматизирани от останалите и това им пречи в много отношения. Екипът от университета в Ливърпул провел проучване с 1500 участници от САЩ, Великобритания и Индия. Те трябвало да оценят по десетобалната система колко \"еволюирали\" им се стрували различни групи. Когато опирало до хора с наднормено тегло, те масово били оценявани като \"по-нисши\" и с по-малко човешки качества. Отрицателните оценки за пълните хора били едни и същи, независимо от това дали били американци, индийци, британци или араби. Участниците в изследването казали, че биха дарили по-лесно пари за организация, бореща се срещу грубото отношение спрямо животните, отколкото на фондация, която трябва да помогне на американци с наднормено тегло. \"Изследването ни ясно показва, че пълните хора са безжалостно дискриминирани и дехуманизирани, заявява една от авторките на проучването д- р Ерик Робинсън. Трябва да се борим с тази стигма, защото затлъстяването е комплексен проблем, свързан с бедността, генетиката, психологията и други много други фактори\".", "date": "2019.04.07", "title": "Проучване: Слабите хора гледат на затлъстелите като на по-нисши същества"}
{"url": "https://www.24chasa.bg/novini/article/7387265", "text": "Строителните дейности близо до блатото Алепу продължават до средата на април. Оказва се, че свлачището, което строителят укрепва, се е разширило. Боровата гора край Арапя остава оградена с мрежи, след като изграждането на вилно селище беше временно спряно, предаде  . Строителната площадка над Шофьорския плаж край Созопол расте. Според фирмата изпълнител на строежа расте и свлачището. „Това е подпочвена вода, която непрекъснато подмива този скат и не знам как да ви го кажа, толкова е опасно! Трябва да се подпре. Или ще работим, или ще го оставим да падне”, каза Йордан Гергов – ръководител на обекта. Конструкцията, с която ще бъде подпряно свлачището, е стигнала нивото на пътя. „Ще има бордюри, ще има ограда, няма да се вижда изобщо първият етап на строителството”, каза Гергов, който увери, че плажът ще може да се ползва. От екоинспекцията в Бургас обясниха, че след становища на община Созопол строителната дирекция и Геозащита – Варна, са разрешили укрепването на свлачището да продължи до 15 април. След това строежът трябва да спре, защото ще пречи на гнезденето на защитен вид птица. Край къмпинг „Арапя” цялата гора, в която е предвидено да се строи вилно селище, е заградена с плътна телена ограда и мрежа. Изграждането на 23 вили е „замразено”, тъй като нарушенията не са отстранени, обясняват от Община Царево. Инвеститорът потвърди, че на този етап само е обезопасил строежа. „Преди 3 години имаше ново лесоустройство на Царево. Това са били гори и те трябваше да се преобразуват от земеделски земи в гори”, каза Дико Патронов, лесовъд. „Тази гора лятото е пълна с палатки, с туристи, които един лев не плащат. Боклуци, палят огньове, затова е най-хубаво да остане заградена”, смята Кинчо Ванчев, собственик на вила. Край къмпинг „Градина” основите на строежа са заровени. Плановете на инвеститора остават неясни.", "date": "2019.04.07", "title": "Свлачището близо до Алепу се е разширило,\nтвърди строителят"}
{"url": "https://www.24chasa.bg/novini/article/7387269", "text": "Турция разкритикува израелския премиер Бенямин Нетаняху като \"безотговорен\" за изявлението му, че ще анексира израелските селища на окупирания Западен бряг, ако спечели изборите във вторник, съобщи Ройтерс. Министърът на външните работи на Турция Мевлют Чавушоглу заяви, че Западният бряг, който Израел завзе във войната в Близкия изток през 1967 г., е палестинска територия и окупацията на Израел нарушава международното право, предаде БТА. Безотговорното изявление на премиера Нетаняху за събиране на гласове преди общите избори в Израел не може и няма да промени този факт, написа в Чавушоглу в Туитър.", "date": "2019.04.07", "title": "Чавушоглу: Бенямин Нетаняху е безотговорен"}
{"url": "https://www.24chasa.bg/novini/article/7387271", "text": "Концентрацията на въглеродния двуокис в атмосферата, който е главният виновник за затоплянето на климата, е най-висока от три милиона години, съобщи АФП, позовавайки се на германски учени. Затова покачването на температурите и нивото на океаните до няколко века е неизбежно, предава БТА. Специалистите мислеха досега, че нивото на въглеродния двуокис в атмосферата - малко над 400 части на милион, не е по-голямо отколкото преди 800 000 години, когато е имало цикли на затопляне и захлаждане без намесата на човека. Проби лед и морски седименти, взети от най-студеното място на планетата ни, разкриха, че границата от 400 части на милион е премината за последен път преди 3 милиона години, през плиоцена. Тогава температурите са с 3-4 градуса по-високи, в Антарктида има дървета, а нивото на океаните е с 15 м по-високо. Анализът е подкрепен от нов климатичен модел, разработен в Института за въздействията върху климата в Потсдам. \"Краят на плиоцена е сравнително близък до нас, що се отнася до нивото на въглеродния двуокис - каза Матео Вилейт от института. - Моделите ни показват, че през плиоцена не е имало нито ледников период, нито големи полярни шапки в северното полукълбо. Нивото на въглероден двуокис е било прекалено високо, климатът - прекалено топъл, за да е възможно това\". Парижкото споразумение за климата от 2015 г. постави за цел да бъде ограничено глобалното затопляне до 2 градуса Целзий спрямо прединдустриалната епоха. През 2017 г. обаче парниковите емисии надхвърлиха всички рекорди и според сегашните договорености затоплянето ще е по-скоро с 3 градуса Целзий", "date": "2019.04.07", "title": "Учени: Концентрацията на въглеродния двуокис в атмосферата е най-висока от 3 млн. години насам"}
{"url": "https://www.24chasa.bg/novini/article/7387278", "text": "Държавната компания „Автомагистрали“ ЕАД, която ще изгражда новите 134,14 км от „Хемус“, разширява наличната си строителна и транспортна техника с 20 тежкотоварни автомобила и 11 тежки строителни машини като булдозери, колесни багери, верижни багери, челни товарачи, валяци, комбинирани багери. Сред най-впечатляващите машини е 40-тонния булдозер, разработен в Япония. „Той е толкова мощен, че може да прегази танк. Не му отстъпват по сила и новите верижни багери с тегло 36 т. и 22 т. Кофата на такъв багер „яде“ скалата като пясък“, казва главният инженер на фирмата Евгени Генчев. Това съобшиха от пресцентъра на министерството на регионалното развитие и благоустройството. С високи технически характеристики са челните товарачи и комбинираните багери. Наличието им ще улесни и ускори работата по новото трасе на „Хемус“, тъй като скалната маса, пръстта и асфалтът на този тежък участък ще бъдат милиони кубици. За покупката се използват средства на „Автомагистрали“ ЕАД. Отпуснатите от правителството 1,124 млрд. лв. без ДДС за изграждане на новите 134,14 км са по сметка на МРРБ в БНБ и от тях не може да се плаща авансово, а само срещу свършена работа. Новото оборудване подсилва съществуващия машинен парк на „Автомагистрали“ ЕАД. Дружеството вече притежаваше 169 различни типове техника. Отделно има над 60 микробуса, леки автомобили и други. Гордостта на компанията е машината на „Крамер“, която се използва за ремонт, поддръжка и изграждане на виадукти и мостови съоръжения и е единствена в България. Обслужва се от специален екип, а работата й на ден осигуряа близо 2000 лв. приход за компанията, тъй като се отдава под наем на частните строителни фирми. “Автомагистрали” ЕАД планира да купи и високотехнологична лазерна технология, с която може да се контролира строителството от въздуха. Тя ще улесни значително и процеса на проектиране и ще съкрати времето, необходимо за неговото извършване. Изграждането на новите 134,14 км от „Хемус“ бяха възложени на „Автомагистрали“ ЕАД през декември 2018 г. от Агенция „Пътна инфраструктура“ с договор по т.нар. „ин хаус“ процедура, предвидена в Закона за обществените поръчки. Очаква се строителството на новия участък да започне през пролетта на 2019 г.", "date": "2019.04.07", "title": "„Автомагистрали“ купува нови камиони и тежка строителна техника"}
{"url": "https://www.24chasa.bg/novini/article/7386888", "text": "Основателят на сайта \"Уикилийкс\" Джулиан Асанж е поискал от шведското правителство компенсация от 9,25 милиона шведски крони (1 милион долара) за съдебните си разходи във връзка с разследването на обвиненията срещу него. Сумата включва хонорари на юристи от Швеция, Великобритания и Еквадор, съобщава в. \"Свенска дагбладет\", цитиран от ТАСС. Освен това Асанж иска 600 000 крони (64 400 долара) за превод на документите по разследването и още над 1 милион крони (около 108 000 долара) за изпращане на молби до ООН и други международни организации, предаде БТА. Окръжният и апелативният съд не са подкрепили исканията му, тъй като през 2011 г. той е отказал служебен защитник и е наел частни юристи. На 19 юни 2012 г. създателят на \"Уикилийкс\", спечелил си слава с публикуването на американски секретни документи, поиска убежище в еквадорското посолство в Лондон, за да избегне екстрадиция в Швеция по обвинения в престъпления от сексуален характер. Основните му опасения бяха, че Стокхолм може да го екстрадира в САЩ, където австралиецът е заплашен от до 35 години затвор или смъртно наказание за публикуването на секретните документи на Държавния департамент. През 2017 г. Швеция спря разследването срещу Асанж. Снощи еквадорското правителство опроверга твърденията, че има непосредствена опасност Асанж да бъде експулсиран от посолството на страната в Лондон, където потърси убежище преди близо седем години, съобщи Ройтерс. Президентът на Еквадор Ленин Морено обвинява Асанж, че многократно е нарушавал условията на предоставеното му убежище и че разваля отношенията на страната с други държави, като се меси в техните политики.", "date": "2019.04.07", "title": "Джулиан Асанж иска от Швеция 1 млн. долара компенсация за съдебните си разходи"}
{"url": "https://www.24chasa.bg/novini/article/7386890", "text": "Налице сега е ясен избор между възможностите Великобритания да напусне Европейския съюз със сделка или изобщо да не го напусне, заяви британският премиер Тереза Мей, която се опитва да постигне компромис с опозиционната Лейбъристка партия, цитирана от британския в. \"Обзървър\". \"Тъй като парламентът даде ясно да се разбере, че ще попречи на Великобритания да напусне без сделка, сега имаме категоричен избор: да напуснем ЕС без споразумение или изобщо да не напуснем\", каза Мей тази вечер в последен, отчаян апел към законодателите да подкрепят сделка, отбелязва вестникът, цитиран от БТА. Колкото по-дълго трае това, толкова по-голям е рискът Обединеното кралство въобще да не напусне, подчерта министър-председателката. Това ще означава да допуснем Брекзитът, за който гласуваха британците, да ни се изплъзне. Изключително важно е да изпълним това, за което гласуваха хората, а за да го направим, трябва да имаме сделка, добави тя. Втори референдум за членството на Великобритания в ЕС би бил \"крайно предателство\", пише в днешния брой на в. \"Сънди телеграф\" лидерът на Камарата на общините Андреа Ледсъм, цитирана от Ройтерс. \"Това ще изисква дълго отлагане, ще разпали разединяващите дебати, а и след като парламентът досега не успява да приложи резултатите от първия, нямаме причини да смятаме, че ще уважи и тези от втория референдум\", отбеляза тя. \"Виждането, което имахме за Брекзит, се изпарява, а нямаме време да го спасим\", предупреди Ледсъм. Правителството на Тереза Мей планира да промени законопроекта за Брекзит, включвайки в него законодателна мярка, която гарантира сключване на митническо споразумение с ЕС, в опит да си осигури подкрепата на Лейбъристката партия за споразумение за Брекзит, съобщи в. \"Сънди таймс\". \"Факт е, че по отношения на Брекзит има елементи, по които двете основни партии са на едно мнение: и двете искаме да се прекрати свободното движение, искаме да напуснем с добра сделка и да защитим работните места. Това е основата за компромис, който може да получи подкрепа от мнозинство в парламента, а подкрепа на това мнозинство е единственият начин да осъществим Брекзит, отбеляза Мей в коментари, разпространени от канцеларията й на \"Даунинг стрийт\". \"Намерението ми е да постигна споразумение с европейските лидери, което ще означава, че щом договорим сделка тук, у дома, ще можем да напуснем ЕС в рамките на шест седмици\", изтъкна тя.", "date": "2019.04.07", "title": "Тереза Мей: Изборът сега е между излизане от ЕС със сделка или изобщо да няма Брекзит"}
{"url": "https://www.24chasa.bg/novini/article/7386900", "text": "Десетки хиляди души излязоха вчера в Берлин на протест срещу непрестанно растящите наеми и недостига на жилища в германските градове, съобщи ДПА. В проявата взеха участие \"много над 10 000 души\", по данни на полицията, а по данни на организаторите броят им е бил 40 000. Шествието премина през няколко квартала, някои жители на които са били принудени да напуснат апартаментите си заради високите наеми, предава БТА. Протестиращите носеха плакати с лозунги като \"Да имаш дом е основно право\". По-малки демонстрации имаше в Мюнхен, Кьолн и Дрезден. Организаторите на протестите казаха, че е имало прояви в общо 19 града с общо 55 000 участници. В Берлин организаторите започнаха да събират подписи за референдум за отчуждаване на жилища на компании за недвижими имоти. Инициаторите искат държавата да предприеме действия срещу компании с над 3000 жилища. При частните фирми през 2013 г. жилищата са били по-скъпи от общинските средно със 70 евроцента на квадратен метър, а през 2017 г. са били с 1,30 евро по-скъпи от общинските, показват данни на Германския икономически институт. Според изчисления на местните власти в Берлин изкупуването на частните апартаменти ще струва на и без това тежко задлъжнялата провинция над 30 милиарда евро.", "date": "2019.04.07", "title": "Десетки хиляди протестират срещу високите наеми в Германия"}
{"url": "https://www.24chasa.bg/novini/article/7386907", "text": "Египет ще премахне държавните субсидии за повечето горива от 15 юни в рамките на програмата за реформи, провеждана под егидата на Международния валутен фонд (МВФ), съобщи вашингтонската институция, цитирана от АФП. Страната преживява тежка икономическа криза след народния бунт през 2011 г. През ноември 2016 г. Кайро сключи с МВФ споразумение за план за подпомагане на стойност 12 милиарда долара, предава БТА. Египетските власти се ангажираха да премахнат субсидиите, за да се ограничи покачването на цените на горивата на бензиностанциите, допълва фондът в комюнике. Институцията изтъква, че мерките са от основно значение за насърчаване на ефективна употреба на енергията и подпомагане на силно приоритетните разходи за здравеопазване и образование. МВФ призовава страната да засили политиките си за намаляване на държавния дълг и годишната инфлация, която миналия месец достигна 14 процента. По улиците на страната населението се оплаква всекидневно от драстичен спад на покупателната си способност след намаляването на някои субсидии и девалвацията на египетската лира, която от 2016 г. е изгубила половината от стойността си спрямо долара. Миналата седмица президентът Абдел Фатах ас Сиси обяви увеличение на минималната заплата от 1200 на 2000 лири (от 60 на 100 евро). Това стана няколко седмици преди национален референдум, на който може да бъде решено той да има право да остане на власт след втория си мандат през 2022 г.", "date": "2019.04.07", "title": "Международният валутен фонд: Египет премахва субсидиите за горивата през юни"}
{"url": "https://www.24chasa.bg/novini/article/7386911", "text": "Кандидатстудентският изпит по български език и литература от предварителната сесия започва днес от 9.00 часа в Софийския университет \"Св.Климент Охридски\". Това съобщиха от висшето училище. Изпитът по български език и литература проверява и оценява знанията и уменията, като резултат от обучението по български език и литература в средното училище - за четене с разбиране на текст, включващо извличане на информация, извеждане на преки и непреки заключения, тълкуване и обобщаване, владеене на основните граматични, правописни и пунктуационни норми, редактиране на текст и създаване на аргументативен тип текст - есе. Изпитът се състои от две части - тест с 50 въпроса /70 точки, като 1/3 от точките са за въпросите по литература/, и задача за изграждането на аргументативен тип текст по даден проблем - есе /30 точки/. Максималният брой точки от изпита е 100. Създаването на аргументативен текст по даден проблем - есе, е задължителен компонент от изпита, което означава, че при отказ от писането на есе точки няма да се присъждат, въпреки че кандидатът може да е дал верни отговори на задачи от теста. Темата на есето може да бъде върху твърдение или сентенция от литературен или нелитературен източник. Текстът трябва да е в обем до 3 страници. Тестът включва въпроси както от затворен, така и от отворен тип. Тестовите задачи по литература и част от задачите по български език са формулирани на базата на откъси от текстове. Въпросите, проверяващи литературните компетентности на кандидатите, са базирани върху откъси както от текстове, включени в програмата по български език и литература за задължителната подготовка за 11-и и 12-и клас, така и от текстове, невключени в учебната програма. Въпросите върху откъс от неизучавано произведение са формулирани така, че отговорите им да не изискват познаване на целия текст. По-малка част от въпросите, свързани с литературните компетентности, изискват фактологически знания /разпознаване на авторство, заглавие и т.н./, а по-голямата част от тази група въпроси предполагат умения за четене на художествен текст - обяснение на мотивацията на героите, тълкуване на функцията на използваните изразни средства и коментар върху структурни особености на текста. Продължителността на изпита е четири часа.", "date": "2019.04.07", "title": "Днес е предварителният изпит по български език и литература в Софийския университет"}
{"url": "https://www.24chasa.bg/novini/article/7386913", "text": "Няколко десетки хиляди души участваха в демонстрации в няколко града в Швейцария, настоявайки за мерки срещу глобалното затопляне, предаде Франс прес, като се позова на швейцарската информационна агенция Кийстоун-АТС. Общо около 50 000 души са се включили в акцията в цялата страна, 15 000 от които в Цюрих, а 8-9 хиляди в столицата Берн и в Лозана, предава БТА. В Женева участниците в проявата бяха между 1200 и 1500 души - по-малко, отколко в предишни демонстрации в защита на околната среда. Движението \"Стачка за климата\", подето от шведската ученичка Грета Тунберг, получи широк отзвук в Швейцария, където младежите организираха няколко протеста със значителен брой участници.", "date": "2019.04.07", "title": "Десетки хиляди демонстранти в Швейцария настояха за мерки срещу глобалното затопляне"}
{"url": "https://www.24chasa.bg/novini/article/7386920", "text": "Четиридесет и трима души бяха задържани в Париж в 21-ия ден на протести на движението на жълтите жилетки, предаде ТАСС, като се позова на данни от парижката полицейска префектура. Вчера в столицата са били проверени превантивно и близо 15 000 души, предава БТА. Към 18,30 ч. вчера местно време по улиците на Париж са протестирали 3500 души, а в цялата страна между 22 000 и 23 000 души, показват още данните на префектурата.", "date": "2019.04.07", "title": "43 задържани в 21-ия ден на протести на \"жълтите жилетки\""}
{"url": "https://www.24chasa.bg/novini/article/7386930", "text": "Руският външен министър Сергей Лавров е в йорданската столица Аман, за да разговаря с колегата си Аман ас Сафади и да се срещне с крал Алдула Втори, предаде ТАСС, като се позова на руското външно министерство. Лавров пристигна от Кайро, предаде БТА. Двете страни ще обсъдят положението в Сирия, в това число запазващото се огнище на напрежение на йорданско-сирийската граница в района Танфа. Едно от главните теми е тежката ситуация в бежанския лагер Рукбан. Русия и Сирия твърдят, че САЩ задържат в лагера 40 000 души против волята им, при катастрофални условия, а аргументът на американската страна е, че Сирия не може да осигури безопасен подслон на жителите на лагера.", "date": "2019.04.07", "title": "Лавров се среща с йорданския си колега и с краля"}
{"url": "https://www.24chasa.bg/novini/article/7386892", "text": "Китай планира да построи 15 национални центъра за логистика през тази година, като целта е да изгради национална мрежа, предаде  . Центровете ще бъдат изградени върху съществуващи такива, които разполагат със стабилна инфраструктура, силно пазарно търсене и огромен потенциал за растеж, се посочва в плана, публикуван съвместно от Държавната комисия за развитие и реформа и Министерството на транспорта. Двете ведомства ще определят местоположението на първата партида центрове на базата на развитието и различните национални стратегии като например икономическата зона по река Яндзъ и регионалните правителствени планове. До 2020 националните логистични центрове трябва да достигнат 30, а до 2025 – 150, когато съотношението на общите разходи за логистика към БВП ще бъде намалено до около 12%. Обемът на логистиката в Китай за миналата година се равняваше на 283 трилиона юана (42 трилиона долара), с 6,4% ръст на годишна база.", "date": "2019.04.07", "title": "Китай строи 15 национални логистични центъра през 2019 г."}
{"url": "https://www.24chasa.bg/novini/article/7386933", "text": "27-годишен мъж от Бургас е загинал при жесток челен сблъсък по пътя София-Бургас, в отсечката между Карнобат и Айтос, инцидентът е станал около 20,10 ч. на 6 април, съобщи за \"24 часа\" говорителят на полицията Цветелина Рандева. Тежко ранен е друг мъж на 27 г., но от Айтос. Той е с черепно-мозъчна травма, с опасност за живота. Лекари от отделението по реанимация в УМБАЛ Бургас се борят за живота му. Загиналият Георги К. е шофирал \"Мерцедес С 200\" в посока към София, когато айтозлията Мартин Х., също зад волана на \"Мерцедес\", предприел изпреварване. Младият водач обаче не успял да завърши маневрата и се ударил челно в колата на бургазлията.  ", "date": "2019.04.07", "title": "Жесток челен сблъсък край Айтос, 27-годишен загина, друг в реанимация"}
{"url": "https://www.24chasa.bg/novini/article/7386961", "text": "Американският президент Доналд Тръмп се изказа предпазливо за изхода от предстоящите парламентарни избори в Израел, прогнозирайки оспорвана надпревара между премиера Бенямин Нетаняху и главния му съперник Бени Ганц - двама свестни мъже, както каза той, предаде Франс прес. Всъщност кой ще спечели? Не знам. Ще бъде оспорвано, и двамата са свестни мъже, каза Тръмп три дни преди изборите на годишния конгрес на Републиканската еврейска коалиция в Лас Вегас, предава БТА. \"Бях обаче до вашия премиер в Белия дом, за да призная суверенитета на Израел\" над Голанските възвишения отбеляза той. Това признаване в края на март на церемония в Белия дом бе възприета като подкрепа от страна на Тръмп за Биби - прозвището на Нетаняху. На власт от 10 години, израелският премиер редовно изтъква близостта си с милиардерът републиканец. Последните разрешени допитвания преди изборите показват почти изравнени позиции за листите на Нетаняху и Ганц. Все пак те дават предимство да досегашния премиер да състави следващото правителство. В речта си в Лас Вегас обаче Тръмп не направи никакво уточнение за графика на плана за израелско-палестински мир, подготвян от Белия дом от две години и който ще трябва да бъде огласен в седмиците след изборите на 9 април. Американският президент поднови доверието си в своя зет Джаред Къшнър, който работи по плана. \"Ако те не успеят с мира в Близкия изток, никой няма да успее\", каза Тръмп. Палестинските ръководител отказват категорично всякаква посредническа роля на правителството на Тръмп. След като даде подробности за решението си да премести американското посолство в Израел от Тел Авив в Ерусалим и да признае суверенитета на Израел върху Голанските възвишения, аудиторията на президента започна да скандира: \"Още четири години!\", отбелязва Асошиейтед прес. Тръмп подчерта, че за разлика от другите президенти той спазва обещанията си и определи преместването на посолството като пример за \"исторически действия, чакали десетилетия\". Президентът благодари на Републиканската еврейска коалиция за подкрепата й през 2016 г. и подчерта, че тя ще ще играе важна роля и в кампанията за преизбирането му.", "date": "2019.04.07", "title": "Тръмп: Очаквам оспорвана надпревара между двама свестни мъже на изборите в Израел"}
{"url": "https://www.24chasa.bg/novini/article/7386968", "text": "Величкият епископ Сионий, който досега управляваше Троянския манастир, влиза днес във владение на Бачковския. Той става негов игумен с решение на Светия синод. В момента в Бачковския манастир се извършва церемония по въдворяването. Църквата е пълна с богомолци. Всички се радват, че епископ Сионий поема Бачковската обител. Докато бе игумен на Троянския манастир, духовникът извърши там мащабни ремонти и обнови обителта изцяло.", "date": "2019.04.07", "title": "Вижте новия игумен на Бачковския манастир (Снимки)"}
{"url": "https://www.24chasa.bg/novini/article/7386977", "text": "12 шофьори на таксита без книжка бяха заловени да возят клиенти в Русе при акция на \"Автомобилна администрация\" и \"Пътна полиция\", предаде  . Продължава и специализираната операция \"Скорост\". Само за шест дни в Русе са засечени над 1000 нарушители. За денонощие служителите на \"Автомобилна администрация\" са проверили 82 таксита. Освен водачи без книжки, инспекторите са установили и други фрапиращи нарушения - шофиране без удостоверения за психологическа годност или без разрешителни от общината за таксиметров превоз. Една кола дори е била спряна от движение, защото не е минала технически преглед.", "date": "2019.04.07", "title": "Хванаха 12 шофьори на таксита без книжка в Русе"}
{"url": "https://www.24chasa.bg/novini/article/7386981", "text": "Пожар горя в жилищна сграда в квартал в северната част на Париж, предаде  . Няма данни за жертви и пострадали, причините се изясняват. Жителите на сградата отрекоха появилата се информация за взрив. 80 огнеборци и няколко пожарни коли са успели да овладеят пламъците за няколко часа. Говорител на службата за пожарна безопасност поясни, че огънят е обхванал четири етажа от модерната стъклена конструкция. Министърът на вътрешните работи на Франция Кристоф Кастанер поздрави пожарникарите за бързата намеса и овладяването на пламъците.", "date": "2019.04.07", "title": "Пожар в жилищна сграда в Париж (Видео)"}
{"url": "https://www.24chasa.bg/novini/article/7387010", "text": "В цяла Венецуела се състояха многолюдни демонстрации от Операция \"Свобода\", организирана от опозиционния лидер Хуан Гуайдо за оказване на натиск на президента Николас Мадуро да подаде оставка, предаде ДПА. \"Не настояваме само за вода и електричество, а и за демокрация и бъдеще\", каза Гуайдо на основния митинг в столицата Каракас, предава БТА. \"Тук сме и ще останем. Всички на улицата за заключителния етап, който ще сложи край на узурпацията!\", заяви Гуайдо, качен на камион, пред хиляди поддръжници, стекли се в район източно от Каракас. Мадуро успява да се задържи на власт единствено защото има подкрепата на въоръжени паравоенни групи, каза опозиционният водач. Според него над 90 процента от населението иска смяна на управлението. Продължаващите от месеци демонстрации навлизат в заключителната си фаза, отбеляза Гуайдо преди вчерашните митинги. На протест в Маракайбо временно бяха арестувани двама депутати от опозицията. Техен колега каза за Франс прес, че демонстрацията е бил разгонена със сила. Около 30 демонстранти са били ранени при сблъсъци с полицията, съобщи в. \"Насионал\". Чавистките власти също накараха хиляди свои привърженици да излязат по улиците на протести \"срещу империализма\". \"Заедно, все така мобилизирани, продължаваме да браним мира и националната независимост. Спрете намесите!\", написа Мадуро в Туитър. Венецуелската система за електроснабдяване беше подложена на атаки не само от САЩ, а и от страни в Южна Америка като Чили и Колумбия, заяви Мадуро на митинг в Каракас, цитиран от ТАСС. Президентът призова всички страни да осъдят атаките на империализма: \"Призовавам народите на Латинска Америка и Карибския басейн, САЩ, Европа, Африка и Океания да осъдят агресията на империализма срещу Венецуела\". В предавана по държавната телевизия реч Мадуро се обърна и към американския президент Доналд Тръмп. \"Господин Тръмп, погледнете в очите този народ. Той ще продължи да ви побеждава - вас, вашите печално известни нападения и вашите санкции\", каза той.", "date": "2019.04.07", "title": "Гуайдо: Не настояваме само за вода и електричество, а и за демокрация и бъдеще"}
{"url": "https://www.24chasa.bg/novini/article/7386896", "text": "Връзките между Китай и ЕС в туризма получиха допълнителен тласък през 2018 г, която двете страни определиха за Година на туризма и проведоха редица мероприятия. През миналата година, Китай и ЕС организираха над 100 дейности за популяризиране на туризма, които бяха изключително успешни, каза Едуардо Сантандер, изпълнителен директор на Европейската комисия по туризма, предаде  . 5,1% ръст е отчетен при пристигащите в страни от ЕС китайски туристи през 2018 г. Що се отнася до обем, най-голям брой е отчетен във Великобритания, Германия и Франция. „Ще продължим да виждаме ползите и ефекта през 2019 г.\", каза Сантандер, като добави, че ръстът при китайските туристи е солиден и в близко бъдеще, на базата на настоящите резервации, се очаква пазарният дял на ЕС в сектора да продължи да се повишава. Скорошен доклад показва, че 70% от китайските туристи, пътували в Европа през миналата година, са закупили групови пакети, което се дължи на фактори като език, виза, култура и др. Въпреки това, се отбелязва и ръст при индивидуалните туристи.", "date": "2019.04.07", "title": "Туризмът между Китай и ЕС процъфтява"}
{"url": "https://www.24chasa.bg/novini/article/7387030", "text": "Готов съм да продължа работата по всички ваши справедливи искания, защото вярвам, че проблемите се решават в диалог. Имате моята дума, че никога няма да огранича или спра когото и да е от вас, да изразява свободно мнението си. Това се посочва в обръщение на министър Кирил Ананиев към работещите в системата на българското здравеопазване по повод Световния ден на здравето - 7 април, получено от Министерството на здравеопазването /МЗ/. \"Убеден съм, че посрещате този празник със смесени чувства, защото често оценката за труда ви и това, което стои зад нея, не са съпоставими. Разбирам причините за справедливия ви гняв, възникнали далеч преди момента, в който ми бе поверен настоящият пост. Уверявам ви, че оттогава досега вашите стремежи са моите най-важни задачи\". Министърът е посочил, че след срещи с медиците са очертали предстоящите стъпки за действие в редица направления. \"Наясно съм, че стресът е голям. Пациентите ви гледат под лупа и всеки очаква специално отношение, нямате достатъчно време за близките си, не работите при най-благоприятните условия на труд, има дни, в които се занимавате повече с администрация, отколкото с медицина, но въпреки това успявате. Вашият професионализъм е доказан във времето и се проявява ежедневно\" отбелязва в посланието си Ананиев. Той е посочил, че за човек със здравословен проблем няма значение кой е министърът на здравеопазването и какви реформи прави той - за пациента съществуват само медицинските специалисти. \"Той е във вашите ръце и това е единственото, което има значение. С всичко това ви казвам, че вие сте хората \"на първа линия\", вие сте водещият фактор, за да го има здравеопазването. С това трябва да се гордеете\", е записано в обръщението. Ананиев отбелязва и проблема с липсата на уважение и респект към медиците и тяхната работа. \"Направихме много в тази посока, но признавам, че има още какво да се желае, за да бъдете удовлетворени от избора си на професия и да мотивирате младите хора да следват примера ви\". Според министъра образованието по медицина в България е на високо ниво, медицинските ни университети са предпочитани и от чуждестранни студенти. За да обърнем процеса, така че нашите специалисти да остават тук и да не търсят реализация в чужбина, е необходимо да си съдействаме, е посочил той. \"Многократно съм подчертавал, че имате пълната ми подкрепа. Днес, още веднъж ви уверявам, че с екипа ми правим всичко възможно, за да постигнем и вашата, и на пациентите удовлетвореност. Без да направим това, не можем да говорим за добро здравеопазване\", е записано в обръщението на министър Ананиев. Той допълва, че не се отказва от думите си, че безвремието в българското здравеопазване е приключило. \"За да продължим започнатото - да изведем българската здравна система на качествено ново ниво, трябва да разчитаме един на друг\", е отбелязал министърът.", "date": "2019.04.07", "title": "Ананиев: Готов съм да продължа работа по всички справедливи искания на медици"}
{"url": "https://www.24chasa.bg/novini/article/7387035", "text": "Йорданка Фандъкова каза пред Нова тв, че още не е решила дали ще се кандидатира за четвърти мандат като кмет на София. Не съм от политиците, които не слизат от колата, моите обувки най-често са кални. Наистина управлявам най-големия град и това е огромна отговорност. Имало е много моменти, когато съм се чувствала оскърбена и ядосана. Това е най-вече, когато прочета или чуя лъжа, защото е трудно да опровергавам. Когато се оправдаваш, остава у хората чувството за някаква далавера. Най-много ме наскърбява това, че около избори периодично започва да се говори, че отново съм болна, което тревожи близките ми. Това сподели столичният кмет Йорданка Фандъкова по Нова телевизия. Какво още разказа тя: За близките: Винаги съм смятала, че здравето е божия работа. А ракът е просто диагноза. Съпругът ми беше винаги до мен. Съпругът ми е по-затворен, той е главата на семейството. След толкова години любовта е различна. Внуците създават усещането, че можеш да си позволиш повече, да ги поглезиш, да се порадваш. Обичам дъщеря си повече от себе си. За скандала „Артекс“: Няма поправка „Артекс“, това вече трябва да е станало категорично ясно. За съблазънта да живее в евтин имот: Имам си жилище, то е придобито като обезщетение. Стига ми. Никога не съм водила подобни разговори. За заплахите и натиска: Да, знам за заплахите към главния архитект. Той сподели за есемеси. Фигурата му е такава, да бъде подложен на натиск от всички страни. Няма навика да се оплаква и не ми се е оплаквал. Аз не съм получавала, вероятно защото всеки вече знае, че категорично не се поддавам на натиск. За „Граф Игнатиев“: Ще направя всичко възможно да бъде харесан, и след като са отстранени всички забележки се надявам това да бъде една достойна улица за центъра на София.", "date": "2019.04.07", "title": "Фандъкова: Около избори винаги се говори, че отново съм болна, лъжите ме наскърбяват"}
{"url": "https://www.24chasa.bg/novini/article/7387060", "text": "Тежкотоварен автомобил се преобърнал, няма пострадали. До разчистване на пътните платна и изтегляне на камиона движението се осъществява през бензиностанцията в близост, съобщиха от пресцентъра на МВР. Към 9.20 часа днес е постъпил сигналът за обърнал се тежкотоварен автомобил в района на 44 км на автомагистрала „Хемус“, в платното посока Варна /след тунелите/. Незабавно към участъка са насочени екипи на полицията. При инцидента няма пострадали. Предприети са действия за изтегляне на камиона и за разчистване на пътните платна. Превозните средства преминават през бензиностанцията в близост. Пътни полицаи са на място и подпомагат трафика. Апелът към водачите е да шофират с повишено внимание и съобразена скорост.", "date": "2019.04.07", "title": "Тир се преобърна на \"Хемус\" и затвори пътя към Варна"}
{"url": "https://www.24chasa.bg/novini/article/7387024", "text": "       “     ”      \"Мария Габриел има един изключително важен акцент, а това е колкото може повече млади хора да минат на обучение в софтуерни компании. Андрей Ковачев с един безспорен авторитет, има безупречна репутация\", заяви зам.-председателят на ПП ГЕРБ Цветан Цветанов при представянето на слогана на партията за предстоящата предизборна кампания за европейския вот на 26 май. Събитието се провежда в централата на партията. \"Андрей Новаков, най-младият евродепутат, който беше към 2014 г., неслучайно той намери място в една от най-тежките комисии в Европейския парламент - бюджетната комисия. Европа ни чува. Изключително важно за Ева Майдел е това, че се ползва с голям авторитет. Асим Адемов е човек, който успя много бързо да навлезе в ритъма и динамиката на мандата на евродепутатите. Изключително толерантен\", добави още той. \"Емил Радев - депутат, който успя да защитава правата, свободите и интересите на страната. Има необходимия юридически опит. Ивелина Василева - отдадена на кохезионната политика. Тя пое министерство на екологията в момент, когато имаше последствия от управлението на БСП\", каза Цветанов. \"Лиляна Павлова, като един успешен регионален министър, беше натоварена с най-голямата отгорност във връзка с настоящето председателство тогава\", допълни той. \"България бе единствената държава в ЕС, на която бе осигурен допълнителен бюджет. Няма как да не отчетем какво направи премиерът Борисов на срещата на ЕС-Западните Балкани, която беше у нас. Виждате, че всичко, което беше започнато като приоритет от България, продължава да се работи и то с приемственост от Европейския съюз\", отчете още Цветанов. \"Бългаия има своята отговорност като държава на ЕС и като външна граница. Европа ни чува, когато показваме видими резултати\", завърши той.  \"Никой няма да отрече, че това беше една много добра ретроспекция на всичко постигнато от нашите евродепутати. За ГЕРБ представянето на слогана винаги е било много важна част от политическата кампания. Ние не го приемаме като едно много красиво и рекламно изречение. Още през 2007 г. обещахме открито управление от ГЕРБ. 12 г. по-късно ние спазваме това обещание и всичко се прави пред очите на българските граждани. През 2014 г, когато повечето еврофондове бяха спрени заради правителството на Орешарски, ние казахме “България няма време за губене”. Това мислеха и хората\", заяви председателят на Общинския съвет Елен Герджиков. \"За да дойдат всичките тези пари в България е изключително важно да има работа на всички нива. Тази активност показва, че “Европа ни чува”. С този слоган ще излезем на европейските избори. Искаме да кажем, че само подкрепяйки нашите евродепутати, можем да си гарантираме, че ще останем част от важния европейски дневен ред. Можем да си гарантираме, че ние сме равноправен партньор в Европейския съюз\", каза още Герджиков.     ", "date": "2019.04.07", "title": "Цветанов: Европа ни чува, когато показваме видими резултати (Видео)"}
{"url": "https://www.24chasa.bg/novini/article/7387094", "text": "В 9.00 часа в зала 224 в Ректората на Софийския университет \"Св. Климент Охридски\" започна изпитът по български език и литература, предаде БТА. Кандидат-студентите, подали заявление за явяване, са 1397. Председател на изпитната комисия е деканът на Факултета по славянски филологии доц.Бойко Пенчев, съобщи пресцентърът на висшето училище. Кандидат-студенти са изтеглили вариант 3 на теста и на темата на есето - \"Всеки е толкова нещастен, за колкото се мисли\", която е от Сенека. Изтеглена е била и контролната тема - \"На света има само две трагедии - едната е да не получиш това, което искаш, а другата - да го получиш\", от Оскар Уайлд. Заместник-ректорът на Софийския университет проф.Ренета Божанкова е приветствала кандидат-студентите в най-стария български университет и им е пожелала спокойна работа, успешно представяне и сбъдване на мечтата да бъдат студенти в СУ. Доцент Бойко Пенчев е поздравил кандидат-студентите с техния първи ден в Алма матер и е изразил увереността си, че това е само началото на един важен етап от техния живот, в който ще търсят знанието и себе си. Всичко започва обаче с един обикновен изпит, който няма да бъде нито първият, нито последният. Той е призовал кандидатите да запазят спокойствие и да бъдат концентрирани, за да не съжаляват за допуснати грешки. С успешно издържан изпит по български език и литература кандидат-студентите могат да изберат специалностите: \"Философия\", \"Философия\" /на английски език/, \"Психология\", \"Социология\", \"Публична администрация\", \"Културология\", \"Библиотечно-информационни науки\", \"Публични информационни системи\", \"Комуникационен мениджмънт\", \"Педагогика\", \"Социални дейности\", \"Неформално образование\", \"Славянска филология\", \"Българска филология\", \"Балканистика\", \"Румънска филология\", \"Арменистика и кавказология\", \"Предучилищна и начална училищна педагогика\", \"Социална педагогика\", \"Специална педагогика\", \"Логопедия\", \"Физическо възпитание и спорт\". С изпит по български език и литература и с изпит по история на България бъдещите студенти могат да кандидатстват в специалността \"Право\" в СУ. С изпит по български език и литература и с изпит по английски, френски, немски или испански език може да се кандидатства за специалността \"Европеистика\", а с изпит по български език и литература и с изпит по английски, френски, немски, испански, италиански или руски език - в специалността \"Регионално развитие и политика\". В 12.00 часа във Факултета по начална и предучилищна педагогика на СУ ще започне конкурсният изпит за специалността \"Музикални медийни технологии и тонрежисура\". Кандидат-студентите, които са подали заявления за явяване на изпита днес, са 20. Изпитът е под формата на събеседване, на което кандидат-студентите представят портфолио с медийни реализации - аранжименти, звукозаписни проекти, рекламни клипове, ремикси и други. По време на събеседването се дискутира начинът на изработка, концепцията и изпълнението. В 12.00 часа е началото и на устният изпит за специалността \"Теология\". Кандидат-студентите, които са подали заявления за явяване на изпита днес, са 12.", "date": "2019.04.07", "title": "Есе по сентенция на Сенека се падна на изпита по български и литература в СУ"}
{"url": "https://www.24chasa.bg/novini/article/7387249", "text": "В бразилския щат Пара част от мост се срути, след като в него се удари ферибот, предаде  . Рухнала е отсечка с дължина около 200 м. Според очевидци, в момента на падането по моста са се движили две коли. Не е ясно има ли жертви и колко са те. Местни медии твърдят, че петчленният екипаж на ферибота е оцелял. Според губернатора на щата това не е първи такъв инцидент и в момента приоритет е издирването на оцелели. Появи се и информация, че е правена инспекция на носещите колони и е имало предписание за ремонта им. Възможно да е има забаявне на доставки на стоки, защото мостът е над ключов речен път.", "date": "2019.04.07", "title": "Ферибот се вряза в мост в Бразилия и срути част от него"}
{"url": "https://www.24chasa.bg/novini/article/7387341", "text": "\"Днес отбелязваме Световния ден на здравето. Уважаеми лекари и медицински работници, приемете нашата признателност и уважение към труда ви. Грижата за здравето, съпричастността към човешката болка изискват себеотрицание и неимоверни усилия. Бъдете здрави и имайте самочувствие на хора, чиято професия е не просто работа, а благородна кауза\". Това написа председателят на БСП Корнелия Нинова във Фейсбук.", "date": "2019.04.07", "title": "Нинова към лекарите: Имайте самочувствие на хора, чиято професия е благородна кауза"}
{"url": "https://www.24chasa.bg/novini/article/7387345", "text": "Валутните резерви на Китай са нараснали за пети пореден месец през март, тъй като засилващият се оптимизъм във връзка с американско-китайското търговско споразумение е компенсирал притесненията за забавящия се икономически растеж, предаде Ройтерс. Китайските резерви, които са най-големите в света, са се повишили с 9 милиарда долара през март до 3,099 трилиона долара, сочат представените днес данни на централната банка, предава БТА. Икономистите, анкетирани от Ройтерс, очакваха резервите да нараснат с 5 милиарда долара до 3,095 трилиона долара. Юанът поевтиня с 5,3 процента спрямо долара миналата година, тъй като търговските отношения със САЩ се влошиха и китайската икономика се забавя. Курсът на юана обаче се възстанови с над 2 процента досега през 2019 година заради надеждите, че Вашингтон и Пекин ще постигнат споразумение, което ще сложи край на търговската им война. През март юанът поевтиня с 0,2 процента спрямо долара заради укрепването на зелената валута. Доларът поскъпна с един процент спрямо кошницата от основни валути. Американските и китайските преговарящи приключиха последния си кръг търговски преговори в петък и се планира да възобновят дискусиите идната седмица. Златните резерви на Китай бележат леко понижение до 78, 525 милиарда долара спрямо 79,498 милиарда долара в края на февруари.", "date": "2019.04.07", "title": "Китайските валутни резерви нараснаха до 3,099 трилиона долара през март"}
{"url": "https://www.24chasa.bg/novini/article/7387353", "text": ", се изправя пред Апелативния съд във Велико Търново с искане за по-лека присъда. Зверската касапница се разигра на 28 януари 2018 г., а съпругът убиец призна вината си и по съкратено следствие избегна най-тежкото наказание. Със своя присъда от 10 януари т.г. Окръжният съд в Ловеч признал подсъдимия Георги Колев, за виновен в това, че на 28.01.2018 г., за времето от 02.00 до 02.30 ч., в гр. Троян, ж.к. „Лъгът“, умишлено умъртвил 35-годишната си жена Красимира. Според магистратите деянието е извършено по особено мъчителен начин за жертвата и с особена жестокост. Първоинстанционният съд го осъдил на 18 години лишаване от свобода, като на основание чл. 58а от НК (съкратено съдебно следствие) редуцирал наказанието с 1/3 и наложил на подсъдимия 12 години лишаване от свобода, което да изтърпи при първоначален строг режим. Делото в Апелативен съд – Велико Търново е образувано на основание въззивна жалба от подсъдимия.", "date": "2019.04.07", "title": "Съпруг, намушкал 24 пъти жена си в Троян, жали 12 години затвор"}
{"url": "https://www.24chasa.bg/novini/article/7387439", "text": "Кметът на Белград Зоран Радойчич осъди поведението на участници в протеста \"1 от 5 милиона\", които снощи замеряли с яйца полицаи, а след това съборили защитната ограда на \"Площада на Републиката\", съобщи Танюг. Рушенето на защитни огради е безотговорно и несериозно поведение, което има за цел да спре големи проекти, които са важни за развитието на Белград, но и за ежедневието на гражданите. Изненадан съм от факта, че това се прави от хора, които някога ръководеха града и които бяха в градската власт, тъй като те би трябвало да знаят колко са важни за нашата столица реконструкцията на улици, площади, инфраструктура, заяви кметът на Белград.", "date": "2019.04.07", "title": "Кметът на Белград осъди поведението на протестиращите, замеряли с яйца полицаи"}
{"url": "https://www.24chasa.bg/novini/article/7387490", "text": "Повечето мигранти са напуснали импровизирания лагер край Солун, който издигнаха в четвъртък в опит да продължат към Западна Европа, съобщи АНА-МПА. От четвъртък стотици мигранти се събраха край бежанския лагер Диавата край Солун в отговор на анонимна информация в социалните мрежи, че границата със Северна Македония, която се намира на 60 километра, ще бъде отворена и ще могат да продължат към Западна Европа. В петък броят им достигна 2000, предава БТА. В петък и събота избухнаха сблъсъци с полицията при опит на мигрантите да пробият кордона и да се насочат към границата. През цялата нощ от лагера са заминавали наети от властите автобуси, с които мигрантите са откарвани към центрове за настаняване в различни части на Гърция. До тази сутрин са извозени 874 души, а в импровизирания лагер остават около 50 мигранти. Днес турските власти задържаха 950 души, насочили се към границата с Гърция пак след фалшива информация в социалните мрежи, че границата ще бъде отворена, съобщи Анадолската агенция.", "date": "2019.04.07", "title": "Повечето мигранти са напуснали импровизирания лагер край Солун"}
{"url": "https://www.24chasa.bg/novini/article/7387516", "text": "Африканското командване на въоръжените сили на САЩ съобщи, че временно премества контингента си от Либия заради създалата се там ситуация, предаде ТАСС, цитирана от БТА. \"Ще продължим да следим ситуацията на терен и ще преценим кога е възможно подновяване на американското военно присъствие\", написа АФРИКОМ в \"Туитър\". Офанзивата на силите на военачалника Халифа Хафтар към Триполи се забави заради ожесточени сражения днес с проправителствените групировки, съобщи Франс прес. Сред неколкочасова пауза през нощта боевете бяха подновени тази сутрин южно от столицата, главно в Уади Раби и в периметъра около международното летище на Триполи, на 30-ина километра от града. Военновъздушните сили на правителството на националното съгласие на Файез Сарадж нанесоха серия от удари по позиции на силите на Хафтар в района на летището. Хафтар също съобщи, че неговите сили са нанесли първи въздушен удар по предградие на столицата. Говорителят на въоръжените сили на правителството на Сарадж обяви днес началото на контраофанзива за \"разчистване на всички градове\" от \"нелегитимните сили\", имайки предвид милициите на Хафтар. Операцията е наречена \"Вулкан на гнева\".", "date": "2019.04.07", "title": "САЩ временно преместват военния си контингент от Либия"}
