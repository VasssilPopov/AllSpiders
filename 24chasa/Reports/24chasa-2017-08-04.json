{"url": "https://www.24chasa.bg/novini/article/6374657", "text": "Над 1000 бутилки високоградусов алкохол с неправилно поставени бандероли конфискуваха за броени дни мобилни групи на митницата в Царево, Приморско и Равда. При последната проверка от 2 август в хотел в Царево са открити 390 бутилки с различен алкохол /ракия, водка, мастика, бренди/, облепени с валиден образец на акцизен бандерол под прозрачно термосвиваемо фолио. При детайлния оглед обаче е установено, че при премахване на фолиото бандеролът се отделя от бутилката без да се нарушава целостта му. Възможността бутилката да бъде отворена без да се наруши целостта на бандерола създава риск от повторно използване на ценните книги, коментират митнически експерти. Бутилките са иззети, предстои да бъде наказан лицензирания складодържател, поставил бандеролите. При друга проверка в Приморско  митничари се натъкнали на същия трик. От подземен склад на хотел са иззети 522 бутилки алкохол с неправилно поставени бандероли. Това е един от триковете, които се опитват да прилагат находчиви търговци на акцизни стоки, разкриват спецмитничари.  В края на юли пък митническа мобилна група прави проверка в склад на едро в Бургас и иззема 10 116 бутилки вермут без документи за платен акциз. Наливен алкохол и бутилки без редовен бандерол са задържани и в хотел в Равда. Мобилна група открива 230 литра наливен алкохол без документи в 23 пластмасови туби в подземен склад. Пак там са открити и бутилки уиски и водка без акцизен бандерол, както и други 54 бутилки водка, облепени с бандероли с изтекъл срок на валидност. \"Ще бъдем безкомпромисни в прилагането на законовите си правомощия върху контрола на акцизни стоки, чието потребление през туристическия сезон се повишава\", заяви в Бургас през юни директорът на АМ Георги Костов. Бившият секретар на МВР допълни, че стоките без платен акциз освен, че нанасят щети на фиска на държавата, са вредни за здравето на туристите и гражданите.", "date": "2017.08.04", "title": "По морето гъмжи от контрабанден алкохол, трик с бандероли пести акциз"}
{"url": "https://www.24chasa.bg/novini/article/6374661", "text": "Окръжен съд - Пловдив осъди на пет години затвор и 20 000 лева глоба Азре Смаил, която бе обвинена за притежаване на голямо количество хероин, съобщиха от пресцентъра на Съдебната палата. Присъдата е наложено на база споразумение между Окръжна прокуратура и подсъдимата. Смаил е призната за виновна в това, че 4 януари 2017 година, в Асеновград, с цел разпространение, е държала 495,977 грама хероин със съдържание на активен компонент диацетилморфин. Установено е, че наркотикът е бил на стойност 114 074 лева. Решението на съда е окончателно и не подлежи на обжалване и протест.", "date": "2017.08.04", "title": "5 години затвор и 20 000 лева глоба за жена, хваната с голямо количество хероин"}
{"url": "https://www.24chasa.bg/novini/article/6374668", "text": "Движението на влакове между Атина и Солун е спряно, след като товарен влак дерайлира вчера близо до Домокос, съобщават гръцките медии, цитирани от БТА. Дерайлирането на влака е нанесло значителни щети. Пътуващи по дестинацията са превозвани с автобуси.                                                                                                                                                                                                                                                                                                                      ", "date": "2017.08.04", "title": "Затвориха жп линията Атина-Солун заради дерайлирал влак"}
{"url": "https://www.24chasa.bg/novini/article/6374659", "text": "Звено \"Антикорупция\" към Софийска градска прокуратура (СГП) обвини Биляна Пенева- Стоянова - Директор на Столичната здравноосигурителна каса (СЗОК) за три случая, в които е упражнила принуда спрямо служители на касата. Това съобщиха от пресцентъра на прокуратурата. Според обвинението, Стоянова е принудила свои служители да съставят протоколи с невярно съдържание за конкретни лечебни заведения, въпреки резултатите от направените от тях проверки. За всяко едно престъпление тя може да получи до шест години затвор.Спрямо обвиняемата е взета мярка за неотклонение \" Подписка\". При първия случай, директорът на СЗОК е принудила служител да завиши или отнеме броя на точките на определени индикатори и по този начин да се завиши бройката на леглата в Университетска МБАЛ\"Софиямед\" ООД. Във втори случай е принудила друг служител да изготви неверен протокол, в който пише, че в МБАЛ \"Сердика\" ЕООД само 2 човека са надвишили бройката от 12 хоспитализации. НЗОК заплащат само 12 хоспитализации. В болницата имало увеличени хоспитализации на 7 човека. При третия случай Стоянова е принудила служител на касата да не отрази в проткол, че в Специализирани болници за рехабилитация- \"Национален комплекс\" ЕАД-филиал Банкя, са нарушени условията и реда за оказване на болнична помощ и редица изисквания определени в Националния рамков договор за медицински дейности.", "date": "2017.08.04", "title": "Обвиниха шефката на СЗОК, карала свои служители да съставят невярни протоколи"}
{"url": "https://www.24chasa.bg/novini/article/6374679", "text": "Президентът на Русия Владимир Путин поздрави президента на България Румен Радев по случай 25-ата годишнина от сключването на Договора за приятелски отношения и сътрудничество между двете страни, предаде ТАСС, цитирана от Фокус. „Руско-българските отношения имат отдавнашна и богата история. Във всички времена за тяхна основа служат връзките на братска дружба, на културна и духовна близост, свързващи нашите народи“, пише в поздравителна телеграма, публикувана на интернет страницата на Кремъл. Президентът Путин подчерта, че договорът, сключен през 1992 г. е помогнал да се разшири сътрудничеството между Москва и София, да се увеличи обемът на двустранните търговия и инвестиции, да се активизира сътрудничеството в енергийната, научно-техническата, хуманитарната и в други сфери. Той отбеляза, че в двустранните отношения остава значителен нереализиран потенциал. „Убеден съм, че още една юбилейна дата, която предстои да бъде отбелязана през март следващата година – 140 години от Освобождението на България от османско иго, ще ознаменува нарастващата съвместна работа по всички въпроси от двустранния дневен ред“, добави Путин. Руският президент пожела на Румен Радев здраве и успехи, а на българските граждани благополучие и разцвет.", "date": "2017.08.04", "title": "Путин: Русия и България винаги са били свързани с братска дружба"}
{"url": "https://www.24chasa.bg/novini/article/6374678", "text": "Служители на полицейското управление в град Рила са задържали причинител на пожар в землището на Кочериново, съобщиха от полицията. Сигналът за пожара е бил подаден малко преди обяд на 2 август. Огънят е тръгнал от ожъната нива в местността \"Дъбрава\" в Кочериново, навлязъл е в частен имот. Изгорели са 6,5 дка овощна градина. При проведените издирвателни действия полицаите от Рила са установили причинителя. Той е 30-годишен, от Благоевград, работил е като пастир в Кочериново. Мъжът е причинил пожара по непредпазливост, като е хвърлил недоугасена цигара. Срещу него е образувано досъдебно производство, предава БТА. Служители на полицията в Кюстендил са установили и задържали причинител на пожар в ромския кв. \"Изток\" в града. 32-годишният мъж е причинил пожара по непредпазливост в сградата на бившето кметство, която е общинска собственост. Пожарът в центъра на квартала възникна на 28 юли сутринта. При него бяха нанесени сериозни материални щети. Задържаният е известен на полицията с множество противозаконни деяния, осъждан е. Срещу него е започнато досъдебно производство в РУ Кюстендил.", "date": "2017.08.04", "title": "Задържаха двама мъже, причинили два пожара в Кюстендилско"}
{"url": "https://www.24chasa.bg/novini/article/6374626", "text": "На 7 август 2017 г. в 11.00 часа, в Гербовата зала на „Дондуков“ 2 президентът Румен Радев ще удостои посланика на Федерална република Германия в България Детлеф Лингеман с орден „Стара планина“ първа степен. Това съобщиха от прессекретариата на президентството. Дипломатът ще получи висшето държавно отличие за изключително големите си заслуги за укрепването и развитието на българо-германските отношения.", "date": "2017.08.04", "title": "Румен Радев ще удостои посланика на Германия у нас с орден „Стара планина“ първа степен"}
{"url": "https://www.24chasa.bg/novini/article/6374630", "text": "Двама души са загинали при катастрофа на главен път І-6, на разклона за село Блатец. Това съобщиха от ОДМВР - Сливен. На 3 август, в 20.14 часа, от телефон 112, е получено съобщение за настъпило пътно произшествие на главен път І-6, на разклона за село Блатец. Лек автомобил „Рено“, управляван от водач на 33 години от село Трапоклово е напуснал пътното платно и се е ударил в скат на подлез. От произшествието на място са загинали водачът и пътуващата с него 33-годишна жена от град Сливен. Назначени са автотехническа и съдебно-медицинска експертиза. По случая е образувано досъдебно производство.", "date": "2017.08.04", "title": "Двама души са загинали на място при катастрофа край Сливен"}
{"url": "https://www.24chasa.bg/novini/article/6374632", "text": "Задържан е 30-годишен за стрелба с газов пистолет пред заведение в село Новосел, съобщиха от Областната дирекция на МВР – Шумен. Вчера в 21:46 часа в оперативната дежурна част на Областната дирекция е получен сигнал, че в село Новосел пред заведение са произведени изстрели с пистолет. На място е изпратен екип на Районно управление „Полиция” – Шумен.  В хода на първоначалните мероприятия е установено, че 30-годишният М.М. от същото село е произвел изстрели с газово оръжие и извършил непристойни действия. М.М. е задържан за срок до 24 часа. Образувано е досъдебно производство.", "date": "2017.08.04", "title": "Задържаха 30-годишен за стрелба с газов пистолет пред заведение в Новосел"}
{"url": "https://www.24chasa.bg/novini/article/6374643", "text": "Бившият шеф на фалиралата Корпоративна търговска банка Цветан Василев, който понастоящем се укрива в Сърбия, се опитва да превърне своя случай в първото дело по Глобалния закон \"Магнитски\" в САЩ, пише сайтът \"Хил\", цитиран от БТА. Този закон, приет от Конгреса, позволява на американското правителство да защитава хора по цял свят, станали жертва на репресии и нарушения на правата им заради това, че са разкрили случаи на корупция по върховете, като налага санкции срещу всеки, който подаде сигнал и разкрие случаи на правителствена корупция, отбелязва сайтът. За целта Василев, който е обвинен от българското правосъдие за пране на пари и присвояване в особено големи размери във връзка с фалита на КТБ, неотдавна е наел вашингтонската юридическа фирма JWI Inc. срещу 50 000 долара на месец да подготви документите му, с които да убеди Вашингтон, че е бил несправедливо очернен и да поиска защита по закона \"Глобален Магнитски\", пише сайтът. Преди Василев да подпише договора с фирмата, която да го представлява, нейният вицепрезидент Джоузеф Огъстин го е посетил в Сърбия, за да се запознае със случая. Огъстин бил убеден да се заеме със защитата на Василев от свой приятел. Адвокатът, който е работил 30 г. за ЦРУ и говори руски, твърди, че отишъл само да изслуша Василев, без никакви обещания да го представлява, но след серия от разговори се убедил в неговата невинност, както заявил самият той пред сайта. И сега Огъстин помага на бившия банкер да получи признание по втория закон Магнитски\", приет миналата година. Със случая на Василев се заел и бившият губернатор на щата Ню Мексико Бил Ричардсън чрез своето сдружение с идеална цел \"Ричардсън Сентър фор Глобал Ингейджмънт\". Ричардсън казал пред \"Хил\", че познава Василев от времето, когато двамата били ангажирани в Атлантическия съвет. Неговата фондация се занимава с различни въпроси, включително подпомагане на политически затворници и защита на дивите животни по света, а сега вече и с правозащитни каузи, включително с казуси по закона \"Магнитски\". Заемайки се да представлява Василев, Огъстин е оптимист, че случаят ще стигне до съд. Следва дълъг процес, свързан с подготовка на много документи, които трябва да бъдат представени в Държавния департамент на САЩ. След като Държавният департамент приключи собственото си проучване по случая и се съгласи да му даде ход, той го изпраща в Отдела за контрол на чуждестранни авоари (OFAC) при министерството на финансите, който се занимава със санкциите. След като OFAC провери случая, което отнема неопределено време, искът може да стигне до бюрото на президента на САЩ за одобрение, отбелязва \"Хил\".", "date": "2017.08.04", "title": "Цветан Василев търси закрила в САЩ - бил борец срещу корупцията"}
{"url": "https://www.24chasa.bg/novini/article/6374640", "text": "Валери Симеонов изпрати право на отговор до \"24 часа\" по повод неточно цитирани негови думи. Публикуваме правото на отговор на вицепремиера: ", "date": "2017.08.04", "title": "Валери Симеонов: Казах \"Не ме интересуват реакциите на когото и да било\", а не на ромите"}
{"url": "https://www.24chasa.bg/novini/article/6374655", "text": "Твърденията за руска намеса в президентските избори в САЩ през 2016 г. са \"пълна измислица\", заяви американският президент Доналд Тръмп на митинг в Хънтингтън, щата Западна Вирджиния, цитиран от ДПА и БТА. \"Историята с Русия е пълна измислица, това е просто оправдание за най-голямата загуба в историята на американската политика\", каза Тръмп. \"Това просто ги кара да се чувстват по-добре, когато нямат за какво друго да говорят.\" \"Повечето хора знаят, че в нашата (предизборна) кампания не е имало никакви руснаци, никога не е имало, както и че прокурорът (специалният прокурор Робърт Мълър) трябва да разследва имейлите на Хилари Клинтън. Не сме спечелили заради Русия, а заради вас\", каза Тръмп, обръщайки се към аудиторията си. По думите му конгресмените от Демократическата партия ще трябва да вземат решение. \"Могат да продължат с обсебеността си от измислицата за Русия или могат да служат на интересите на американския народ\", подчерта президентът.", "date": "2017.08.04", "title": "Тръмп: Твърденията за руска намеса в американските избори са пълна измислица"}
{"url": "https://www.24chasa.bg/novini/article/6374554", "text": "Снимки на сирийско момче, спящо на улица в Истанбул, сгушено до улично куче, отново насочиха общественото внимание към проблемите на бежанците от Сирия, след като преди две години фотографии на удавено тригодишно сирийче потресоха света, съобщава \"Хюриет дейли нюз\". Зад снимките на спящото момче се оказа, че стои още по-сърцераздирателна история. Нея разказва турският певец Халюк Левент, който е също така основател на неправителствената организация АХБАП (Анадолска народна и мирна платформа), предава БТА. \"Той е дошъл в Турция от Сирия, чичо му го изоставил, а си няма никой друг\", написа Левент в профила си в туитър. \"Стотици малки деца като това момче живеят в парковете\", добави той, призовавайки властите да помогнат на децата с подобна съдба преди настъпването на зимата. Снимките и видеозапис на момчето с кучето през последните дни предизвикаха обществено възмущение в социалните медии, където турски потребители не спират да ги споделят и коментират. През 2015 г. снимки на тригодишния Айлян Курди, чието тяло беше изхвърлено на брега в Югоизточна Турция, насочиха общественото внимание към трагедията на бягащите от войната в родината си сирийски бежанци.", "date": "2017.08.04", "title": "Снимка на сирийско момче, спящо на улицата в Истанбул, предизвика възмущение"}
{"url": "https://www.24chasa.bg/novini/article/6374556", "text": "Властите в италианския град Венеция обявиха, че въвеждат „12 златни правила за поведение на гостите”, а при нарушение глобата ще е от 25 до 500 евро, съобщи асоциацията на руските туроператори. „Венецианските власти обявиха увеличаване на глобите за непристойно поведение. Вместо предишните 50 евро за къпане в каналите ще се плащат 500 евро. За разходка в града по бански костюм или с разголено тяло глобата става 200 евро. По 100 евро ще се взимат от всеки, който си прави пикник на обществено място или кара велосипед в пешеходни зони”, се казва в съобщението, цитирано от ", "date": "2017.08.04", "title": "Венеция ще глобява туристи за неприлично поведение"}
{"url": "https://www.24chasa.bg/novini/article/6374562", "text": "Данъчните нарушения по Южното Черноморие през юни и юли са три пъти по-малко в сравнение с установените през същите два месеца на миналата година, а оборотите на търговските обекти отбелязват сериозен ръст. Това съобщиха от приходното ведомство в Бургас. Данните за юни показват, че най-висок ръст на оборотите е имало в Несебър и Синеморец - близо 50 на сто. Повече продажби са регистрирани в Царево и Свети Влас - 19 процента, а в Приморско - 16 процента. От НАП в Бургас посочват, че тези данни са знак за ефективност на контролни действия и променено поведение в посока доброволно спазване на данъчните и осигурителни закони. За тези резултати е допринесла и крайната мярка за запечатване на търговски обекти при неиздаване на касови бележки. През юли по Южното Черноморие са извършени 1 577 проверки, при които са установени 233 нарушения. Мярката запечатване е била приложена към 64 обекта, сред които заведения, магазини, хотели, къщи за гости, атракциони. Един от последните запечатани обекти е заведение, намиращо се в центъра на град Бургас. Обходните патрули на НАП Бургас са посетили 2079 търговски обекта. Най-голям брой съвместни контролни действия - 232, са били извършени заедно с органите на МВР. Бургаските данъчни продължават непрекъснатия мониторинг чрез дистанционната връзка на фискалните устройства с НАП и на над 200 високооборотни обекта. Под непрекъснато наблюдение са и тези, които през активния летен сезон са сменили собствениците си.", "date": "2017.08.04", "title": "3 пъти по-малко данъчни нарушения по Южното Черноморие това лято"}
{"url": "https://www.24chasa.bg/novini/article/6374571", "text": "Пристигат още снимки на санирани блокове от цялата страна, във връзка с  ,  Хората ще решат от какво имат нужда – красива беседка, детска площадка, барбекю, фонтанче, или нещо друго, което ще краси пространството около дома им и ще им бъде от полза. Пращайте ни снимки – лятото е в разгара си, имате време до 4 септември. Последните снимки ще бъдат приети до 00.00 на 3 септември, неделя. Към снимките може да се праща и кратко видео от санирания блок, като това не е задължително условие, но ще подобрява кандидатурата на блока. Наградите ще бъдат определени от авторитетно жури през август. Имате цяло лято за снимки! Изпращайте ги на  След това дойдоха и снимките от първия саниран блок в центъра на Перник - кв. Дараците, ул. \"Отец Паисий\" № 106.  . Очакваме и снимки от вашите санирани блокове – не се колебайте, наградите си струват!", "date": "2017.08.04", "title": "Виж санирания блок на Елена Ризова от Видин, изпрати снимки, спечели 13 000 лв"}
{"url": "https://www.24chasa.bg/novini/article/6374460", "text": "Трима души са загинали в 19 тежки катастрофи в страната през последното денонощие, съобщиха от пресцентъра на МВР. При инцидентите на пътя са пострадали 19 души. В София са станали едно тежко и 140 леки пътнотранспортни произшествия, при които е бил ранен един човек.                                                                                                                                                                                                                                                                                                                       ", "date": "2017.08.04", "title": "Трима са загинали при катастрофи през изминалото денонощие в страната"}
{"url": "https://www.24chasa.bg/novini/article/6374464", "text": "Правителството на САЩ одобри продажбата на бойни самолети и екипировка на Нигерия на сумата от 600 млн. долара. Пентагонът съобщи, че Държавният департамент е одобрил продажбата и е уведомил Конгреса, който трябва да даде своето одобрение, предаде Voice of America, цитирано от Фокус. Сделката включва 12 леки витлови изтребители А-29 „Супер тукан“. Самолетите трябва да подкрепят мисиите на нигерийската армия срещу терористите от „Боко Харам“, както и при следенето на трафик на хора, наркотици и оръжие. „Нигерия е важен партньор на САЩ в националната сигурност и в борбата срещу „Ислямска държава“, включително разклоненията ѝ в Африка и тази продажба е част от намерението на САЩ да помогне на Нигерия в тази борба“, пише в официално заявление на Пентагона.", "date": "2017.08.04", "title": "САЩ продават на Нигерия бойни самолети за 600 милиона долара"}
{"url": "https://www.24chasa.bg/novini/article/6374469", "text": "Новата комисия „Антикорупция” няма да има разследващи функции и няма да се използва за политически цели. Така зам.-министърът на правосъдието Евгени Стоянов отговори на критиките за новия законопроект в сутрешния блок на  , качен за обществено обсъждане на сайта на министерството. Комисията няма и да се превърне в новата „Държавна сигурност”, отбеляза той. По въпроса за използването на СРС-та Стоянов отбеляза, че по никакъв начин не се излиза от сега действащия законов модел – искането за СРС ще бъде от председателя на комисията само след разрешение на съда. „Тази информация ще бъде съхранявана, предавана и унищожавана по Закона за специалните разузнавателни средства”, каза зам.-министърът.", "date": "2017.08.04", "title": "Евгени Стоянов: Новата комисия „Антикорупция” няма да има разследващи функции"}
{"url": "https://www.24chasa.bg/novini/article/6374491", "text": "Каса с около 8 000 лева е открадната от рецепция на хотелски комплекс в Приморско, съобщиха от Областната дирекция на МВР – Бургас. Около 02.24 часа тази нощ в Районно управление „Полиция” – Приморско е получено съобщение за кражба на метална каса, извършена от хотелска рецепция в Приморско. Установено е, че около 01.46 часа от рецепцията на хотелски комплекс, стопанисван от софийска фирма, е извършена кражба на метална каса, съдържаща сумата от около 8 000 лв. Касата не е била закрепена и не е била оборудвана със СОТ, а в хотела нямало физическа охрана, а само система за видеонаблюдение. Работата по случая продължава от служители на Районно управление „Полиция” – Приморско.", "date": "2017.08.04", "title": "Откраднаха близо 8 000 лева от рецепция на хотелски комплекс в Приморско"}
{"url": "https://www.24chasa.bg/novini/article/6374500", "text": "Гърция пристъпва към по-нататъшно разхлабване на капиталовите ограничения. Съгласно решение на финансовото министерство това се предвижда да стане от 1 септември, съобщават електронните издания. А то гласи, че от началото на следващия месец гърците ще могат да теглят по 1 800 евро на месец. Досега бе разрешено да се теглят по 840 евро наведнъж за две седмици, което правеше 1 680 евро за 28 дни, предава БТА. От 1 септември ще се разрешава още откриване на банкови сметки не само в една, но и в други финансово-кредитни институции, а също възможност за изнасяне на суми от корабни компании за нуждите на плавателните съдове, както и теглене на пари в чужбина. Капиталовите ограничения в Гърция бяха наложени в края на юни 2015 г. с надеждата, че вложителите ще върнат част от парите, които са изтеглили. За да предотвратят банкова криза, гръцките власти наложиха строги ограничения върху сумите, които вложителите с депозити могат да теглят всяка седмица. Сегашното решение за допълнително разхлабване на контрола идва след като Атина се договори с кредиторите по отпускането на следващ транш от финансовата помощ и след като Гърция направи пробно излизане на капиталовите пазари, което не се бе случвало от 2014 г. насам.", "date": "2017.08.04", "title": "Гърция разхлабва капиталовия контрол от 1 септември"}
{"url": "https://www.24chasa.bg/novini/article/6374502", "text": "Консорциум на германския гигант Сименс и турските холдинги Тюркерлер и Кальон е спечелил търг на енергийното министерство на Турция за проект за използване на вятърна енергия, информира турският печат днес. Германско-турският консорциум е предложил на държавата най-ниската цена за киловат час от 3,48 щатски цента. В търга на 27 юли за строеж на централа с мощност 1000 мегавата и вятърни турбини оферти внесоха осем консорциума, сред които четири германски гиганти. Той бе организиран в момент, когато Турция полага усилия да увери германските инвеститори, че капиталовложенията им в Турция са сигурни, независимо от напрежението в двустранните отношения в последно време, предава БТА. Пред медиите енергийният министър Берат Албайрак коментира, че победата на Сименс изпраща важно послание на региона и света от гледна точка на турско-германските отношения, съобщава \"Хюриет\". В търга се включиха също китайски фирми, датската Вестас (Vestas) и американската Дженерал илектрик (General Electric). Очаква се спечелилият кандидат да направи капиталовложения в проекта в размер на над един милиард долара. По думите на министъра на енергетиката турбините ще бъдат монтирани до началото на 2019 г. Предвижда се общо 450 турбини да бъдат поставени в пет различни района. Албайрак определи предложената от консорциума на Сименс и двата турски холдинга цена за киловат час като световен рекорд, пише \"Миллиет\". Той напомни, че цената на киловатчас, която Турция плаща за такава енергия сега, е 10,3 щатски цента. С настоящия проект за използване на вятърна енергия 1,5 милиона тона въглеродни емисии годишно ще бъдат спестени, похвали се още министърът, цитиран от \"Йени бирлик\". \"Вятърът на Турция\", гласи заглавието по темата на в. \"Сабах\". В. \"Гюнеш\" пък пише за \"историческа крачка\" на Турция по пътя към енергийна независимост. Изданието допълва, че условие на търга е било минимум 65 процента от системите да бъдат местно производство, а 80 процента от инженерните кадри да бъдат турци. \"По този начин хем ще се осигури заетост на хиляди лица, хем ще се вдигне на крака местната промишленост, която ще получи роля в производството на мегатурбините\", посочва вестникът.", "date": "2017.08.04", "title": "Сименс спечели търг за вятърна енергия в Турция"}
{"url": "https://www.24chasa.bg/novini/article/6374499", "text": "Рекордните близо 150 кг. канабис е иззета от полицията в  Карнобат при претърсването на необитаван двор, разположен в източната част на село Раклица, съобщават от ОД МВР Бургас. В имота полицаите открили 54 канабисови растения с еднакъв размер - от по 3 метра височина, засяти на шест реда с разстояние между растенията по 1,50 м. В двора, докато били между редовете с растенията, са задържани криминално проявените Гарбис А., 29 годишен и Красимир М., 30 годишен, и двамата от Бургас. При претърсването са открити и иззети още два градински маркуча, празна пластмасова туба от препарат за растителна защита и други вещи за отглеждане на канабисовите растения. Извършени са множество процесуално-следствени действия, сред които  оглед на местопроизшествието, разпит на свидетели, някои от които пред съдия, оглед на иззетия наркотик. Задържаните  са привлечени в качеството на обвиняеми, като с прокурорски постановления срокът им на задържане е увеличен до 72 ч. Работата по цялостно документиране на извършеното престъпление продължава от служители на Районно управление – Карнобат.", "date": "2017.08.04", "title": "Рекорд! 150 кг. канабис открити в карнобатско село, двама в ареста (Снимки)"}
{"url": "https://www.24chasa.bg/novini/article/6373834", "text": "Внощта на 23 срещу 24 юли 2007 г. вратите на резиденцията на британския посланик в Триполи се отварят, за да пропуснат един от най-изненадващите гости, които тази стара сграда на крайбрежната улица “Шат” в либийската столица помни. Нервен, с леки тикове на лявото око, д-р Здравко Георгиев пристъпва прага, за да остане на британска територия докъм 2,30 ч сутринта. Изключил е мобилния си телефон, както го е инструктирал дипломатът, който с мръсна газ го е докарал от българското посолство. След излизането му от затвора това е първата нощ, която докторът ще прекара извън територията на българското посолство и скромната стая на последния етаж, която се е превърнала в негов дом. Вече трета година той е на свобода, но отказва да напусне Либия без съпругата си Кристияна Вълчева. Тя и останалите четири български медицински сестри заедно с палестинеца Ашраф ал Хаджудж са в затвора “Джудейда” в Триполи, къдетно очакват неясната си съдба, след като са били два пъти осъдени на смърт за умишлено заразяване на повече от 400 деца от Бенгази с вируса на СПИН. Часове по-късно всички ще се видят на летището в Триполи и ще бъдат качени на френски държавен самолет, за да се завърнат в България. Момент, за който са мечтали и сънували, споменавали са в молитвите си безброй пъти от онзи фатален ден през февруари 1999 г., когато бяха арестувани. Прибирайки се в родината, българските медици бяха по-скоро пестеливи на благодарности, освен към жената, която ги отведе онази нощ от Триполи – съпругата на президента на Франция Никола Саркози - Сесилия. Но зад френския хепиенд се крие дълга британска следа. И ако чуждият принос и усилия към каузата на българите в Либия трябва да бъде отчетен, то лаврите за успеха най биха прилягали на британското разузнаване. Защото черновата на целия план за преговорите по разрешаването на драмата с медиците всъщност е написана от специалните служби на кралица Елизабет Втора. На 11 септември 2001 г. в лоби бара на един малък хотел в Брюксел българският външен министър Соломон Паси подава ръка на гладко обръснат светъл мъж. Сър Марк Алън – шеф на “Глобални операции” в британското външно разузнаване МИ6, е пристигнал с влак от Лондон заради проблема, който българите имат в Либия. А ако от двете страна на Ламанша има някой, който може да се оправи с либийците, това е той - човекът, успял да откаже Кадафи от програмата му за оръжия за масово поразяване. През следващите години той ще направлява със съвети правителството, президента и специалните служби на България. Денят на срещата на британския разузнавач и българския министър ще остане в историята. Но по съвсем друга причина. Докато обсъждат важни детайли по казуса в Либия, погледите и на двамата се заковават върху екрана на телевизора, където вървят кадрите със самолети, забиващи се в кулите на Световния търговски център в Ню Йорк. В следващите минути телефоните и на двамата зазвъняват истерично. Въпреки това срещата за Либия продължава. След това двамата ще се срещат още няколко пъти. Ще вечерят в Панорамата на Японския хотел в София, а в Лондон, край Темза Марк Алън дори ще заведе Паси в кабинета на директора на МИ6 - Ричард Диърлав. Шефът на “Глобални операции” ще продължи да пътува до София като гост и на следващото българско правителство, на президента Георги Първанов и директора на Националната разузнавателна служба ген. Кирчо Киров. В самото начало вероятно именно заради него британското разузнаване се ангажира толкова активно със случая на българите в Либия. Един млад, но много енергичен представител на МИ6 ще започне да посещава всяко заседание на съда в Бенгази, за да си води детайлни записки, седнал някъде на задните редове в залата. Мистър Кей, както дискретно го наричаха хората, които знаеха какво прави този човек в Либия, обикновено не даваше вид на много активен и въодушевен от каузата на медиците. Избягваше да демонстрира съпричастност както повечето чужди наблюдатели в залата на съда и ако въобще минеше край решетките, зад които българите седяха, само им кимваше с британска сдържана учтивост. Един слънчев ден същият този мистър Кей се обади на човека, с когото контактуваше от българска страна, и двамата се видяха в едно кафене в Триполи. Представителят на британското разузнаване носеше със себе си лист с недълъг текст. Това беше черновата на плана за споразумение с либийците, който години по-късно щеше да послужи за основа на т.нар. Четиристранен формат за преговори и фактически щеше да доведе до освобождаването на българите. Още тогава в този първи и най-ранен вариант бе включена точка за създаване на общ фонд, в който България трябваше да участва с парите от либийския дълг. “Смятаме, че това така или иначе са несъбираеми вземания, освен това са пари, които навремето комунистическият режим в София е изкарал, продавайки оръжие на режима на Кадафи, и е напълно обосновано да се откажете от тях”, обясни в онзи ден с усмивка мистър Кей. Така бяха положени основите на бъдещото българо-британско сътрудничество по казуса с медиците. Затова и не беше никак случайно, че България в един момент се оказа съвносител, наред с Великобритания, на резолюция за Либия в ООН. На 12 септември 2003 г. Съветът за сигурност на ООН, от който по това време България бе част, свали санкциите срещу Либия. През 2004 г. сър Марк Алън е на поредната си визита в България. Среща се с президента Първанов в закрит обект в Банкя, стопанисван от българската разузнавателната служба. Преди да напусне МИ6, за да стане консултант на “Бритиш петролиум” за Близкия изток, британският разузнавач ще е създал предпоставките за контакта на ген. Кирчо Киров с шефовете на либийските тайни служби Муса Куса и Абдала Сануси. А вероятно ще се окаже и човекът, повлиял върху решението на българския държавен глава да отиде в Либия и лично да разговаря с Кадафи. Поканата за Първанов идва една нощ на 22 март 2005 г., докато ген. Киров е в Либия по покана на Сануси – вездесъщият ръководител на либийската държавна сигурност и баджанак на полк. Кадафи. Британското разузнаване има ярка роля в цялата история, но далеч не е единствената специална агенция, която е въвлечена в сагата. Над 20 различни разузнавателни служби по света участваха с различна помощ по случая с медиците, признава по-късно ген. Киров. Всяка от тези централи има своя принос към каузата. От посолството в Триполи, където е резидентурата на българското разузнаване, София няма реален поглед върху обстановката и настроенията в специфичния район на Бенгази. Затова се погрижва египетското разузнаване под ръководството на ген. Омар Сюлейман. Египтяните помагат с информация и анализи за ситуацията в източната част на Либия, която те познават най-добре. Алжирците пък изпращат на българските си колеги интерпретация на шериатското право и прилагането му, особено в частта за кръвнината. Марк Алън препоръчва една доверена адвокатска кантора в Аман, която прави анализ на силните и слабите страни в мотивите на либийския съд. Изненадващо дори Мосад се включва в играта “Израелските колеги ни посочиха и създадоха условия за контакт с лица, които имат информационни възможности и лостове за влияние и създаване на благоприятна психологическа нагласа за решаването на казуса”, признава след края на драмата ген. Киров. Самият той разбира, че всичко ще приключи през лятото на 2007 г. след един среднощен разговор със Сейф ал Ислам Кадафи в края на февруари във Виена. Тогава синът на Кадафи казва още, че работи за разделянето на случая “Меграхи” от този на медиците. Обвиненият за атентата над Локърби либийски гражданин Абделбасет ал Меграхи дълго време е спряган като евентуална разменна монета. Първият сондаж от Либия идва от фондация “Кадафи”, чийто директор Салех Абдусалам се интересува дискретно дали българският външен министър Соломон Паси не може да постави въпроса пред британците. Връщане на Меграхи в Либия срещу освобождаване на българските сестри. Сделката изглежда проста. Въпросът е поставен, но отговорът на британския външен министър е категоричен: Забравете за това! Либийците обаче не се отказват и темата продължава да е актуална почти до окончателното решаване на българския казус. Факт е, че в крайна сметка Кадафи успя да изпълни обещанието си и да върне в Либия Меграхи. Още в края на февруари 2005 г. на една конфиденциална среща в Кайро шефът на фондация “Кадафи” излага визията на Либия за решаване на случая с медиците, включително и сумата, която ще е необходима за окончателното приключване на случая. Едно от важните послания е, че сметката на фонда “Бенгази” ще бъде анонимна и либийската държава също ще се включи активно в усилията за набирането на средствата за заразените деца. Това е ключов момент, защото по-късно ще се окаже, че цялото международно участие, включително мистериозната поява на Катар в схемата е само параван и либийската държава ще плати сама обезщетенията на децата в Бенгази. Няколко месеца след срещата в Кайро всички детайли по споразумението ще станат част от преговорен процес, станал известен като Четиристранния формат. Първата подобна среща е на 7 ноември 2005 г. в Лондон зад една огромна четириъгълна маса във Форин офис в Лондон. Зад всяка от страните на масата седят представителите на съответната страна във формата - Либия, България, Европейският съюз и САЩ. Срещата е конфиденциална и до края на преговорите всички сбирки и участващите в тях лица са пазени в тайна. Британците играят ролята на домакини, а ключовата фигура по време на тази първа среща е посланик Антъни Лейдън, който е изкарал успешен мандат в Триполи. Американците пращат Джонатан Шварц, човекът, преговарял с либийците по случая “Локърби” Естествено,той не е изненадан да види на срещата в Лондон двама стари познайници от онова време. Абделати Обейди - зам. външен министър, и Мохамед Зуей, който по това време е посланик на джамахирията в Лондон, вече са достатъчно калени в подобни битки. Те са сред най-обиграните преговарящи, които Кадафи има подръка. Към техния отбор е включен и директорът на фондация “Кадафи” Салех Абдусалам - човекът, който знае всички детайли от началото на българския казус. Той води със себе си и юрист от Върховната касационна прокуратура в Триполи. Българската делегация е най-малобройна - зам. външният министър Феим Чаушев и Петко Дойков – шеф на дирекция “Близък изток и Африка” в МВнР. Втората среща на преговарящите е в британското посолство във Виена на 23 ноември 2005 г. Там към българския екип вече се присъединява и главният прокурор Борис Велчев. Преди това той е имал вече една дискретна мисия в Либия и е навътре в детайлите. Преговарящите се събират още два пъти под домакинството на британския посланик в Триполи, веднъж в София и накрая в Брюксел, където фондация “Кадафи” води и представители на семействата от Бенгази. След втората среща в либийската столица към преговарящите са се присъединили вече и французите, и германците. Това е моментът, в който в Елисейския дворец в Париж си дават сметка, че нещата са почти готови и започват да дебнат подходящия момент за тяхната акция. Никой от партньорите обаче не предполага каква изненада готви президентът Саркози. Междувременно българска финансова делегация отива в Триполи, за да преговаря за дълга. Казват им, че сумата е около 20 млн. долара, но джамахирията им предлага да подпишат за 10 милиона, защото не признава лихвите и е имала много пропуснати ползи. Експертите звънят в София и искат инструкции. Феим Чаушев е категоричен, че нищо не бива да подписват. На следващата среща от преговорите той казва на Обейди в типичния си стил: “Нашето участие във фонда ще бъде основно сумата по дълга. Вие, ако искате, пишете, че дългът е един долар. Тогава ще ви дадем един долар. Смятам, че е по-добре да говорим за едни 100 милиона. Ако признаете лихвите, така българското участие ще звучи по-убедително. Това си е ваша работа, преценете.”", "date": "2017.08.04", "title": "\"168 часа\": Как Франция открадна лаврите на британското разузнаване за  българите в Либия"}
{"url": "https://www.24chasa.bg/novini/article/6374540", "text": "„Аз събуждам България” е национална информационно-образователна кампания, която има за цел да събуди българския дух със силата на знанията и уменията. Основатели на кампанията са Пламен Попов и Ясар Маркос – двама млади мъже, които са решили да вземат живота си в свои ръце и освен това, да покажат как са го направили и на другите. Подбудите им за иницииране на тази толкова жива и истинска кампания са свързани най-вече с идеята за подобряване на живота в България. Те със сигурност изключват живота извън България, като решение на проблемите на българските граждани. А как смятат да го постигнат? – с много труд, пот на челото и добър екип! Тяхната цел е да покажат на всеки един българин, че тук, в България, той може да осъществи своите мечти, стига да го поиска достатъчно и да се бори непрекъснато. Екипът на „Аз събуждам България” организира мащабно двудневно събитие,  което има за цел да привлече максимално много хора и да им покаже добрата страна на живота в България. Идеята е това да се случи чрез лекции на разнообразни теми като - социално предприемачество, онлайн маркетинг, финанси, здраве и много други,  които могат с лекота да преобърнат положително живота на тези, които са готови да направят крачка към Промяната. Освен многобройните лекции на различни теми, проведени от български и чуждестранни лектори, гостите на Събитието ще могат да се насладят и на концерти, спортни активности и много други удоволствия, които им е подготвила кампанията „Аз събуждам България”. Събитието ще се състои на  , под патронажа на д-р Султанка Петрова, заместник-министър на Министерството на труда и социалната политика. Тя вярва, че „когато хората имат общи каузи, те събират, привличат хората около себе си. Искам да споделя, че това е един прекрасен екип, с който се работи невероятно, защото това са хора, които имат воля, имат амбиция – хора, които вярват. Всеки един от нас трябва да носи вярата и надеждата, че всичко в България може да се случи по добрия начин.” Ексклузивен партньор на кампанията „Аз събуждам България“ е сдружение „Маринела“, представлявано от Ангелина Ангелова. Сред основните цели на сдружението е да подпомага социалната интеграция и личностната реализация на деца и хора в неравностойно положение, както и да стимулира творческите търсения на млади таланти в страната ни. В рамките на втория етап на кампанията, ще бъдат реализирани над 280 обучения във всички областни градове на страната, както и дейности с информационно-развлекателен характер, с което ще бъде привлечена широка аудитория от активни и търсещи хора, готови да направят стъпка към промяна за себе си и бъдещите поколения на страната. на кампанията, международната агенция за подбор на персонал   предоставя възможност на всички участници в обученията да използват натрупаните знания и още на място да подадат своите документи за работа. До момента, с помощта на своите  , успя да -          Две официални национални среща с доброволците на кампанията -          Официална пресконференция за представяне на кампанията -          Почиствания на публични площи -          Раздаване на хиляди брандирани балони в София, Пловдив и Бургас -          Онлайн четене на книги; Министерство на труда и социалната политикаМинистерство на младежта и спортаСтолична общинаСофийска търговско-промишлена камараСдружение „Маринела“C TeamПловдивски културен институтОбластна управа ПловдивАдвокатска колегия Пловдив  Българско национално радио (БНР) Медийна група „България“", "date": "2017.08.04", "title": "„Аз събуждам България” – кампанията, която носи със себе си Промяната"}
{"url": "https://www.24chasa.bg/novini/article/6374541", "text": "Учени от Калифорнийския университет в Лос Анджелис стигнаха до извода, че заради употребеното месо в храната им, кучетата и котките способстват за изпускането всяка година на 64 милиона тона емисии въглероден двуокис в атмосферата, съобщава сайтът Лайф, цитиран от БТА. Това количество парников газ въздейства така на климата, както биха го сторили за година 13, 6 милиона автомобили при всекидневно движение. Общо кучетата и котките са виновни за 25 -30 процента от вредите, сравними с тези, нанесени на околната среда на годишна база, от американската промишленост. Домашните любимци в Америка произвеждат годишно 5,1 милиона тона фекалии, което също се отразява доста зле на екологията. Американските 163 милиона лаещи и миаукащи домашни любимци консумират около 20 процента от храната на своите стопани. Учените не призовават своите съграждани да се избавят от любимите си животни, но държат да изтъкнат приноса им в замърсяването на планетата.", "date": "2017.08.04", "title": "Обвиниха кучетата и котките за глобалното \nзатопляне"}
{"url": "https://www.24chasa.bg/novini/article/6374544", "text": "Радвам се, че антикорупционният закон видя бял свят. Винаги той идва накрая преди ваканцията - аз го преживях няколко пъти. Този закон проверява две неща - за конфликт на интереси и имущество. Този закон не разследва, а проверява в информационни масиви. Това коментира пред   Меглена Кунева, чийто преработен законопроект влиза отново утре на първо четене в Народното събрание. Представете си дали през тези две или три години, в които законът няма да бъде факт, дали няма да се заметат много следи, изрази съмнение тя. Кой ще скрие тези факти, дава отговор законът - всички, които са обект на проверка - това са хора с власт, имащи достъп до огромни финансови ресурси. Това са народни представители, министри, ректори, директори на болниците. През това време, през тези две години и половина, те четат този закон и ще могат да заличат следите, смята тя.", "date": "2017.08.04", "title": "Кунева: Докато се приеме антикорупционният закон, много следи са вече заметени"}
{"url": "https://www.24chasa.bg/novini/article/6374581", "text": "Всички държавни органи и общини, които изискват клиентите им да представят удостоверения за дължими данъци, ще получават тази информация от НАП задължително по електронен път. Това съобщиха от пресцентъра на агенцията. Промените са записани в Данъчно-осигурителния процесуален кодекс и влизат в сила от началото на 2018 г. В момента над близо 100 закона и наредби изискват граждани и фирми да представят пред различни държавни и общински органи удостоверения за наличие или липса на задължения, като всяка година НАП издава около 400 000 такива удостоверения на хартия. Важно е да се отбележи, че през ноември 2016 г. НАП създаде нова електронна услуга, чрез която държавните органи могат да получат данните по електронен път, спестявайки на гражданите време и разходи. От началото на годината до момента според служителите на НАП услугата е ползвана около 5000 пъти, като очакванията са след влизането в сила на промяната в закона информацията да се обменя служебно само и единствено по електронен път. Междувременно екипът на НАП и Асоциацията на банките в България постигнаха съгласие удостоверенията за наличие или липса на задължения за клиентите на банките при предоставянето на кредити да се заявяват и получават изцяло електронно, което ще спести значителен ресурс на клиентите. Очаква се електронният обмен между банките и НАП да започне в близките месеци. Според изпълнителния директор на НАП г-жа Галя Димитрова основната мисия на екипа на НАП в момента е още по-добро обслужване на клиентите. „Всяка промяна е с цел намаляване на разходите и пестене на времето на данъкоплатците. Убедена съм, че успяхме да създадем един универсален способ за електронен обмен, да го представим по най-добрия начин и днес да имаме законодателна промяна, която да изисква ефективното му използване“, каза по повод промените в закона г-жа Галя Димитрова.", "date": "2017.08.04", "title": "400 000 хартиени удостоверения ще се издават електронно от 2018 година"}
{"url": "https://www.24chasa.bg/novini/article/6374400", "text": "Голям пожар е избухнал в 79-етажния небостъргач „Торч Тауър“ в Дубай, пише британският вестник \"Индипендънт\", цитиран от Фокус. От службата за гражданска защита на Дубай съобщиха, че те са пристигнали на мястото на инцидента и са успели да евакуират всички от една от най-високите жилищни сгради в света. Няма информация за пострадали, допълниха властите.  Това е вторият голям пожар, избухнал в „Торч Тауър“ от 2011г., когато небостъргачът беше открит. Първият пожар се случи през 2015 г., а през 2016 г. местните власти разрешиха да бъде започната ремонтна дейност, за да се поправи външната облицовката, която е беше повредена от пламъците.  Местни медии съобщават, че пламъците са били изгасени към 4 ч. местно време. Пожарът в най-високата жилищна сграда избухна през нощта на 9-тия етаж, като огънят бързо се разпространява нагоре. ", "date": "2017.08.04", "title": "Евакуираха 79-етажния небостъргач \"Торч Тауър\" в Дубай заради пожар (Снимки)"}
{"url": "https://www.24chasa.bg/novini/article/6374419", "text": "Председателят на Европейския съвет Доналд Туск заяви снощи, че европейското бъдеще на страната е несигурно, предаде Ройтерс, цитирана от БТА. Стремежът на управляващото консервативно правителство да разшири правомощията си доведе до криза в отношенията с Европейската комисия и предизвика един от най-големите вътрешни политически конфликти от падането на полския комунистически режим през 1989 г., отбелязва Ройтерс. \"Днес европейското бъдеще на Полша е под въпрос\", заяви снощи Туск, който е и бивш полски премиер, управлявал до 2014 г., след като даде показания във Варшава по повод на катастрофата през 2010 г., при която загина полския президент Лех Качински. \"Разбирам чувствата на поляците, които се притесняват за съдилищата и за бъдещето на страната в ЕС\", добави той. Правителство на Туск и центристката партия \"Гражданска платформа\" управлява в продължение на 8 години. През 2015 г. партията \"Право и справедливост\", водена от Ярослав Качински, брат близнак на загиналия президент Лех Качински, спечели изборите и се зае да въвежда радикални реформи. Някои поляци смятат съдебната система в страната за корумпирана и подчиняваща се на начина на мислене от комунистическата епоха. Други обаче смятат реформите на \"Право и справедливост\" за опит за заграбване на властта, който нарушава демократичните норми. \"Има много въпроси, по които действията на полското правителство изглеждат много противоречиви от гледна точка на целия ЕС, включително, понякога, на Будапеща\", подчерта Туск. Унгария обикновено е съюзник на Полша, но през март тази година подкрепи оставането на Туск на поста Председател на Европейския съвет, с което разочарова \"Право и справедливост\", припомня Ройтерс. Туск отправи критики срещу правителството на премиера Беата Шидло и за сечта в Беловежката гора. ", "date": "2017.08.04", "title": "Туск: Европейското бъдеще на Полша е неясно"}
{"url": "https://www.24chasa.bg/novini/article/6374425", "text": "Посещението на американския вицепрезидент Майк Пенс е положително за региона, заяви сръбският външен министър Ивица Дачич, предава \"Танюг\", цитирана от Фокус. Освен това Дачич отбеляза, че Белград очаква Пенс да изиграе позитивна роля в сръбско-американските отношения, както беше посочено при скорошното посещение във Вашингтон на министър-председателя на Сърбия Александър Вучич. Той допълни също така, че посещението на Пенс е имало за цел по-скоро да съдейства на НАТО, отколкото на региона.", "date": "2017.08.04", "title": "Сърбия: Посещението на Майк Пенс е положително за региона"}
{"url": "https://www.24chasa.bg/novini/article/6374428", "text": "Трети пореден ден протестите на полицаите за по-добри условия на труд не спират, днес излизат служителите от Бургас. В сряда протестите бяха подновени от полицаите в Ямбол, а вчера протестираха служителите на МВР от Благоевград, предава  Изплащането на парите им за дрехи вече трябва да е започнало, но въпреки това от синдиката на МВР са категорични, че протестите няма да спрат. Исканията им са за по-високи заплати и нови униформи.", "date": "2017.08.04", "title": "Полицаите протестират трети пореден ден, искат по-добри условия на труд"}
{"url": "https://www.24chasa.bg/novini/article/6374397", "text": "Най-малко 27 души бяха ранени при голяма катастрофа с участието на 29 превозни средства на магистрала в Южна Германия, предаде ДПА, цитирана от БТА. Задният сблъсък между две коли по време на вечерния час пик на баварската магистрала 8 доведе до верижна катастрофа, разпростряла се на 150 метра. Полицията съобщава, че 27 души са били отведени до близките болници, един от тях е в сериозно състояние. Очаква се повечето пострадали да бъдат пуснати бързо. По време на катастрофата валеше силен дъжд, но според полицейски говорител предстои да се изясни дали метеорологичната обстановка е сред причините за инцидента. Поради сблъсъка беше затворена източната част на магистралата, водеща към Мюнхен. Близо до мястото на верижната катастрофа, между градовете Аделцхаузен и Оделцхаузен се събра колона от коли, дълга няколко километра.", "date": "2017.08.04", "title": "Верижна катастрофа в Бавария, най-малко 27 са ранени"}
{"url": "https://www.24chasa.bg/novini/article/6372093", "text": "Един от най-големите ресторантски комплекси в България  в Пловдив се разпростира на площ около 4000 кв. м. Има градина около 1500 кв. м. и общо над 300 места. Освен това предлага собствен охраняем паркинг. Комплексът е от три различни тематични ресторанта в една сграда - един за романтични срещи, друг за бизнес обеди и вечери, а трети - за семействата. В \"Ноте ди вино джаз енд уайн\" наскоро е свирил саксофонистът на Рей Чарлз Крейг Бейли, а такива вечери се случват често. В \"Ноте ди вино ла фамилия\" има три различни детски къта, които са шумоизолирани, а за децата се грижат аниматори. Менюто е предимно от италианската кухня по автентични рецепти, със силно присъствие на морска храна, прясна паста, ризото и изпечени на място хлебчета. Интериорът е изчистен, а изключително стилен го прави роялът в ъгъла на едно от помещенията. - Наехме обекта през 2004 г., тогава беше малък ресторант в битов стил и голям нощен клуб. През годините претърпя различни трансформации. Можем да кажем, че сме първите в България от 2007 г. с детски кът. Имам претенцията, че ние наложихме тази практика, мисля, че колегите след нас започнаха да го развиват. Преди 2004 г. имах нощен бар, работил съм само в заведения. Бил съм управител от 1997 г., основно по дискотеки. Животът ми мина в бранша. Никъде другаде не съм работил освен в заведение. - Всеки човек намира своето призвания. Нашата сфера е доста интересна, динамична, общува се с много различни хора. Понякога има трудни и напрегнати моменти. Мисля, че сферата ни е интересна и престижна. В момента ние сме сред топ заведенията в Пловдив. Радваме се на интелектуална клиентела, но не делим хората по финансови възможности. За нас е важно да дойдат хора, които ще оценят какво правим, а и да аплодират пианиста ни. Храната е важна, но е важна и музиката, която предлагаме. Ресторантьорството е съвкупност от много фактори – добра храна, сервиз, обстановка, изискана посуда. Правим сериозни музикални събития, освен храна предлагаме на хората и култура. Това е част от нашата политика, следваме я вече трета поредна година. Мисля, че хората го оценяват. Отдавам това на факта, че българите започнаха да пътуват много. Това спомогна да се оценява и морската храна. Освен към българската традиционна храна, интересът вече е и към чуждата кухня. - Труд и постоянство. Когато човек си избере една посока на развитие, една политика, избере пътя си, трябва да спазва курса без никакво отклонение. В годините назад съм правил такива завъртанията на кормилото на кораба и всяко едно ме е водило до негативни последствия. Постоянство и търпение. Второто е задължително при ресторантьорството. Нощният клуб се пълни от първата вечер и така продължава. Клиентите в ресторанта обаче се изграждат с години, заедно с имиджа. - През годините имах доста такива моменти. Липсата на достатъчно качествени кадри, които не могат да намерят мотивация в момента, е най-обезпокоителният фактор за всеки един собственик. Вторият е, че разходите нарастват и изяждат печалбата все повече. Специално в Пловдив с цените сме много изостанали, а клиентите са чувствителни и при най-лекото вдигане. Доходите се вдигат, българинът пътува и градовете са празни в почивните дни. Тази тенденция е може би от 3-4 години. Цените в хотелите са достъпни, имаме добра инфраструктура в цялата страна. Пловдив търпи сериозно развитие на туризма особено в културен аспект, ние компенсираме някак с туристи. Моето заведение е малко по-далеч от центъра, където ходят предимно чужденците. Те търпят и по-високи цени. Аз работя предимно с местни клиенти. - Радвам се, че при нас няма почти никакво текучество на служители. Сервитьорите и голямото ядро на кухнята работят от 3-4 години при нас, знаят и кътните зъби на обекта. Всеки нов кадър е въведен бързо в работата от по-старите. Имали сме хора, които са имали желание, но не и опит и са ставали много добри. Хващате ме, като публикувах следващата обява. Налага се, защото липсата в нашата сфера е много голяма. Ние като членове на БХРА участвахме в много дискусии и извоювахме промени. Колегите от Черноморието спасиха сезона с вносни кадри. Ние срещнахме разбиране от правителството да се облекчат всякакви административни процедури. Жалко е, когато в хотели са инвестирани десетки милиони, а не могат да работят заради липса на кадри. За мен пътят за развитие е всеки да намери кадри, които имат желание да се обучават и да израстват в бранша. Аз имам две кухни – лятна и зимна. В момента строя нова зимна по западен образец. С визията си и модерното оборудване ще ми служи за магнит за младите професионалисти, които искат да се развиват. В голяма част от ресторантите кухните са морално остарели по простата причина, че направата на една такава изисква стотици хиляди левове инвестиции. Тези пари няма как да се осигурят в момента, нашите разходи се вдигнаха в пъти, а цените ни - с 20-30% за 10 години. - Не само финансово могат да бъдат мотивирани служителите. Аз присъствам ежедневно на място особено в пиковите часове. Тогава с личния пример показвам, че е възможно да си на всяка позиция – давам менюта, посрещам клиенти, хващам таблата, чета марки в кухнята, ако счупят нещо и миячите са над мивката, ще хвана парцала и ще изчистя, не се срамувам. Важно е и правилното отношение към хората, аз подхождам приятелски, но това понякога играе лоша шега. - Аз съм човек, който винаги е бил с оптимистично мислене. Пловдив като бъдеща индустриална столица в България, с две икономически зони - Тракия и Родопи, ще увеличи населението си в следващите пет години с поне 50%. Неофициално тук има около 500 000 души. Обекти като моя с подобна даденост няма. Ние работим денонощно, няма жилищни сгради в близост. Оптимист съм за развитието на моя бизнес. Най-големият ми капитал в момента са кадрите, за това инвестирах в тяхното развитие. Опитвам се да възпитавам лоялност в тях и да ги запазя. Каквито и хубави мебели да купим, няма ли качествени хора, нищо няма да стане. За мен перспективите са добри.", "date": "2017.08.04", "title": "Саксофонистът на Рей Чарлз свирил пред клиентите на \"Ноте ди вино\""}
{"url": "https://www.24chasa.bg/novini/article/6374431", "text": "Всички доказателства показват, че Божилов се е самоубил. След балистичната експертиза е ясно, че гилзата е от оръжието му, коментира заместник-окръжният прокурор на Пловдив Галина Андреева в сутрешния блок на  Взел е оръжието, за да не го вземе някой друг, така твърди 74-годишният бивш граничар, у когото е намерено оръжието на самоубилия се Данаил Божилов, допълниха от прокуратурата.", "date": "2017.08.04", "title": "Прокурор: 74-годишният граничар твърди, че взел оръжието на Божилов, за да не го вземе друг"}
{"url": "https://www.24chasa.bg/novini/article/6374437", "text": "Липсата на свързаност пречи на страните от Балканите – трябват ни по-добри пътища, железопътна инфраструктура, газова и електрическа връзка. Това каза вицепремиерът и министър на външните работи Екатерина Захариева в интервю за босненската държавна телевизия BHRT, предава Фокус. Във връзка с предстоящото през 2018 г. Българско председателство на Съвета на ЕС и поставения основен фокус върху европейската перспектива на страните от региона на Западните Балкани, Захариева коментира: „Каквито и усилия да полага България, ако правителствата на тези държави не полагат усилия за изпълнение на препоръките, за напредъка с реформите, малко вероятно е да се случат много осезаеми неща по време на Председателството ни“. Вицепремиерът заяви, че е оптимист , защото вижда и чува ясно изразена воля от правителствата на държавите от Западните Балкани. „Имате нашата подкрепа и то не само на думи. Не случайно в началото на мандата ми, от 3 месеца съм министър на външните работи, искам да посетя всички страни от Западните Балкани, за да чуя от какво имат нужда, с какво можем да им помогнем по време на Председателството ни“, добави тя. По думите й подкрепата може да бъде не само в организирането на срещите на високо ниво, а и с експертиза. „Експертиза от България, да споделим нашия опит, не само нашите най-добри практики, но и лошите по пътя на европейското ни развитие, ще бъдат много полезни за правителството и общините ви“, обясни външният ни министър. „Ние сме първата държава, която призна независимостта ви на 15 януари 1992 г. Имаме много интензивна програма за развитие, финансираме тук различни общини, проекти. Имаме различни посещения на различни нива“, коментира Екатерина Захариева. „Трябва да дадем тласък на тези добри отношения чрез свързване на бизнес с бизнес, на хора с хора, местните власти. Това, което пречи на всички страни на Балканите е липсата на свързаност между нас. Нямаме добри пътища, директни връзки, полети. Силно подкрепяме Берлинския процес, финансиране на проекти, които свързват на само Западните Балкани с останалата част на Европа, но и свързването между нас. По-добри пътища, железопътна инфраструктура, газова и електрическа връзка – това ще сближи хората и ще доведе бизнеса. Нека работим за свързаност между нас“, допълни вицепремиерът Захариева.", "date": "2017.08.04", "title": "Екатерина Захариева: Липсата на свързаност пречи на страните на Балканите"}
{"url": "https://www.24chasa.bg/novini/article/6374442", "text": "Не може председателството на България на Европейския съюз да се приравнява със скандалите около НДК, заяви вицепремиерът Томислав Дончев в предаването \"\"Здравей, България\" по  В страната всеки човек в момента разбира от тази тема, пошегува се той. Истинското членство в Европейския съюз започва именно след първото й председателство, уточни Дончев. Именно тогава всички, заети в държавната администрация, разбират за какво точно става дума. Големите държави членки са изключително алергични към опитите някоя страна да се опита да решава наболели за нея въпроси по време на своето председателство, предупреди вицепремиерът.", "date": "2017.08.04", "title": "Томислав Дончев: Председателството на ЕС не е НДК"}
{"url": "https://www.24chasa.bg/novini/article/6374439", "text": "Вече 8 месеца обяснявам на институциите, че са нужни промени, за да се изплатят на хора с некоректни работодатели, от месец април го обяснявам на народните представители, коментира омбудсманът Мая Манолова в сутрешния блок на  Хората знаят, че има фонд, в който има 250 милиона, но те нямат никакъв достъп до тях. Внесен е само един минимум от предложенията, които представих на депутатите, допълни тя.  Експлоатацията на труд в 21. век в България е в пълна сила, коментира омбудсманът на страната.", "date": "2017.08.04", "title": "Мая Манолова: Експлоатацията на труд в България е в пълна сила"}
{"url": "https://www.24chasa.bg/novini/article/6376263", "text": "Горещ юлски ден. Борисов приема потенциалните министри на двора, вдясно от портата. Вдигнал е десния си крак, само по къси панталони. Чете спортен вестник, снимката на гола жена е обърната към кандидата. Явно тества психическата му устойчивост. От време на време говори по телефона. Страничен наблюдател, незапознат с Бойковите порядки, би се заклел, че бъдещият министър-председател нищо не слуша и нищо не чува. Камо ли да запомни. Разговор с кандидат за министър, втори разговор - по телефона, не с кандидат, а с известен общественик, и един спортен вестник между тях. Той обаче не само че всичко чува, но и всичко складира. Хиляди са случаите, пред различни хора, когато демонстрира, че паметта му е слонска. Спомня си разговори години назад, нищо че уж по време на тях е разглеждал вестника. 20 минути. После този потенциален министър става, сяда следващият. И така, докато свърши опашката. Макар че при Борисов и да чакаш на опашка, и предварително да си се записал, не е сигурно, че ще те повика. Дава вид, че не внимава, но иззад вестника, а и докато говори по телефона, всичко чува и запомня. Свидетели разказват, че Росен Плевнелиев бил единственият по време на кастинга за министри, който, като поговорил малко, спрял и казал: \"Вие не ме слушате\". Борисов отривисто го опровергал. Накрая му казал: \"Ако има нещо, ще ти се обадя.\". Иначе Борисов обича да слуша хората, които имат какво да кажат. При него висша форма на доверие е да качи някого в колата. Огромно удоволствие му е да чуе нещо умно. Нищо че се прави, че не слуша. Противно на внушенията, че Росен Плевнелиев е лансиран за министър от издателя Прокопиев, истината е, че него за партията го откриват Цветан Цветанов (покрай един случай, в който общинар създал проблем на бъдещия президент, тогава шеф на \"Линднер\" и ръководител на най-големия проект, реализиран в недвижимите имоти с частна инвестиция в България - Бизнес парк София, а заместникът на Борисов е зам.-кмет на София и следи на \"Московска\" всичко под лупа) и Кристалина Георгиева, която пък на форума България 2020 през февруари 2009 г. го запознава със Симеон Дянков. Там между другото е половината бъдещо правителство. На Плевнелиев, който е в управата на Конфедерацията на работодателите и индустриалците в България и на борда на директорите на Българо-американската търговска камара, и на останалите предприемачи им е писнало от стагнацията на пазара при управлението на тройната коалиция и вече е решил да работи за промяната. Вижда я в лицето на ГЕРБ и работи за каузата, без никога обаче да влезе в партията. \"Направихме маса кризисни конференции, защото строителният бизнес беше съсипан. През 2008 г. 100 000 човека отидоха на улицата. Аз и още 10 топмениджъри се политизирахме, нахъсахме се. От февруари започнахме да работим за ГЕРБ. Направихме икономически екип. Обикаляхме месец и половина. Включително ходих в ядрената централа. Цветанов ни организираше. Той е много лоялен и изключително работоспособен. Работихме два месеца интензивно преди изборите. Вечерта на победата бяхме в залата в НДК, поздравявахме се. \"Отсега нищо не мога да ти кажа\", не беше още наясно за бъдещите намерения на Борисов и Дянков. Върнах се обратно в Бизнес парка, а 2-3 дни по-късно ме поканиха на среща в Банкя\", споделя за първи път за тази книга президентът на републиката (2012-2017). Борисов много дълго обмисля кого да номинира за президент през 2011 г., преди да се спре на отличника в правителството с амбициозния план \"Плевнелиев\", включващ 7 магистрали. Докато двамата обикалят из Пернишко, Пазарджишко и къде ли още не по пътищата, министър-председателят пита министъра: \"Кмет на София, премиер или президент?\" Плевнелиев е откровен - от трите би приел само, без да се натиска, да е държавен глава. На уточняващите въпроси \"Защо? Нали искаш да работиш за България?\" бъдещият държавен глава отговаря: \"Кметът зависи от СОС (общинския съвет на столицата), министър-председателят - от парламента. Аз не съм член на партия.\" Росен Плевнелиев е най-търпеливият човек. 2 часа, преди Бойко Борисов да обяви, че именно строителният министър ще е кандидатът на ГЕРБ за държавен глава, той отива в централата на ГЕРБ. Затварят се четирима. Борисов, Плевнелиев, Цветанов и Кристалина Георгиева. На срещата на 8 очи премиерът най-напред обяснява, че най-много да е кандидат за президент заслужава заместникът му в партията. Говори близо половин час, през което време останалите трима в стаята са вече с впечатление, че именно Цветанов ще е номинацията. Но Борисов взема рязко завоя и започва да обяснява, че най-логичната кандидатура е всъщност неговата собствена. А след още полови час казва: \"Плевнелиев ще е нашият кандидат.\" Номинираният в \"12 без 5\" - буквално в минутите, докато журналистите вече чакат новината в залата в централата, едва успява да си сложи сако и вратовръзка. Това е да общуваш с Бойко Борисов - своеобразно изкуство.", "date": "2017.08.04", "title": "Ексклузивно: Кастинг за министри при Борисов и как той си избра президента"}
{"url": "https://www.24chasa.bg/novini/article/6376145", "text": "Бившият вече наемател на плаж Кабакум-централен ще бъде даден на прокурор за отказ да освободи ивицата, съобщи министерството на туризма. Фирмата “Фулкон” ЕООД е с прекратен договор поради неизпълнени задължения. При проверка на 10 юли министърът на туризма Николина Ангелкова беше установила, че 3 заведения на плажа извършват незаконна дейност, и беше даден 17- дневен срок за събаряне на заведенията. От министерството в петък сезираха община Варна, районната здравна инспекция, както и прокуратурата за нарушенията. На плаж Панорама също има нарушения, установи проверка. След проведен търг за наемател е избрана фирма “Юник травел” ЕООД, която и преди е била наемател на ивицата. Компанията обаче не е подписала нов договор за наем и плажът трябва да се води за неохраняем, а той е пълен с туристи, предлагат се чадъри, шезлонги, джетове и други атракции. ", "date": "2017.08.04", "title": "Дават наемателя на плаж Кабакум  на прокурор"}
{"url": "https://www.24chasa.bg/novini/article/6376154", "text": "Европейската комисия утвърди нова петгодишна държавна помощ от близо 179 млн. лв. за хуманно отглеждане на свинете в България, съобщиха от земеделското министерство. Схемата ще започне да се прилага от 1 януари 2018 г. и ще продължи до края на 2022 г., като заменя изтичащата в края на тази година предишна програма. Целта е да се подкрепят финансово българските свиневъди, които доброволно поемат ангажименти за хуманно отношение към животните. Става въпрос преди всичко за условията в помещенията за отглеждане и качеството на фуражите, които трябва да са съобразени с особеностите на свинете. Общият бюджет на програмата е 178 857 320 лв., но всяка година Държавен фонд “Земеделие” ще определя годишни лимити за харчене от тези пари. За помощта могат да кандидатстват фермери, които са регистрирани по закона, поддържат определен брой свине и нямат задължения към бюджета. ", "date": "2017.08.04", "title": "Брюксел отпуска 179 млн. лв.  за хуманно отглеждане на свине"}
{"url": "https://www.24chasa.bg/novini/article/6375636", "text": "Миряните в Сандански и стотиците дошли от други населени места на Неврокопска епархия бяха последните, които се поклониха на светите мощи на св. Пантелеймон. Те пристигнаха у нас на 26 юли и останаха до 3 август. Честната глава на светеца церител се носеше от архимандрит Евлогий, игумен на светогорския манастир “Св. Пантелеймон”, и братя на манастира. Иконата с образа на светеца е носена от монаси от светогорския манастир “Ксенофонт”, където е и изрисувана. В София мощите останаха повече от предвиденото в храма “Свети Седмочисленици” заради големия интерес на столичани и дългите опашки от желаещи да се поклонят. След това бяха посрещнати в митрополитския храм “Св. Неделя”. В понеделник светите мощи бяха посрещнати в Руския храм подворие “Св. Николай” в София, а на 1 август отпътуваха за митрополитския храм “Св. Николай Мирликийски” във Враца за духовно укрепване на вярващите във Врачанска епархия. Там бяха изложени до обяд на следващия ден. На път за Света гора светините преминаха през Неврокопска епархия. Там бяха посрещнати на 2 август с вечерня в храма “Св. Георги” в Сандански. На другия ден в църквата започна утреня и св. литургия, с която мощите бяха изпратени към ГКПП Кулата. През целия път храмовете останаха отворени до късно вечерта, докато имаше вярващи, които да се помолят на светеца лечител. Иконата пък бе подарена на храма “Св. Пантелеймон” към Подворието на Московския и на цяла Русия патриарх в София, в квартал “Княжево”. Много са храмовете и манастирите в света, които притежават частици от мощите на лечителя Пантелеймон. Забележителното е, че сега в България бе донесена за поклонение главата на светеца, върху която е запазена нетленна кожата с температура на живото човешко тяло - 36,6 градуса. Председателят на Народното събрание Димитър Главчев прие делегацията от Света гора, Атон, която донесе в страната ни мощите на св. Пантелеймон и иконата на светеца. Архимандрит Евлогий - игумен на манастира “Св. Пантелеймон”, йеросхимонах Мойсей , член на Манастирския събор на манастира “Ксенофонт”, и йеромонах Николай, член на Манастирския събор на манастира “Св. Панталеймон” на Света гора, Атон, се срещнаха и с Негово Светейшество Българския патриарх и Софийски митрополит Неофит. По време на срещата бе споделено, че самият факт на необичайно краткия срок, в който бе осъществена формалната процедура по даването позволение за напускане пределите на Света гора на светите мощи, изискваща в отговор на отправената молба от патриарх Неофит не само решение на Манастирския събор, но и решение на Двойния кинотис на Света гора и благословение на Светейшия патриарх Вартоломей, е истинско чудо и ясен знак, че светецът е искал да благослови чрез светите си мощи и иконата си българската земя, съобщиха от Светия синод.", "date": "2017.08.04", "title": "Сандански изпрати мощите на св. Пантелеймон"}
{"url": "https://www.24chasa.bg/novini/article/6376240", "text": "Новите санкции, които ЕС наложи на Русия заради доставените в Крим газови турбини на германския промишлен конгломерат \"Сименс\", са враждебни и неоснователни и Москва си запазва правото на ответни мерки, заяви руското външно министерство, цитирано от Франс прес и ТАСС. \"Решението на Брюксел да включи в санкционния списък на ЕС редица руски длъжностни лица и фирми като ответна мярка заради т.нар. \"нелегитимна\" доставка в Крим на газови турбини на концерна \"Сименс\" предизвиква дълбоко съжаление\", каза министерството в комюнике. \"Смятаме тази мярка, предприета по инициатива на Берлин, за враждебна и неоснователна\", допълни дипломатическото ведомство и изрази разочарование от \"абсурдното политизиране на въпрос, който е просто един търговски спор\". Трима руски представители - заместник-министърът на енергетиката Андрей Черезов, друг високопоставен кадър на министерството на енергетиката и директорът на руската компания, получила турбините от \"Сименс\" - фигурират от днес в черния списък на ЕС, което означава забрана за пътуване в Евросъюза и замразяване на авоарите им в страните от общността. Под удара на санкциите попадат и три руски предприятия. През юли германската компания заяви, че нейни турбини, доставени на руски фирми, са били откарани без нейно съгласие на Кримския полуостров, който Русия анексира от Украйна през март 2014 година. ЕС посочи като мотив на решението си, че отклоняването на турбините е станало \"в нарушение на разпоредбите в договора за продажбата на турбините\". Някои от въведените през 2014 г. европейски санкции срещу Русия забраняват на европейски компании да търгуват с Крим или да правят инвестиции на полуострова.", "date": "2017.08.04", "title": "Москва осъди новите антируски санкции на ЕС заради скандала \"Сименс\""}
{"url": "https://www.24chasa.bg/novini/article/6375717", "text": "Картина за 10 хил. лева на Димитър Буюклийски е най-скъпото откраднато платно от началото на годината. Произведението е задигнато от столичен хотел в кв. “Студентски град” през март. То е една от общо 10-те картини, задигнати от мистериозен сериен крадец от хотели в София и страната. Неизвестният мъж за първи път посегнал на произведение на изкуството през март, а до юли отмъкнал няколко платна от 5 хотела в 3 града. Мъжът действал по един и същ начин. Отивал в хотела и казвал, че търси да наеме стая за конференция. Така успявал да огледа фоайетата и по-големите помещения, които са украсени с произведения на изкуството. Възползвал се от гостоприемството на рецепционистите, които го пускали сам, и задигал картините. Платната криел в голяма чанта, която не будела подозрение, защото мъжът казвал, че е архитект и в нея носи чертежи. Оттам отмъкнал 1 картина. Топзавоеванието му обаче било в София през юли. От хотел в столицата задигнал женско тяло, нарисувано от Буюклийски. То е с подчертано кръгли форми, в топли цветове, най-вече нюанси на червеното.   Още 2 картини задигнал и от друг хотел в столицата.   Там картините били пейзажи. От хотела отказаха коментар, потърсени от “24 часа”. Подобен обир има и в Плевен. Оттам задигнал 2 платна от търговски център, към който има и хотел. Сред откраднатите картини отново има произведение на Димитър Буюклийски. Предполага се, че авторът е същият. “Това обаче не означава, че крадецът има слабост точно към този художник, просто така се е случило”, обяснява Ангел Папалезов, шеф на сектор “Културно-исторически ценности” в Главна дирекция “Национална полиция”. Бандитът има и втора кражба във Велинград, отново на едно платно. Именно в курортния град престъпникът е заснет най-добре. Обикновено си слагал очила и мека шапка.  Там сменил тактиката и казал, че иска да ползва спацентъра. Той обаче не се регистрирал в хотела и така успял да запази самоличността си скрита. Според полицията мъжът живее в София. Макар криминалистите да имат записи от камерите на хотелите, засега крадецът не е идентифициран. Униформени казват, че най-вероятно мъжът няма криминално досие и затова е трудно да го разпознаят. Въпреки сериозните удари крадецът ще е доста затруднен да пласира картините. Причината е, че те са добре описани от собствениците си, които имат и снимков архив. Така дори да се появят в търговската мрежа, бързо ще бъдат разпознати и върнати на собствениците си. Така се свива не само пазарът на задигнати произведения на изкуството, но и намаляват регистрираните кражби”, твърди Папалезов. Той е сигурен, че откраднатите от хотелите платна ще бъдат намерени. Според една от версиите обирджията е наркоман. Възможно е той да продава плячката на конкретен човек срещу сума от порядъка на 200 лв. при актуална цена на платната средно от над 2000 лв. Неговите 10 крадени картини са малко над 5% от всички задигнати платна в страната от началото на годината до края на юни. Според данните на МВР за това време са откраднати 175 картини. Най-голямата кражба на картини от началото на годината е от края на юни, когато апаши си тръгват с 83 платна от дома на наследници на Теньо Желев Обирът станал в София, докато семейството било на почивка за уикенда. Крадците имали предварителна информация, че къщата е празна и няма аларма. Атакували през нощта, като влезли през прозорец. Предполага се, че им е отнело около 2 часа, докато задигнат всички картини. След това се изнесли незабелязано за съседите. Огромната кражба объркала дори наследниците на Желев. Те първоначално заявили, че изчезналите платна са 30. Едва след по-подробна проверка стигнали до шокиращото число от 83 картини. Засега в търговската мрежа не се е появила нито една от крадените картини. В полицията се надяват търговците да им съобщят, ако някой опита да пласира голямо количество платна на Желев. Повечето прекупвачи вече са предупредени за кражбата. Предполага се, че общата цена на картините е няколко десетки хиляди лева. Вероятно на черно те ще струват доста по-малко. “За съжаление обаче, наследниците не разполагат с архив на всички картини. За някои нямат нито снимки, нито подробно описание на платната и това ни затруднява”, казва Ангел Папалезов. Другата голяма кражба също е от наследници, но не на художник, а на колекционер. При нея в София са откраднати 12 платна на 4-ма художници за общо 60 хил. лева. Няколко са масовите обири на картини във Варненска област. Там от вила в Златни пясъци били откраднати 10 платна. Две пък са кражбите на по 10 картини от къщи в морската столица. Заради няколкото крупни обира засега статистиката за крадени картини от началото на годината до края на юни са 175 картини. Полицаите обаче са сигурни, че ще стигнат до описаните платна. ", "date": "2017.08.04", "title": "Гола жена - най-скъпата открадната картина през 2017 г. у нас"}
{"url": "https://www.24chasa.bg/novini/article/6375932", "text": "Пентагонът е препоръчал да се изпратят оръжия на Украйна, твърдят трима американски представители, цитирани от NBC News и \"Фокус\". Те заявиха, че на Украйна ще се изпратят противотанкови ракети „Javelin“, на обща стойност 50 милиона долара. „Това е правилният ход. Виждам отпечатъците на министъра на отбраната Матис, навсякъде по него“, заяви пенсионираният адмирал Джеймс Ставридис. „Това е много логичен и разумен ход, който ще засили възпиращия фактор, защото ще положи съмнения в съзнанието на руските агресори“, заяви той. „Със сигурност мога да кажа, че все още не сме доставили отбранителните оръжия, нито сме отхвърлили опцията“, заяви говорителят на Държавния департамент Хедър Науърт.", "date": "2017.08.04", "title": "Пентагонът е препоръчал на Белия дом да се изпратят оръжия на Украйна"}
{"url": "https://www.24chasa.bg/novini/article/6375700", "text": "До 2 седмици ще стартира основният ремонт и разширението на бул. “Т. Каблешков” в София, съобщи зам.-кметът по транспорта Евгени Крусев. Ремонтът ще струва 3,7 млн. лв. и ще е в участъка между булевардите “Братя Бъкстон” и “Цар Борис III”. В момента ремонти има по булевардите “Дондуков”, “Прага”, “Монтевидео”, “Цариградско шосе” и др. На 11 август ще започне и ремонт на кръстовището на Орлов мост. 28 малки улици в кварталите са ремонтирани до момента. По 26 са обновени тротоарите, обясни Крусев, който провери ремонта на ул. “Шандор Петьофи”. Работи се и по улици в кварталите “Люлин”, “Филиповци” и “Слатина”. Ще се ремонтират малки улици в Банкя, Мърчаево и други.", "date": "2017.08.04", "title": "До дни ремонт и на столичния булевард “Т. Каблешков”"}
{"url": "https://www.24chasa.bg/novini/article/6375639", "text": "Конкурси за нови шефове на общинските дружества “Топлофикация - София”, “Софийски имоти”, “Спортна София” и “Лозана”, както и за двете АГ болници - “Света София” и “Шейново”, текат в момента. Причината за рокадите в повечето случаи е изтичане на 3-годишния мандат на изпълнителните директори и на членовете на бордовете. Очаква се новите ръководства да бъдат избрани наесен. Все още не е изтекъл срокът за подаване на документи за нов съвет на директорите на столичното парно. Затова и не е ясно кои и колко са кандидатите да оглавят общинското дружество, което е в най-тежко състояние заради натрупани дългове. Там процедурата е обявена, тъй като сегашното ръководство беше временно назначено до провеждането на конкурс. За шефове на “Софийски имоти” документи са подали петима кандидати, а за “Спортна София” - 7. Сред тях има и настоящи членове на бордовете на директорите на двете общински дружества. Само сегашната временна шефка д-р Гергана Коларова е кандидат да стане изпълнителен директор на Първа АГ болница “Св. София”. Тя пое поста, след като предишният шеф д-р Иван Костов напусна, за да оглави “Майчин дом”. За изпълнителен директор на “Шейново” кандидатите са двама - сегашният шеф д-р Румен Велев, чийто 3-годишен мандат изтече, и д-р Пламен Димов - председател на борда на болницата. “До края на септември трябва да бъде избран новият шеф на “Шейново”. Дотогава всеки кандидат ще представи своите идеи за развитие на болницата и как ще бъдат финансирани те”, каза д-р Румен Велев.", "date": "2017.08.04", "title": "София търси нови шефове на парното, имотите и АГ болници"}
{"url": "https://www.24chasa.bg/novini/article/6376012", "text": "На 21 август НАСА ще пусне два модифицирани бомбардировача WB-57F, чиято задача ще бъде да преследват сянката на Луната по време на слънчевото затъмнение, съобщава сайтът Гизмодо, цитиран от БТА. На борда им ще бъдат монтирани няколко телескопа с камери, предназначени за проследяване на астрономичното явление. Тъй като затъмнението над неподвижна точка на Земята трае едва 160 секунди, самолетите ще позволят на учените да го проследят за по-дълго време - за три минути и половина. Спечеленото време не е много, защото сянката на Луната се придвижва с 4000 километра в час. Пълното слънчево затъмнение ще даде редкия шанс на НАСА да изследва атмосферата на Слънцето, включително и на външния му слой - короната. Специалистите се стремят да изяснят защо температурата на короната е по-висока от тази на повърхността на звездата.", "date": "2017.08.04", "title": "Американски бомбардировачи ще преследват сянката на Луната"}
{"url": "https://www.24chasa.bg/novini/article/6376031", "text": "Румънското правителство прие извънредно постановление, чрез което се внасят изменения в закона за специалните пенсии, съобщи Аджерпрес. Според нормативния акт специалните пенсии няма да бъдат увеличавани ежегодно в съотношение с увеличенията на заплатите в съответния сектор и няма да могат да превишават средното ниво на нетните заплати, а ще бъдат увеличавани само с коефициента на инфлацията, както е при останалите пенсии. Нормативният акт, който влиза в сила от 15 септември, регламентира пенсиите на персонала на министерството на вътрешните работи, министерството на отбраната, на тайните служби, авиацията, дипломатическия корпус, спомагателния персонал в съдилищата и прокуратурите, парламентарните служители, както и членовете на двете камари на парламента, отбелязва Медиафакс, цитира БТА. Министърът на труда Олгуца Василеску уточни, че никоя от специалните пенсии няма да бъде намалена в резултат на приемането на новото постановление. \"Няма изменения нито в базата за изчисление, нито ще има промени във пенсионната възраст\", уточни Василеску. Министърът на отбраната Адриан Цуцуяну заяви пред журналисти, че \"в момента сме в ситуация, в която някои пенсии са по-високо от заплатите, и ще дойде момент, когато бюджетът няма да може да понесе това\", предаде Ройтерс. Средната специална пенсия при военните е 3292 леи (856,98 долара) месечно, посочи министърът. За сравнение, средната пенсия на 5,2-те милиона пенсионери в страната е малко над 1000 леи (260,32 долара). Управляващата коалиция, водена от Социалдемократическата партия, поставя таван на пенсиите на военните и служителите на тайните служби, за да намали разходите, след като приложи серия от увеличения на заплатите и намаления на данъците, които предизвикаха опасения от страна на ЕС и МВФ, че страната може да не спази целта си за дефицит до 3 процента от БВП, коментира Ройтерс. Румънските вестници писаха тази седмица, че над 20 000 служители на разузнавателните служби, на министерството на отбраната и на вътрешното министерство в Румъния са решили да се пенсионират от началото на годината при старите, по-благоприятни за тях условия.", "date": "2017.08.04", "title": "Румънското правителство поставя таван на специалните пенсии"}
{"url": "https://www.24chasa.bg/novini/article/6376113", "text": "Бившият румънски президент Траян Бъсеску може да се кандидатира на парламентарните избори в Молдова догодина, стига да успее да възстанови молдовското си гражданство, отнето му от молдовския президент Игор Додон, съобщават румънски медии. Анатол Шалару, изпълнителен председател на молдовската Партия на националното единство, заяви, че Бъсеску възнамерява да се кандидатира на парламентарните избори в Молдова, ако успее да си върне молдовското гражданство, пише молдовският в. \"Тимпул\". \"Ако Бъсеску има гражданство, той ще се кандидатира за поста депутат и ще бъде избран за председател на партията. Ще направим кампания с него\", посочи молдовският политик. Той добави, че президентът Игор Додон отлага нарочно съдебния процес, чрез който Бъсеску се опитва да анулира указа, с който се отнема молдовското му гражданство, за да попречи на бившия президент да участва в парламентарните избори в Молдова през 2018 г. Траян Бъсеску и съпругата му Мария получиха молдовско гражданство миналата година. В началото на тази година обаче новоизбраният проруски президент на Молдова Игор Додон подписа указ за отнемане на молдовското гражданство на Бъсеску. През юни тази година Бъсеску бе избран за почетен председател на Партията на националното единство на Република Молдова, която е създадена от бившия министър на отбраната на Молдова Анатол Шалару. В момента Бъсеску е сенатор в румънския парламент и е председател на Партия Народно движение.", "date": "2017.08.04", "title": "Бившият румънски президент Бъсеску става депутат в Молдова?"}
{"url": "https://www.24chasa.bg/novini/article/6376136", "text": "Американският вицепрезидент Майкъл Пенс направи още една серия антируски изявления в Подгорица, заплашвайки лидерите на Западните Балкани с мита за руската заплаха и обвинявайки нашата страна, че се опитва да промени насилствено границите в региона, се казва в съобщение на руското външно министерство, цитирано от македонски и сръбски медии. В частта, отнасяща се до Македония, официална Москва отново застава в защита на ВМРО-ДПМНЕ. \"САЩ и ЕС не се подвоумиха да пренебрегнат волята на избирателите в Македония и не позволиха на партията, която спечели изборите на 11 декември, да формира правителство. Кой се меси във вътрешните работи и използва сила на Балканите? Москва или Вашингтон?\", се казва в съобщението. На среща на върха на Адриатическата харта в Подгорица на 2 август Пенс заяви: \"Както добре знаете, Русия продължава да се опитва да преначертае насилствено международните граници, а тук, в Западните Балкани, Русия полага усилия да дестабилизира района, подкопавайки вашите демокрации, и да ви раздели едни от други и от останалата част на Европа\". На срещата в Подгорица македонският премиер Зоран Заев поискал пряка подкрепа от САЩ за приемане на страната в НАТО, на което получил отговор от Пенс, че САЩ ще помогнат по отношение на спора с Гърция, когато бъде необходимо, допълва сайтът 24 вести.", "date": "2017.08.04", "title": "Москва скочи срещу изявленията на Майкъл Пенс за руска заплаха на Балканите"}
{"url": "https://www.24chasa.bg/novini/article/6376133", "text": "Две седмици след като България постигна извънсъдебно споразумение с ЕК по делото “Калиакра”, над 300 собственици на терени в защитената зона се вдигнаха на бунт в петък и поискаха екоминистърът да оттегли заповедта си за пълната забрана на ново строителство в зоната. Протестиращите се събраха пред община Каварна, където дойдоха и жители на Ахтопол, Несебър и Бургас, тъй като забраната засяга и поминъка на много рибари. Добричкият депутат от “Обединени патриоти” Йордан Апостолов призова да се направи подписка и да се внесе в парламента за обсъждане. Заповедта на екоминистър Нено Димов е публикувана на 28 юли и влезе в сила на 4 август. От София Димов даде да се разбере, че няма как да я оттегли или промени, тъй като тя е част от постигнатото споразумение с ЕК. Преди няколко години Еврокомисията заведе дело срещу България заради допуснатото строителство на ветропаркове и голф игрище в защитената зона, както и земеделската дейност. “Ако не бяхме издали заповедта, ни грозеше да плащаме по 20 000 евро глоба за всеки ден до момента, в който не съборим всичко построено, за което пък трябваше да плащаме други десетки милиони обезщетения на собствениците”, обясни Димов. Споразумението с ЕК допуска да запазим вече построеното, но срещу издаването на нова заповед, която забранява всякаква дейност в зоната с изключение на паша на животни и косене на тревата. Димов каза, че земеделците в района ще получат обезщетения, като предстои разяснителна кампания.", "date": "2017.08.04", "title": "Над 300 собственици на бунт срещу забраните в Калиакра"}
{"url": "https://www.24chasa.bg/novini/article/6376179", "text": "На 3 август 2017 г. генералният директор на ЮНЕСКО Ирина Бокова се срещна с президента на Френската република Еманюел Макрон в Елисейския дворец в Париж. Бокова изрази задоволството си от тясното и дългогодишно сътрудничество между ЮНЕСКО и Франция, като страна домакин, във всички области на компетентност на организацията. Генералният директор на ЮНЕСКО благодари на Франция за сериозния й ангажимент за опазване на културното наследство в зоните на конфликт. Бокова припомни Резолюция 2347, приета единодушно от Съвета за сигурност на ООН миналия март, и сърдечно благодари на Франция за ангажираността й към този исторически документ. Тя подчерта необходимостта от по-голяма международна координация за опазване на културното наследство в риск. В областта на образованието Ирина Бокова изтъкна значението на действията на ЮНЕСКО в приоритетните области на образованието за глобално гражданство, превенцията на войнстващия екстремизъм и борбата срещу радикализацията на младите хора, включително и в киберпространството. Френският президент изрази ангажимента си към ЮНЕСКО и намерението си да засили действията на Франция в рамките на организацията във всички области на компетентност. Двамата обсъдиха предизвикателствата, пред които е изправена организацията в глобален контекст, и се обединиха около необходимостта от засилване на ролята на ЮНЕСКО за укрепване на мира. Франция е учредител на ЮНЕСКО, държава членка от 1946 г.", "date": "2017.08.04", "title": "Ирина Бокова се срещна с президента на Франция Еманюел Макрон"}
{"url": "https://www.24chasa.bg/novini/article/6375804", "text": "Силен акцент върху местната власт - това ще е една от основните теми в програмната схема на бъдещата телевизия на БСП. Ще има цели предавания и чести репортажи по проблемите на хората по градове и села, като ще се разследва и защо местните власти не се заемат с решаването им, разкриха запознати. Така БСП ще даде своеобразен старт на подготовката си за предстоящите местни избори през 2019 г. Създаването на телевизията бе обявено от соцлидерката Корнелия Нинова след заседание на Националния съвет на партията в края на юни. Тогава тя обасни, че такова е желанието на членове и симпатизанти на БСП, за да достигат до тях в автентичен вид посланията на ръководството. А и това било последното ѝ неизпълнено обещание като кандидат за лидер на партията. Идеята бе през октомври проектът за телевизията да е готов. На този етап обаче той е все още в много предварителна фаза, установи проверка на “24 часа”. Първо трябва да бъде решено с купуването на ефирно време, или ще се създаде изцяло нова телевизия, която да е само на БСП. Възможно е също да се купи вече съществуваща по-малка телевизия или да се избере вариант за разпространение чрез сателит или интернет. Така БСП ще стане четвъртата партия със собствена телевизия след “Атака”, ВМРО и НФСБ. Червената телевизия обаче нямало да залага на толкова партийни програми и насоченост. Няма да има пряка пропаганда, категорични са от “Позитано” 20. обясняват запознати. Не било изключено дори и да се представят други партийни гледни точки по конкретни теми. Целта е телевизията да не влезе в 100 процента партийна клетка, за да ѝ осигури това по-широка аудитория. Има идея да се правят и новинарси емисии, но в по-различен вид от наложилите се формати на големите телевизии. Предвижда се да има по-малко теми, но повече разширени репортажи по определени проблеми. Понякога 1 минута не е достатъчна, за да побере всичко важно, което партията иска да се чуе като послания от нея особено по важни теми, обясниха червени. Ще има и предавания за култура, архитектура, пътувания и други различни теми, които да разширят кръга на аудиторията на новата телевизия. Все още не е мислено и за екипа на новата телевизия - нито за шеф, нито за журналисти, които да хванат микрофоните с логото на БСП. Кулоарни клюки обаче спрягат имената на две от легендите на БНТ - Иван Гарелов и Кеворк Кеворкян. Макар първият в момента да е кандидат за шеф на националната телевизия. - Тома Томов, Елена Йончева и Александър Симов, със сигурност ще има кой да дава съвети. А защо не и отново да влязат в ролята на тв лица като водещи на публицистични предавания. Разговори в тази посока обаче не са водени. Първоначално парите за телевизията ще идват от червената централа и държавната субсидия, но идеята е постепенно в издръжката да бъде включена и рекламата. На “Позитано” 20 отдавна има специално оборудвано аудио-визуално студио с оператор, който снима важните за червените събития. В него червените изработват клипчета и дори по-дълги видеа. БСП отдавна има свой канал в YouTube, който се казва “Звезда”. В него са качени 1457 видеоклипа, основно от пресконференции и изказвания на Нинова, от срещи и важни теми, от парламентарния контрол. Те имат между 40 и 400 гледания в зависимост от темата. Клипчета червените качват и в страницата на БСП във фейсбук, която се следва от 9982-ма души. Социалистите демонстрират изключителна активност в социалните мрежи, като непрекъснато качват и снимки с послания и кратки свои тези. Във фейсбук се публикуват и повечето от изказванията на червените депутати.", "date": "2017.08.04", "title": "Телевизията на БСП с основна цел местните избори след 2 години"}
{"url": "https://www.24chasa.bg/novini/article/6375712", "text": "Министър-председателят на Израел Бенямин Нетаняху нарече \"неоснователни твърдения\" и \"лов на вещици\" водените срещу него разследвания за измама, злоупотреба и оказване на влияние върху медиите, предаде ДПА, цитира БТА. Нетаняху е разследван за приемане на незаконни подаръци от бизнесмени и за оказване на незаконно влияние върху работата на медиите в Израел. Премиерът е свързан и с трето разследване - за планирано купуване на три германски подводници за един милиард долара. Той не е заподозрян, но е свързан със случая чрез личния си юридически съветник Давид Шимрон. \"Напълно отхвърляме неоснователните твърдения срещу министър-председателя\", се казва в изявление на страницата на Нетаняху във \"Фейсбук\". \"Ловът на вещици, чиято цел е смяна на правителството, е в своя пик\". В изявлението се твърди, че разследванията са обречени, защото няма нищо за намиране. Ари Хароу, бивш високопоставен помощник на Нетаняху, се очаква да бъде ключов свидетел в разследванията, пише в. \"Аарец\" Според някои информации съд в град Ришон ле Цион е наложил забрана да се правят публично достояние подробности за преговорите между следователите и Хароу. В замяна на сътрудничеството му, Хароу щял да получи по-леко наказание за други закононарушения, за които е разследван.", "date": "2017.08.04", "title": "Нетаняху нарече \"лов на вещици\" воденото \nсрещу него разследване"}
{"url": "https://www.24chasa.bg/novini/article/6375757", "text": "Български турист е заснел с камера подпалвача на пожара в каньона Матка, съобщи македонският вестник \"Вечер\", като се позовава на директора на общественото предприятие \"Паркове и зеленина\". Пожарът е възникнал на непристъпен терен, на място, до което не стигат слънчеви лъчи и почти никога не е имало пожар, каза той. За щастие рано тази сутрин пожарът в района на Матка е напълно потушен. От противопожарната служба в Скопие изразиха загриженост, че броят на пожарите е значително увеличен в сравнение с предходните години. Положението с пожарите в Македония остава критично, пише \"Вечер\". От центъра за управление на кризи казват, че пожари има в почти всички части на Македония. Най-драматична е ситуацията в околностите на Македонски Брод, където огънят е активен от две седмици. В гасенето му са включени македонската армия, три хеликоптера - по един от Македония, България и Турция, и местни жители и доброволци. На вчерашното си заседание македонското правителство поиска да се разследват причините за пожарите след информациите, че някои от тях са предизвикани умишлено.", "date": "2017.08.04", "title": "Български турист заснел с камера подпалвача на пожара в македонски каньон"}
{"url": "https://www.24chasa.bg/novini/article/6375795", "text": "Ватикана прикани днес венецуелското правителство да суспендира своя нов законодателен суперорган и призова силите за сигурност да избягват употребата на прекомерна сила срещу протестите на опозицията, предаде Ройтерс. Сегашните инициативи на правителството, включително Учредителното събрание, \"създават климат на напрежение и конфликт\", заяви Държавният секретариат на Светия престол, като призова промените да бъдат спрени. Ватикана прикани венецуелските сили за сигурност да избягват \"прекалена и несъразмерна употреба на сила\". Светият престол призова за решение чрез преговори съгласно същите ръководни принципи, които очерта миналата година, когато беше посредник при преговори между правителството и опозицията, които впоследствие се провалиха. Ватикана настоя Венецуела да уважава правата на човека и сегашната си конституция. Над 120 души са загинали при продължаващите четири месеца опозиционни протести във Венецуела. Президентът Николас Мадуро защитава Учредителното събрание, което е критикувано от чуждестранни правителства като опит на държавния глава да удължи управлението си за неопределено време.", "date": "2017.08.04", "title": "Ватикана призова Венецуела да спре новия законодателен свръхорган"}
{"url": "https://www.24chasa.bg/novini/article/6375731", "text": "Две 14-годишни момчета и пилот загинаха на място, след като самолет се разби в швейцарски летен лагер. 17-годишно момиче е в болница със сериозни наранявания след трагичния инцидент близо до планината Диаволеца в швейцарските Алпи. Ръководителят на лагера каза: \"Моят свят се срина.\" Следователите разследват причината за катастрофата, станала в петък около 9.30 часа местно време.", "date": "2017.08.04", "title": "Непълнолетни момчета загинаха при самолетна катастрофа в Швейцария"}
{"url": "https://www.24chasa.bg/novini/article/6375815", "text": "На българо-турската граница на ГКПП Капитан Андреево има 3 км колона от изчакващи товарни автомобили на изход. Интензивен е трафикът и за леки автомобили. Това съобщиха от пресцентъра на ГД \"Гранична полиция\", цитирани от \"Фокус\". Информацията за трафика на граничните пунктове е актуална към 18.00 часа. На българо-сръбската граница трафикът е нормален на всички ГКПП. На българо-македонската граница на ГКПП - Станке Лисичково, на изход има образувала се колона от около 800м от леки автомобили. На българо-гръцката граница на ГКПП - Маказа има 300 м колона от изчакващи леки автомобили на вход. На останалите гранични пунктове трафикът е интензивен. На българо-румънската граница на ГКПП- Дуранкумак трафикът е интензивен на вход.", "date": "2017.08.04", "title": "3-километрова колона от камиони се образува на ГКПП Капитан Андреево"}
{"url": "https://www.24chasa.bg/novini/article/6375781", "text": "Бизнесменът Данаил Божилов, който беше намерен разстрелян в пловдивския парк \"Лаута\" на 26 юли, е бил лихвар в родния му град Дупница. Това споделиха пред \"168 часа\" хора от квартала, където мъжът е живял допреди 10 години. По думите им Мечката имал легален бизнес с дрехи втора употреба, но от него печалбата била почти минимална. Именно поради тази причина той решил да дава пари назаем, очаквайки те да му бъдат върнати с лихва. Божилов никога не е проявявал агресия към своите длъжници, тъй като те му се изплащали навреме, а сумите които давал не били големи. В един момент обаче бизнесменът но не успял. След като не му провървяло, той решил да се премести в Пловдив, където отворил соларно студио. Пред \"168 часа\" познат на бизнесмена твърди, че откакто той живеел в града под тепетата, не се е занимавал с нищо нелегално. \"Данаил не е бил лихвар и никога не е давал назаем големи суми на някого в Пловдив. Единствено на близки роднини е помагал при нужда, и то в първите години, когато започна да развива бизнеса си тук. Под помощ разбирайте не повече от 1000 лева. За лихварство не може и дума да става\", категоричен бе приятелят му. Тялото на Мечката бе открито на 26 юли от случаен минувач, а неговата смърт Версиите за смъртта на 43-годишния мъж преминаха от поръчково убийство заради лихварство, през убийство вследствие пререкание с друг кучкар в парка, до самоубийство. В крайна сметка според заключението на Съдебна медицина, въз основа на което е издаден смъртният му акт, Божилов е сложил сам край на живота си. Тази версия обаче е поставена под съмнения от не малко хора, тъй като предсмъртно писмо, написано от мъжа, бе намерено чак при повторния оглед на тялото, а законно притежаваният от него пистолет \"Берета\" 92 калибър 9x19, с който се е самоубил, бе открит от полицията чак на осмия ден от неговата смърт. Първоначалната хипотеза на органите на реда, че клошар, случайно минаващ покрай трупа, е откраднал оръжието, се оказа вярна. То било скрито между печка и под в апартамента на 74-годишния Симеон Стоев, който е бивш военен, служил в гранични войски. Заедно с тази информация, бе съобщено, че гилзата също е намерена на метър от трупа. Странен факт също е и че Данаил е сложил край на живота си, прострелвайки се в сърцето, а не в главата, както по принцип правят самоубийците. Познати на мъжа изключват версията, че Мечката може да е убит заради нелегален бизнес. По думите им Данаил не се е познавал и с дупнишките братя Галеви, нито пък някога е взимал и заеми от тях, както няколко издания писаха. Убийство заради преразпределение на територии за наркоразпространение също е отхвърлено. Бизнесменът бил върл противник на наркотичните вещества. Той дори никога не е пушил трева. Опитвал се е да спазва и здравословен начин на живот. Точно поради тази причина като напоследък дори планирал да ги спре. Лихварството според близки на Данаил също отпада от графата \"възможно\", тъй като мъжът изпитвал сериозни финансови затруднения последните 4 години. Той отказвал да дава всякакви заеми, които са му били поискани. За сметка на това пък задлъжнял на брат си Тони Божилов с 40 хил. лв. Точно той първоначално не вярваше в това, че Мечката се е самоубил. Тони отрича заемът да е основната причина за смъртта на неговия роднина. На погребението на брат му сподели пред приятели, че е и е разпознал почерка му. Говорил е също и с разследващите органи и чрез доказателства се е убедил в тяхната основна версия. Според него причините за края на живота на Данаил са лични. Бизнесът с дрехи втора употреба в Дупница, който Данаил имал заедно с брат си, все още съществува. Семейството му продължава да държи щанд с тези облекла в ГУМ Дупница, а майка им Снежина се занимава със счетоводство. През 2007 г. Божилов заедно със съпругата си Мая Карлова се местят в Пловдив, където отварят солариум Deluxe, намиращ се на улица \"Златю Бояджиев\", точно срещу главния вход на новотел. Бизнесменът дал парите, с които били купени соларните уреди, но за самото обзавеждане, цените и наемането на работна ръка в него, отговаряла жена му. Проверка на \"168 часа\" показа, че сумата, която Божилов е дал, за да отвори студиото, възлиза близо на 40 хил. лв. Самите соларни кабини в помещението са шест на брой, цената само на един от тях е близо 5 хил. лв. Сумата, която клиентите трябва да дадат, за да събират тен за минута в студиото Единствено тогава цените са намалени на по 50 ст. за минута. Интересът към соларното студио на Божилов бил огромен от страна на пловдивчанки. То било едно от най-посещаваните, а клиентите давали отлична оценка както за обстановката, така и за коректното обслужване. Проверка в търговския регистър показва, че Данаил Божилов е собственик само на една фирма - \"Данито\" ЕООД. Нея той регистрира през 2002 г. със седалище в родния му град Дупница. Четири години по-късно бизнесменът където е къщата на първата му съпруга - на ул. \"Арда\" отново в същия град.", "date": "2017.08.04", "title": "\"168 часа\": Самоубилият се Данаил Божилов-Мечката бил лихвар преди 10 г."}
{"url": "https://www.24chasa.bg/novini/article/6375856", "text": "Патриотичното възпитание в училищата, военното обучение и мерките за противодействие на циганската престъпност, включително създаване на доброволни отряди към МВР за опазване на обществения ред, са сред най-големите успехи на \"Обединени патриоти\". Тези цели са вече част от Управленската програма на правителството и показват защо сме част от него. Това заяви зам.-председателят на ВМРО и зам.-шеф на групата ОП в парламента Искрен Веселинов. \"Най-съществен е нашият принос в образованието: За патриотично обучение и повече родолюбие в училище се говори неведнъж в различни цели и мерки. Учебните планове и програми трябва да гарантират познаване на българската история и достиженията на българската култура, както и приноса на предците ни към цивилизацията\", казва той. Владеенето на български език ще се контролира още от 4-годишна възраст. Специално внимание е отделено на българските училища в чужбина, като тук се предвижда създаване на предпоставки за успешно продължаване на образованието при завръщане в родината, допълва депутатът. Военнопатриотично възпитание на учениците в училищата, основано на традициите и ценностите на Българската армия и славните моменти от българската военна история е предложено от Министерството на отбраната. Ще разширим съществуващите програми за военно обучение, насочено към придобиване на знания и практически умения за действие при военен конфликт, терористичен акт или стихийно бедствие, заяви Веселинов. Сред основните цели в отбраната е повишаване капацитета на резерва и доброволната военна служба, като първи стъпки за преодоляване пропадането на военния ни потенциал. Борбата с циганската престъпност, която коалиционните партньори продължават срамежливо да наричат „конвенционална“ (като че има конвенция, която да я регламентира) е също добре разписана в следствие дълги дискусии. Тук добавихме старата си идея гражданите да помагат за борбата с нея. Разбира се в синхрион с МВР. На есен ще имаме и законодателни инициативи в тази посока, обясни още зам.-шефът на ПГ на ОП. Не мога да скрия гордостта си от това, че за първи път има предложени реални мерки за преодоляване катастрофалните регионални диспропорции – вечно забравяния коридор номер IX е записан сред приоритетните, „Хемус“ следва да напредне поне с 250 км., а по направлението Русе-Велико Търново ще има магистрала, за която ще се осигури финансиране до края на мандата, допълни Веселинов. И, разбира се, има още много неща: от мерките за справяне с демографската катастрофа, до преосмисляне на социалните политики, така че да не паразитират някои маргинални общности, а да работят, каза той. Това е само началото – програмата трябва и да се изпълнява, но много от тези теми бяха ерес само преди години, а сега са част от управленските приоритети. Не можем да не сме доволни от това, завърши зам.-шефът на ВМРО.", "date": "2017.08.04", "title": "ВМРО: Патриотичното образование и военното обучение влязоха в управленската програма на правителството"}
{"url": "https://www.24chasa.bg/novini/article/6375836", "text": "През септември миналата година 23-годишната Ашли Денис Атсън закарала 17-месечната си дъщеричка в пустинята в американския щат Аризона и я оставила в бебешката й количка на 45-градусовата жега, пише немското издание \"Билд\".  Атсън била напълно наясно какво върши - тя се върнала при бебето едва след 4 денонощия, когато то вече било починало от жегата. Атсън заровила трупа на детето си в най-големия индиански резерват в САЩ \"Навахо\". При раждането си детето имало по тялото си следи, причинени от употреба на метамфетамин, затова било отнето от Атсън и било настанено в социална институция. Само 2 месеца преди фаталния инцидент майката си върнала попечителството. Атсън се призна за виновна пред съда в Аризона и получи 20 години затвор за действията си. Съдията по делото окачестви случая като \"предумишлено, безсърдечно убийство на невинно дете\".", "date": "2017.08.04", "title": "20 г. затвор за майка, оставила бебето си да умре на 45-градусова жега в пустиня"}
{"url": "https://www.24chasa.bg/novini/article/6375863", "text": "Европейският съюз прибави три физически лица, сред които заместник-министърът на енергетиката на Русия Андрей Черезов, както и три руски компании към списъка със санкциите срещу Москва заради газовите турбини на германския промишлен конгломерат Сименс (Siemens), доставени в Крим, съобщи пресслужбата на Съвета на ЕС, цитирана от БТА. Другите двама руснаци, включени в черния списък, са директорът на департамента за оперативен контрол и управление в електроенергетиката Евгений Грабчак и Сергей Топор-Гилка, генерален директор на Технопромекспорт, дъщерна компания на държавната корпорация Ростех. Включването им в списъка на ЕС означава забрана за пътуване в Евросъюза и замразяване на авоарите им в страните от общността. Вписаните в списъка със санкции три руски компании са ОАО Технопромекспорт (акционерно дружество), ООО Технопромекспорт (ООД) и ЗАО Интеравтоматика. Ограничителните мерки са въведени във връзка с действия, подкопаващи териториалната цялост, суверенитета и независимостта на Украйна, се казва в съобщението на Съвета. Страните от ЕС трябваше да решат с единодушие за въвеждане на санкции. Според дипломатически източник, цитиран от Ройтерс, едно име е било извадено от предложението след възражения на Италия. Дипломати в Брюксел заявиха, че представител на руското министерство на енергетиката, участвал в двустранното сътрудничество с Италия, е избегнал санкциите. Другите санкции на ЕС срещу Русия са насочени срещу енергийния, промишления и оръжейния сектор. Досега черният списък включваше 150 физически лица и 37 компании и организации. В края на миналата седмица бе съобщено, че през 2016 година по инициатива на Технопромекспорт на Сименс е било предложено официално за изкупи обратно турбините и е бил обявен публичен търг, но Сименс отхвърлил предложението. Тенопромекспорт уточни, че турбините били продадени на друга компания. Решението за продажбата на оборудването било взето от съда след фалита на компанията, отбелязва ТАСС. Скандалът с доставката на турбините за Крим принуди Сименс да спре от 21 юли доставката на енергийно оборудване за контролирани от руската държава клиенти и да преразгледа сделките за доставки. Промишлената група изтъква, че вече има достоверни доказателства, че четирите турбини, които е доставила преди година за проект в Южна Русия са били прехвърлени незаконно в Крим в противоречие на санкциите на ЕС, според източници на Ройтерс.", "date": "2017.08.04", "title": "ЕС прибави 3 физически лица и 3 руски компании към санкциите срещу Москва"}
{"url": "https://www.24chasa.bg/novini/article/6375886", "text": "Верижна катастрофа между 4 автомобила стана на столичния бул. „Цариградско шосе” при алея Яворов в посока Пловдив, съобщи \"Фокус\". На мястото има линейка и полиция. Образувало се е огромно задръстване. Очаквайте подробности.                                                                                                                                                                                                                                                 ", "date": "2017.08.04", "title": "4 коли се удариха на \"Цариградско шосе\" в София, образува се огромно задръстване"}
{"url": "https://www.24chasa.bg/novini/article/6375910", "text": "Пиян водач на лек автомобил, без свидетелство за правоуправление, блъсна дете на четири години в околностите на Ямбол, съобщи говорителят на ОД на МВР Георги Милков. Детето е настанено в болнично заведение с фрактура на крака, няма опасност за живота му, предаде БТА. Наличието на алкохол в кръвта на 51-годишния мъж е установено от служителите на реда с техническо средство.", "date": "2017.08.04", "title": "Пиян шофьор, без книжка блъсна 4-годишно дете в Ямболско"}
{"url": "https://www.24chasa.bg/novini/article/6375851", "text": "Голямо жури ще разследва дали има руска намеса на изборите за президент в САЩ в полза на Доналд Тръмп, съобщи Ройтерс. Този ход е предложен от специалния прокурор Робърт Мюлър, който разследва евентуални контакти на хора от екипа на Доналд Тръмп с Русия. Според медии в САЩ това е първата стъпка към възможно предявяване на обвинение. Журито, което е съставено от 23-ма анонимни членове, е започнало работа преди няколко седмици, твърди в. “Уолстрийт джърнъл”. Тези хора са представители на обществото, които изслушват тайно доказателства. Прокурорите ги използват, за да събират информация, тъй като журито има право да принуди хората да свидетелстват или да дадат документи. Журито вече е изпратило призовки във връзка със срещата между Доналд Тръмп-младши, зетя на Тръмп Джаред Къшнър и руската адвокатка Наталия Веселницкая, съобщи Ройтерс. Разследването на Мюлър винаги е било тревожно за администрацията на Тръмп, но сега е крайно сериозно, пише Би Би Си. Вече е очевидно, че то е насочено към близките хора на президента. Събирането на журито е знак, че Мюлър е по следите на нещо голямо. “Историята с Русия е пълна измислица, това е оправдание за най-голямата загуба в историята на американската политика”, каза Доналд Тръмп на митинг в Хънтингтън, щата Западна Вирджиния. Според него демократите непрекъснато говорят за измислената руска история, защото нямат никакво послание или визия. Президентът на САЩ отправи упреци, че приетият от Сената закон за санкции срещу Русия съдържа противоконституционни текстове. Документът отнема от държавния глава правомощия в сферата на външната политика, тъй като президентът губи правото си едностранно да смекчава санкции. Тръмп си взе първия голям отпуск. Той ще прекара 17 дни в частния си голф клуб в Ню Джърси.", "date": "2017.08.04", "title": "Голямо жури разследва  връзката на Тръмп с Русия"}
{"url": "https://www.24chasa.bg/novini/article/6375715", "text": "В сряда в Районното управление на МВР в Хисаря е постъпил сигнал за извършени серия от домови взломни кражби на различни адреси в града. Очевидец е забелязал непознато лице да напуска едно от местопроизшествията, информира  Свидетелят е дал подробни описания за лицето, заподозряно като извършител на престъпленията - мъж на видима възраст около 45 години, ръст около 175 см, нормално телосложение, облечен с тъмносини къси панталони, черна борсета и черна на цвят блуза, обут в тъмносини спортни обувки. Веднага са предприети заградителни мероприятия в района и са блокирани всички входно-изходни артерии на града - пътни възли, автогара, жп гара. След около 30 минути полицейските служители забелязали на перона на гарата лице със сходно описание. Заподозреният видял полицейските служители и те му наредили да стои мирно, докато го доближат. Мъжът не се подчинил, побягнал и изхвърлил част от намиращите се в него откраднати вещи и пари. Полицаите го догонили и го задържали. При обиска е установена и самоличността на престъпника. 45-годишният жител на Плевен се оказал стар познайник на полицията с богато криминално досие. Лицето е задържано за срок от 24 ч., а разследването на грабежите продължава.", "date": "2017.08.04", "title": "Блокираха изходите на Хисаря, задържаха престъпник за по-малко от час"}
{"url": "https://www.24chasa.bg/novini/article/6375583", "text": "Законодателното събрание на Валенсия уволни служител на провинциалния архив, който в продължение на 10 години не изпълнявал служебните си задължения, но получавал заплата, съобщи местен телевизионен канал. От 2006 година Карлес Ресио получавал годишно по 50 000 евро, което е по около 4200 евро на месец,  Той отивал на работа в 7 часа, регистрирал се в електронната система, половин час по-късно излизал и се връщал в 16 часа, за да регистрира кога си тръгва. В момента Ресио е в болнични, а депутатите ще обсъждат какво наказание да наложат на началника му.", "date": "2017.08.04", "title": "Уволниха испански чиновник, не ходил на работа 10 години"}
{"url": "https://www.24chasa.bg/novini/article/6375580", "text": "Рекордни горещини предизвикаха пожари в редица страни на Балканите, а в Румъния взеха втора жертва в рамките на два дни, съобщават ДПА и Медиафакс, цитирани от БТА. Температурите на много места превишиха 40 градуса, което накара властите в десет страни, включително Сърбия, Босна, Хърватия и Румъния, да обявят червен код за опасни метеорологични условия. Горещата вълна, която засегна най-силно Италия и страните на Балканите, но също и южните части на Полша, беше наречена \"Луцифер\", отбелязва Ройтерс. Множество пожари обхванаха гори и храсти в Босна, Хърватия, Сърбия и Албания. В Хърватия електропреносната мрежа е затруднена в резултат на рекордното потребление на ток заради климатиците. Черногорските метеоролози съобщиха, че температурите са достигнали 42 градуса. В Белград на обяд са измерени 39 градуса на сянка, а службата за бърза помощ се е намесила над 30 пъти. В Румъния двама мъже от североизточния окръг Яш бяха приети в болница в критично състояние, след като работили на полето. Единият по-късно почина. Вчера в източния град Галац 60-годишен мъж е колабирал на улицата и е получил фатален сърдечен удар заради горещината. Един човек е починал от жегите и в Полша. Гърция, която се бори с десетки пожари, някои от които запалени умишлено, изпрати два самолета за гасене на пожари в съседна Албания, където огънят бушува на трудно достъпен терен. Над 300 пожарникари и войници се опитват да овладеят 75 пожара в Албания. Страната вече поиска спешна помощ от Европейския съюз. В Италия производителите на грозде започнаха да събират реколтата седмици по-рано от обичайното заради опасения, че прекомерните горещини може да съсипят гроздето. Служителите в зоологическата градина в Будапеща осигуриха огромни ледени блокове, за да охлаждат двете полярни мечки, а за храна им бяха поднесени ледено студени дини. Регулировчик от Белград заяви за Ройтерс, че само за два часа от дежурството му е видял четирма души да припадат на улицата от изтощение в резултат на жегата. Изключително горещото време се очаква да продължи и през уикенда преди леко захлаждане в началото на следващата седмица и нова гореща вълна след това, прогнозират метеоролози, цитирани от ДПА.", "date": "2017.08.04", "title": "Гореща вълна, наречена \"Луцифер\", \nобхвана Южна и Източна Европа"}
{"url": "https://www.24chasa.bg/novini/article/6375633", "text": "Комисията за защита на конкуренцията (КЗК) разреши сделката, с която южноафриканската компания \"НЕПИ Проджект Уан\" придобива 100% от акциите на досегашните немски собственици на столичния мол \"Сердика\". Това са компаниите „Айнкауфс-център София ГмбХ & Ко.“, „Ханза Имобилиен“ ООД и „ЦЕЕ Пропърти България“ ЕООД.  Комисията е дала разрешението за сделката с мотивите, че страните по нея са легитимни. Освен това от направените анализи е станало ясно, че сделката няма да доведе до концентрация на бизнес в едни и същи компании, тъй като пазарният дял на мол \"Сердика\" не позволява това. Освен това е направена анкета сред собствениците на останалите молове в страната, от чиито резултати КЗК прави заключението, че новият собственик не би имал интерес да ограничи достъпа на фирми до този пазар чрез непазарно поведение, като увеличава твърде много цените например.  Когато страните по сделката съобщиха за нея преди няколко месеца, стана ясно, че мол \"Сердика\" е най-скъпият за момента имот от този род в България. Южноафриканската компания придобива мола срещу 207,4 млн. евро. ", "date": "2017.08.04", "title": "КЗК разреши продажбата на мол \"Сердика\""}
{"url": "https://www.24chasa.bg/novini/article/6375259", "text": "Румъния се нарежда на девето място в Европейския съюз по производство на бира с 1,76 милиарда литра годишна продукция, показват оповестени днес данни на Евростат, цитирани от БТА. Основният производител на бира през 2016 година сред държавите от ЕС е Германия с 8,31 милиарда литра /21 процента от общата продукция на ЕС/. Следват Великобритания с 5,14 милиарда литра и Полша с 4,04 милиарда литра.", "date": "2017.08.04", "title": "Румъния е девета в ЕС по производство на бира"}
{"url": "https://www.24chasa.bg/novini/article/6375241", "text": "БСП е поканила президента, главния прокурор, представители на съдебната власт и на съсловни организации на консултации по алтернативния си проект за антикорупционен закон. Това обяви на пресконференция днес лидерът на БСП Корнелия Нинова. Тя припомни, че има публикуван проект на правителството, който предвижда създаването на специално антикорупционно звено чрез сливането на досега съществуващи органи. БСП е против този начин на създаване на звеното, защото той е механичен сбор от досега съществуващите органи, при това се предвижда хората да останат същите, да няма разследващи функции, а начинът на избор на ръководство представлява опит на изпълнителната власт да овладее и това звено, коментира Нинова, цитирана от БТА. Алтернативното предложение на БСП е специалната дирекция в ДАНС да бъде извадена оттам и само тя да представлява това звено, да има разследващи функции, ръководителят да се назначава от президента, а членовете да се избират от парламента с мнозинство от две трети. Целта е този орган наистина да бъде независим и да има разделение на властите, обясни лидерът на БСП. Корнелия Нинова информира, че е провела разговори с президента Румен Радев, с главния прокурор Сотир Цацаров, с председателя на Висшия адвокатски съвет Ралица Негенцова, с председателя на ВАС Георги Колев, с декана на Юридическия факултет на СУ Сашо Пенов, представила е проекта и ги е поканила на консултации в парламента. По думите й всички са приели да участват в такива консултации и да дадат становище. БСП ще изпратят писмено документите и поканата и до председателя на ВКС Лозан Панов, който е отпуск, както и до съюза на съдиите. Предвижда се разговорите да продължат до 10 септември. Целта е най -накрая да се състои истински разговор за съдебна реформа и борба с корупцията, коментира лидерът на БСП. Искаме обществото да чуе за какво спорим и най-доброто да бъде взето като решение, от приказки за съдебна реформа да пристъпим към реални действия, посочи тя.", "date": "2017.08.04", "title": "БСП свиква от 21 август консултации по своя проект за антикорупционен закон"}
{"url": "https://www.24chasa.bg/novini/article/6375257", "text": "Американският композитор Даниъл Лихт почина от рак на 60-годишна възраст, съобщава списание \"Варайъти\". Той е композирал музиката на американския сериал \"Декстър\". Освен това е написал музиката за няколко филма, както и за няколко компютърни игри. Лихт е роден в Детройт, но е живял в Ню Йорк. Близките споделят, че поклонението ще се състои на 18 август в Тонганга, Калифорния. Превод и редакция: \"24 часа онлайн\"", "date": "2017.08.04", "title": "Почина американският композитор Даниъл Лихт"}
{"url": "https://www.24chasa.bg/novini/article/6375271", "text": "Европейската полицейска служба Европол прибeгна това лято до необичаен начин за проследяване на 21 издирвани престъпници – като им изпраща по интернет картички и разпространява снимките им. Зад хумористичната лятна кампания, която цели да привлече вниманието, прозира много по-дълбока цел, става ясно в материал на Агенция Франс прес, предаде \" \". Сред издирваните, за които са създадени картички, има и българин - Ивайло Митев, на 44 г., който на 23.06.2000г. в град Самоков, чрез удар е убил човек. Лятната кампания на Европол започна в рамките на продължаваща инициатива за откриване на следите на най-търсените престъпници на континента. Зад хумористичното послание обаче се крие сериозната цел на Европол да накара хората да следят сайта на полицейската агенция и това да помогне за издирване на престъпници, които се укриват от правосъдието. От започването на издирването на „най-търсените” на сайта www.eumostwanted.eu през януари 2016 са открити и заловени 36 души – 11 от тях като пряк резултат от информация, подадена на Европол.", "date": "2017.08.04", "title": "Европол изпраща картички на издирвани престъпници, вижте българската"}
{"url": "https://www.24chasa.bg/novini/article/6375303", "text": "Петима души, от които двама българи и трима турски граждани са задържани в покрайнините на Пловдив при спецакция на полицията, ДАНС и прокуратурата. Те са били хванати с 22 туби във всяка, от които има ло по 30 литра оцетен анхидрид. Този препарат служи за дестилиране на наркотици и от това количество може да се извлекат 200 кг хероин. Това обявиха на съвместна пресконференция зам.-окръжният прокурор на Пловдив Галин Гавраилов, директорът на областната полиция Атанас Илков и шефът на ДАНС в града Николай Петров. Още през март тази година постъпил сигнал за извършване на незаконна дейност. Оттогава въпросните лица  били следени. Задържани са били общо 7 души за 24 часа. На петима от тях са повдигнати обвинения за държане и разпространение на оцетен анхидрид без разрешение. Двама от тях са пловдивчани и имали бизнес, а другите трима били турски граждани. Единият от тях е бил с фалшива френска лична карта. Те са били спипани, докато са прехвърляли препарата от тубите в резервоар на влекач. Количеството било предназначено за износ в Турция.  \"Разследваме ги и за други случаи, предхождащи този\", поясни прокурор Галина Андреева. Тя допълни, че законът предвижда от 3 до 12 години лишаване от свобода и  глоба от 20 до 100 хиляди лв. А за турчина с фалшивата лична карта - до 8 г. затвор.", "date": "2017.08.04", "title": "Задържаха петима с 660 литра оцетен анхидрид"}
{"url": "https://www.24chasa.bg/novini/article/6375348", "text": "Дело за причиняване на средна телесна повреда, продължило 16 години, 2 месеца и 14 дни, и делба на 6 имота в полите на Витоша, извършена за 15 години, 2 месеца и 24 дни, са най-продължителните производства, установени от Инспектората към ВСС при проверка на 128 заявления от граждани за забавени дела, извършена в периода 1 април – 30 юни 2017 г. Това съобщиха от Инспектората към Висшия съдебен съвет. 84 от заявленията за нарушаване на правото на разглеждане и решаване на делата в разумен срок по глава Трета „а” от Закона за съдебната власт (ЗСВ) са основателни – 36 са по наказателни дела, 48 са по граждански, търговски и административни дела. Най-много – 13, са забавените наказателни производства за престъпления против личността. Сред тях е и продължилото 16 години, 2 месеца и 14 дни дело за причиняване на средна телесна повреда при нанесен побой на бивш съдружник в ателие за химическо чистене в центъра на София (престъпление по чл. 129, ал. 2, пр. 3 и пр. 5 вр. ал. 1 от Наказателния кодекс). Заявления за забавено правораздаване са подали както пострадалия, така и подсъдимия. В досъдебното производство са допуснати забавяни, причинени от пропуски на прокуратурата. Три пъти първоинстанционният съд – Софийски районен съд (СРС), е прекратил производството и е върнал делото на прокуратурата за прецизиране на обвиненията. Това е забавило приключването на производството с близо 3 години. В съдебната фаза също са допуснати сериозни забавяния, причинени от действията на съдилищата. Постановената от СРС присъда е отменена от въззивната инстанция (СГС) и делото е върнато за ново разглеждане от друг състав на първоинстанционния съд. Образуваното след това съдебно производство в СРС е продължило 7 години и 4 месеца. Проведени са общо 30 съдебни заседания, 15 от които са отложени поради неявяване на подсъдимите или техните защитници. Съдът не е предприел никакви действия за проверка на представяните от тях медицински документи, болнични листове и писмени доказателства за служебна ангажираност, както и за издирване на нередовно призованите свидетели и за дисциплиниране на неявили се свидетели въпреки редовното им призоваване. В резултат на всички забавяния делото е прекратено поради изтичане на абсолютната давност за наказателно преследване по повдигнатото обвинение. Сред забавените граждански, търговски и административни дела най-продължително е за делба между петима съделители на шест имота, подробно индивидуализирани по местоположение, площ и граници в местност в полите на Витоша (чл. 34 от Закона за собствеността). В производството, продължило 15 години, 2 месеца и 24 дни, са допуснати много забавяния при разглеждането му пред първоинстанционния и пред въззивния съд, изразяващи се най-вече в многократното отлагане на съдените заседания и насрочването им през големи интервали от време. Делото в СРС, образувано през 2001 г., е продължило 6 години в първата фаза на делбата и 3 години и 8 месеца във втората. В първата фаза на делбата съдът установява само кръга на съделителите, броя на имотите, включени в делбената маса, и квотата на всеки съделител, а във втората извършва делбата. По това производство в първата фаза са проведени 17 съдебни заседания, а във втората 10 – отлагани безкритично от съда за събиране на доказателства. Отчетът на Инспектората към ВСС за установените нарушения на правото на разглеждане и решаване на делата в разумен срок по глава Трета „а” от ЗСВ (нарушение на чл. 6 от Конвенцията за защита правата на човека и основните свободи) за периода 1 април – 30 юни 2017 г. може да се прочете на интернет страницата на ИВСС - http://www.inspectoratvss.bg/bg/page/16. По информация от Министерството на правосъдието за този период са сключени 51 споразумения, по които общата изплатена сума за обезщетения е 98 600 лв. Максималният размер на обезщетението, предвиден в ЗСВ, е 10 000 лв.", "date": "2017.08.04", "title": "Установиха 84 забавени дела, делба на имоти в полите на Витоша се точела 15 г."}
{"url": "https://www.24chasa.bg/novini/article/6375362", "text": "Бай Симо се е разхождал в парк \"Лаута\" и се е натъкнал на трупа на Данаил Божилов. Видял е пистолета и го е взел, защото е имало много младежи и някой може да се нарани. Това обясни Пламен Бонев, защитник на 74-годишния бивш военен Симеон Стоев, на когото след минути ще се гледа мярката в пловдивския районен съд. В неговия дом разследващите откриха пистолета, с който се е самоубил на 26 юли Данаил Божилов. Това стана дни след инцидента. \"Намерил го е и е обмислял да го върне. Но като чул по новините, че се разследва убийство,  се уплашил да не обвинят него за извършител. Бай Симо е болен от алцхаймер, паркинсон и има три стенда на сърцето. Не зная дали той е осъзнавал какво върши\", каза адвокат Бонев.  Той допълни, че другото оръжие, открито в дома на бившия военен, е старо и неработещо, а и е от времето, когато  бил на служба в армията. \"Колкото до това, че е взел цигарите на самоубилия се, смятам за градски лакърдии\", допълни защитникът. Той ще настоява за по-лека мярка на своя клиент - подписка или домашен арест. ", "date": "2017.08.04", "title": "Адвокатът на задържания с пистолета бивш граничар: Бай Симо се е страхувал да не го обвинят"}
{"url": "https://www.24chasa.bg/novini/article/6375393", "text": "Шестима мъже от циганската махала на врачанското с. Баница станали жертва на трафик на хора с цел трудова експлоатация в Швеция през юли. Мъжете са заминали с уговорката да берат боровинки, но пристигайки в село, близо до столицата Стокхолм, са били карани да просят и да живеят в мизерни условия. Жертвите са потърсили помощ от посолството ни в скандинавската страна и са се върнали у нас. Като пристигнали в Швеция, били настанени в палатки в гориста местност на север от Стокхолм. Работодателят им българин ги принуждавал да живеят в мизерни условия, като не им плаща и ги карал да нощуват на места, различни от уговорените. Това разказа българският консул в Швеция Надя Велева. \"По техните думи отношението към тях е било грубо, стигало се и до физически тормоз, искали да им вземат личните карти, давали им храна с изтекла годност. Условията за спане и като цяло са били лоши. Тъй като все още нямало боровинки, техният работодател, който също е българин, ги е накарал да просят. Но шестимата мъже отказали\", обяснява Велева. Те останали при тези условия пет дни, след което решили да избягат. Успели да се свържат с посолството ни в скандинавската страна и с помощта на мисията се върнали обратно у нас.", "date": "2017.08.04", "title": "Тръгнали да берат боровинки в Швеция, направили ги просяци"}
{"url": "https://www.24chasa.bg/novini/article/6375406", "text": "Взех пистолета, който беше до тялото на простреляния човек, защото в парка е пълно с наркомани и щяха да се избият за него. Не съм го направил с умисъл, за да го открадна. Щях да го върна в полицията, но се стреснах като чух, че говорят за убийство. Помислих, че могат да обвинят мен. Това каза в пловдивския районен съд 74-годишният бивш военен Симеон Стоев. В момента защитата му поиска 10 минути почивка да се запознаят с материалите по делото. ", "date": "2017.08.04", "title": "Бай Симо в съда: Ако не бях взел пистолета - пълно е с наркомани, щяха да се изтрепят"}
{"url": "https://www.24chasa.bg/novini/article/6375385", "text": "Награди за 8 полицаи, задържали престъпници, оказали съпротива срещу тях и за двама пожарникари, спасили 10 деца, връчи днес главният секретар на МВР Младен Маринов. Той отличи огнеборци от пожарната в Пазарджик, за това, че на 24 юли помогнали на 10 деца, между 7 и 10 години, да се върнат в базата си. Хлапетата се били изгубили в землището на село Варвара, община Септември. Директорът на СДВР старши комисар Ивайло Иванов пък връчи награди на 8 полицаи. На 2 август те задържали група роми, които крадяли желязо и замеряли с него униформените. На следващия ден служителите на реда арестували обявен за издирване след продължителна гонка, в която мъжът се опитал да ги избута от пътя. Да види награждаването дойде и вътрешният министър Валентин Радев. Той застана при журналистите и аплодираше бурно отличилите се служители на реда. Те ще получат и парични награди.", "date": "2017.08.04", "title": "Главният секретар награди 8 полицаи и двама пожарникари"}
{"url": "https://www.24chasa.bg/novini/article/6375394", "text": "От 11 август започва цялостното преасфалтиране на кръстовището на Орлов мост, съобщи днес пред журналисти зам.-кметът по транспорта на София Евгени Крусев. \"Изцяло сменена ще бъде настилката на кръстовището на Орлов мост и няколкостотин метра нагоре в посока \"Плиска\" заради деформациите на асфалта. Ще бъдат положени няколко пласта асфалт, които да поемат тежкото движение. Кръстовището няма да бъде затваряно изцяло, а само стеснено, като ремонтът ще продължи между седем и десет дни\", информира зам.-кметът Крусев. Той провери ремонта на ул. \"Шандор Петьофи\", в който са инвестирани около 200 хил.лв. от бюджета на Столичната община. Направена е цялостна подмяна на водопроводната мрежа, нови тротоари и изцяло ново пътно платно, което се очаква да стане готово в началото на септември, предаде БТА. Крусев съобщи, че днес ще бъде премахнато стеснението на бул. \"Прага\" в района на бул. \"Ген. М. Д. Скобелев\", където е изградена нова канализационна връзка. Поетапно ще се реализира ремонт на отсечката между бул. \"Цар Борис Трети\" и бул. \"Братя Бъкстон\". Предстои изграждане на нов мост по бул. \"Тодор Каблешков\" след около две седмици, уточни зам.-кметът. Той каза, че връзката между бул. \"Брюксел\" и Терминал 2 на летището трябва да е готова до края на ноември. Улица \"Житница\" ще бъде отворена в края на 2018 година. В отговор на въпрос Крусев каза, че по отношение на искането за удължаване на трамвайна линия номер 5 към Владая е направено проучване, според което трябва да се съборят повече от 50 къщи за разширяване на булеварда. Крусев каза, че маршрутната линия към Владая е спряна и не се обслужва поради липса на интерес от превозвача заради малък брой пътници. В момента се търси превозвач, който да обслужва маршрутната линия.", "date": "2017.08.04", "title": "От 11 август преасфалтират кръстовището на \"Орлов мост\" в София"}
{"url": "https://www.24chasa.bg/novini/article/6375455", "text": "Деца войници в Демократична република Конго пият кръвта на своите жертви, вярвайки, че това ще ги направи непобедими, разказва доклад на ООН, съобщи Ройтерс. Въоръженото формирование \"Камуина Нсапу\", което редовно извършва нападения в централния район Касай, използва за бойци момчета и момичета, много от които на възраст между 7 и 13 години, заяви Комисията на ООН за правата на човека, информира БТА. Според доклада членовете на \"Камуина Нсапу\" вярвали, че магическият ритуал, включващ пиене на кръвта на обезглавени жертви, ще ги направи непобедими. Повечето жители били убедени в магическите способности на децата, което всявало страх. \"Това общо вярване може отчасти да обясни защо едно зле въоръжено формирование, съставено до голяма степен от деца, е в състояние да устои на настъплението на обучена национална армия повече от година\", заяви комисията в доклада, който се основава на свидетелства на хора, избягали в Ангола от насилието в Демократична република Конго. По данни на ООН \"Камуина Нсапу\" е екзекутирала най-малко 79 човека. Формированието убивало главно представители на властите. През март или април е било създадено друго въоръжено формирование, наречено \"Бана Мура\", което да напада етническите групи луба и лулуа, към които принадлежат бойците на \"Камуина Нсапу\". Твърди се, че формированието, подозирано, че извършва кланета и изнасилвания на етническа основа, е въоръжавано и подкрепяно от местни лидери и служители на армията и полицията.", "date": "2017.08.04", "title": "ООН: Деца войници от Конго пият кръвта на жертвите си"}
{"url": "https://www.24chasa.bg/novini/article/6375491", "text": "Основните ни приоритети са гарантиране на ефективна, бърза и справедлива съдебна власт и институционален ред за борба с корупцията. Това каза министърът на правосъдието Цецка Цачева по време на брифинг, в който тя представи приоритетите на министерството, предаде Агенция „Фокус“. Цачева поясни, че първият приоритет се постига с актуализираната стратегия за реформата на съдебната власт. По думите й до момента основно усилия са били положени в систематизиране на мненията, становищата по изработване на единно звено антикорупционен орган, който да координира работата по противодействие на корупцията и отнемане на незаконно придобитото имущество, там, където действията срещу корупционни практики не са довели до успех. Цачева поясни, че се предвижда единният орган да бъде ситуиран около сега създадената и добре работеща Комисия за отнемане на незаконно придобито имущество. Тя допълни, че Комисията ще бъде натоварена допълнително с компетентности именно по противодействие на корупцията. По думите й комисията ще бъде петчленна, а предложението е председателят да се избира от НС. „По Конституция това е законодателният орган на България, който е натоварен с очаквания и на практика да бъде най-прозачната институция“, коментира Цачева. Министърът поясни, че новите моменти по отношение на единния орган за борба с корупцията е приобщаването на компетентностите и правомощията на специализирана дирекция в ДАНС, която и до момента има предмет на работа, противодействие на корупцията. „Няма да има разследващи функции, дейностите са свързани със събиране, анализ на информацията, която достига до Комисията“, допълни министърът на правосъдието.", "date": "2017.08.04", "title": "Цачева: Приоритетите ни са гарантиране на ефективна, бърза и справедлива съдебна власт"}
{"url": "https://www.24chasa.bg/novini/article/6375495", "text": "Домашен арест наложи пловдивският районен съд на 74-годишния бивш военен Симеон Стоев, у когото полицията откри пистолета, с който се е самоубил бизнесменът Данаил Божилов.  Прокуратурата поиска постоянна мярка, но съдията Пламена Славова прецени, че той трябва да си осигурява лекарства. Според нея най-тежката мярка би се отразила върху правата му. \"Г-жо съдия, искам по-лека мярка, да си бъда вкъщи и да се грижа за единствената ми дъщеря, аз съм половин човек и нямам лекарства\", каза Стоев. Адвокатът му Пламен Бонев бе категоричен, че ако клиентът му остане няколко месеца в ареста, това означава сигурна смърт. \"Той е с изключително влошено здравословно състояние. Страда от паркинсон, алцхаймер, деменция и има 75% инвалидност, а в следствения арест докторът за всичко изписва само аспирин\", посочва защитникът. \"Как прокуратурата прецени, че един възрастен мъж, вдовец, изключително беден, ще се укрие. Къде? В Южна Африка при Братя Галеви ли\", попита защитникът. Прокурор Пламен Георгиев твърди, че въпреки липсата на обременено съдебно минало, Симеон Стоев е с висока степен на обществена опасност. \"Държал е незаконно оръжие. Възпрепятствал е органите да разкрият престъплението. Бил е молен от полицаите многократно да посочи мястото на оръжието, но не го е направил. Пистолетът беше открит след обиск в дома му\", каза прокурорът. Той обаче изтъкна, че с оглед на възрастта и здравословното състояние на Стоев може да му бъде наложена мярка \"домашен арест\".", "date": "2017.08.04", "title": "Пуснаха под домашен арест бившия военен с откраднатия пистолет (Снимки)"}
{"url": "https://www.24chasa.bg/novini/article/6375477", "text": "Маркъс Хътчинс, който стана известен със спирането на разпространението на вируса WannaCry, ще бъде изправен пред съда. Той е обвинен, че е участвал в създаването на Kronos - софтуер, използван за кражби на банкови данни от компютрите на заразените, предава  . 23-годишният британски програмист е арестуван от ФБР в Лас Вегас, където е бил на конференция. Според обвинението Хътчинс е създал и продавал в интернет форуми малуера Kronos, разработен през 2014 или 2015 г. Малко след като са засечени първите атаки на Kronos, Хътчинс публикува в туитър: \"Някой да има кода на Kronos?\" Колегите на програмиста коментират, че \"американското правосъдие допуска огромна грешка\".", "date": "2017.08.04", "title": "Програмистът, спрял WannaCry, създал вирус за кражба на банкова информация"}
{"url": "https://www.24chasa.bg/novini/article/6375521", "text": "\"АЕЦ Козлодуй\" е приключила първите шест месеца на тази година с нетен финансов резултат в размер на 34 млн. лв. През първото полугодие на 2017 г. приходите от дейността на дружеството са 418 млн. лв., което е с 22 мил. лв. повече в сравнение с аналогичния период на миналата година. Това става ясно от отчета за финансовото състояние на атомната централа, публикуван днес, съобщава БТА. Основната част (97 на сто) от приходите са формирани от продажбата на електроенергия и са на обща стойност 418 млн. лв. Това е с 21 млн. лв. повече в сравнение за същия период на миналата година. В доклада се посочва, че отчетният период се характеризира с високо ниво на търсене на електрическа енергия, провокирано от студената зима. С 46 млн. лв. (15,1 на сто) повече са приходите от продажби на електроенергия на свободния пазар, което е вследствие на по-високите продажни цени на борсата и увеличената реализация. През първото полугодие на 2017 г. дружеството е направило разходи в размер на 381 млн. лв., което е с 14 млн. лв. (3,5 на сто) по-малко в сравнение с този период на 2016 г. \"АЕЦ Козлодуй\" приключи първото полугодие на 2017 г. с добри производствени и икономически резултати, които осигуриха финансова стабилност на дружеството. Сред факторите с най-голям принос за това са благоприятното развитие на пазара на електроенергия, повишените средни пазарни цени за този период на 2017 г., както и ръста от постъпление от Обществения доставчик, се казва още в отчета.", "date": "2017.08.04", "title": "\"АЕЦ Козлодуй\" отчете 34 млн. лв. печалба за първите 6 месеца на годината"}
{"url": "https://www.24chasa.bg/novini/article/6374638", "text": "Мъж от Тексас построи увеселителен парк за болната си от аутизъм дъщеря, съобщава Би Би Си. След многобройни и неуспешни опити да заведе дъщеря си Морган, която страда от тежка форма на аутизъм, в увеселителен парк, Гордън Хартмън решава да създаде свой собствен. Така през 2010г. се създава първият в света ултра-достъпен увеселителен парк за хора с увреждания. Паркът е построен в Тексас, САЩ, а в изграждането му, освен инженери, са участвали доктори, терапевти, както и родители на деца като Морган. 7 години по-късно съоръжението жъне огромен успех и се радва на многобройни посетители. Първоначално сградата е помещавала само лунапарк, но от тази година посетители могат да посетят и аквапарк.  \"Всички атракциони са пригодени за използване от инвалиди и хора с увреждания, но въпреки това често имаме посетители без здравословен проблем. Това ме радва, защото така децата комуникират, въпреки различията си.\", казва създателя на увеселителния парк Хартмън.", "date": "2017.08.04", "title": "Баща построи увеселителен парк за болната си дъщеря (Снимки)"}
{"url": "https://www.24chasa.bg/novini/article/6374712", "text": "Заместник-председателят на Националното бюро за контрол на СРС-та Георги Гатев обжалва  . Това става ясно от писмо изпратено до медиите от Гатев. По думите му, достъпът е бил отнет с \"изцяло неясни мотиви\" затова той е подал жалба до Държавната комисия по сигурността на информацията /ДКСИ/. Гатев заявява, че не е допуснал никакви нарушения на служебните си задължения или други нарушения, които да са основания за отнемане на достъпа му до класифицирана информация, предава БТА. Преди десет дни ДАНС отне достъпа до класифицирана информация на заместник-председателя на Националното бюро за контрол на СРС-та. Това стана няколко дни след като прокуратурата съобщи, че член на Бюрото се е срещал с подсъдими и обвиняеми магистрати и ги е съветвал как да подадат молба в Бюрото за контрол на СРС-та. В случай, че Гатев остане с отнет допуск до класифицирана информация, той може да обжалва това решение пред Върховния административен съд.", "date": "2017.08.04", "title": "Георги Гатев обжалва решението на ДАНС да отнеме достъпа му до класифицирана информация"}
{"url": "https://www.24chasa.bg/novini/article/6374792", "text": "Военно въздушните сили на международната коалиция, водена от САЩ, са атакували днес позициите на терористите от „Ислямска държава“. При удара са загинали осем души, сред които седем деца и жена, предаде ТАСС, цитирана от \"Фокус\". Според местни медии ударите са нанесени в ранните часове в района на джамията Имам ан Нури, а също така край армейската казарма на Ракка, превзета от терористите.  Военно въздушните сили на коалицията оказват подкрепа на арабско-кюрдските формирования от „Сирийските демократични сили“, които в момента водят боеве по улиците на Ракка.", "date": "2017.08.04", "title": "Седем деца са загинали при удар на международната коалиция в Ракка"}
{"url": "https://www.24chasa.bg/novini/article/6374710", "text": "ТИР прегазил пешеходец от Монтана посред нощ. Това съобщиха от полицейската дирекция. Трагичният инцидент станал на 4- ти авуст около 01,30 часа на републикански път II-81, на 1 километър след изхода на гр. Монтана в посока гр. Берковица. Водачът на товарен автомобил \"Форд Транзит\" не забелязал в тъмното пешеходеца и го блъснал.  Вследствие на удара мъжът е издъхнал на място. Установен е водачът на товарния автомобил – О.Ж. на 49 г., гражданин на Република Сърбия. Водачът е пробван за алкохол, като пробата е отрицателна. Задържан е за 24 часа. Установен е починалият пешеходец – на 51 г. от гр. Монтана. Местопроизшествието е посетено от дежурна оперативна група на РУ Монтана. Извършен е оглед и е образувано досъдебно производство.", "date": "2017.08.04", "title": "ТИР прегази пешеходец в Монтана (Обновена)"}
{"url": "https://www.24chasa.bg/novini/article/6374838", "text": "През последните години очната патология тревожно нараства. Приблизително 285 милиона души по света живеят със слабо зрение и слепота. От тях 39 млн души са слепи и 246 млн са с умерено или тежко увреждане на зрението. Според статистика, около 19 милиона деца са с увредено зрение. Прави впечатление, че около 65% от всички хора с увредено зрение са на възраст около и над 50 години, а в днешно време това са социално и професионално активни хора. Топ причини за слепота и зрителни увреждания в света са резултат от следните заболявания – катаракта, глаукома, свързана с възрастта дегенерация на макулата, диабетна ретинопатия, рефракционни аномалии като късогледство, далекогледство и др. Офталмологичната практика често се фокусира и върху очни увреждания, свързани с технологиите, а именно сухота и умора на очите, затруднено нощно виждане, трудна адаптация от светло на тъмно и трудно фокусиране. Да се предпази зрението и да се съхрани функцията на зрителния анализатор е задача на специалисти, семейни лекари и самите пациенти, тъй като до 80% от слепотата в света може да бъде избегната. Освен скрининга на фамилно обременени пациенти за глаукома, диабет и други, може да се разгледат и най-честите нарушения и симптоми, тъй като в тези случаи пациентите са благоприятни за профилактика. Такива са късогледството, далекогледството, астигматизъм, както и състоянието, което пациентите описват като „уморени очи“. Ефективен при рефракционни нарушения и очна умора е природният продукт Ocolut Combi VGcaps (Околут Комби растителни капсули). Той е конкурентен с оптималната и отлично балансирана формула на пигменти и антиоксиднти. Ocolut Combi VGcaps е отлично решение за профилактика и като допълваща терапия на редица очни заболявания. Той е уникална комбинация от антиоксиданти и филтри със синергичен ефект във високи количества лутеин и зеаксантин. Екстрактите са вложени във високотехнологична VGcaps форма – растителни капсули, съобразени с изискванията на фармацевтичната индустрия. Ocolut Combi е безопасен при продължителна употреба. От опита в практиката си препоръчвам Ocolut Combi VGcaps при рефракционни аномалии – късогледство, далекогледство и астигматизъм, както и при „уморени очи”. Уместно е   да се прилага и при индивиди с нормално зрение, с цел профилактика, особено при продължително използване на екрани, престой в силно осветена среда, при интензивно шофиране и други рискови фактори на средата.  се дозира по 1 растителна капсула дневно, след хранене. При късогледство, далекогледство, астигматизъм и други проблеми с рефракцията е добре курсът с Ocolut Combi да продължи минимум 3 месеца. При по-тежки случаи, когато проблемите са съпътствани с придружаващи заболявания, рискови за зрението е уместно и по-продължителен курс - например 6 месеца. За профилактика   се приема от 1 до 3 месеца като позитивните ефекти корелират с продължителността на приемане. Рефракционните нарушения и умората на очите са първи признаци на проблеми със зрението, при които чрез прием на   може да се предотвратят по-тежки изменения в зрението.  е търговска марка на фирма  . За консултация с лекар можете да се обърнете към Клиника БОРОЛА, София, 1202, ул. Цар Симеон 52, тел. 02/ 983 62 03, e-mail  . За по-богата информация посетете интерактивния сайт  . Може да поръчате онлайн на ", "date": "2017.08.04", "title": "Препоръчвам Ocolut Combi при първи признаци на проблеми със зрението"}
{"url": "https://www.24chasa.bg/novini/article/6374817", "text": "Голям срив на компютърните системи блокира тази сутрин информационните системи на редица държавни учреждения и на болниците в района на датската столица Копенхаген, предадоха Ройтерс и ТАСС ,цитирани от БТА. Към този момент голяма част от проблемите е отстранена, но някои функции на системата остават недостъпни за ползвателите и се работи за отстраняването им, съобщи в Туитър регионалната администрация. Все още е рано да се прецени дали сривът е бил причинен от хакерска кибератака, каза пред Ройтерс говорител на администрацията. Събират се данни за последствията от инцидента. В резултат на срива, забелязан в 7:20 ч местно време, е спряла да действа системата за електронни медицински карти, държавните служители са останали без достъп до информация на своите компютри, не са работели телефоните и кол-центровете. В няколко столични болници са били задействани предварително разработени за такъв случай процедури и това не се е отразило на пациентите.", "date": "2017.08.04", "title": "Голям компютърен срив блокира \nинформационните системи в Копенхаген"}
{"url": "https://www.24chasa.bg/novini/article/6374813", "text": "Властите в Гърция засилват превантивните мерки за борба със западнонилската треска, след като само за няколко дни заразата взе още една жертва, съобщават гръцките медии, цитирани от БТА. Починалите досега са възрастни жени над 80 години и са от района на Арголида, полуостров Пелопонес, Южна Гърция. Според центъра за контрол и превенция на болестите от началото на годината в Гърция са диагностицирани 12 случая на западнонилската треска. Вирусът на тази треска се разпространява чрез ухапване от комари. Заразата се появи, след като от две години насам не бе регистриран нито един случай. Само за пет години /от 2010 г. до 2014 г./ в Гърция са били регистрирани 624 случая, а смъртните случаи са 79.", "date": "2017.08.04", "title": "Нова жертва на западнонилска треска в Гърция, засилват мерките"}
{"url": "https://www.24chasa.bg/novini/article/6374698", "text": "Рекорден трафик отчитат от Дунав мост Видин-Калафат, съобщава  . 96 000 автомобила са преминали миналия месец, което се случва за първи път от откриването на моста. Според директора на дружеството за управление на съоръжението, Любомир Низамов, трафикът по Дунав мост Видин-Калафат се е увеличил с около 20%. От началото на отпускарския сезон в Европа, който традиционно започва в края на юли и началото на август, се наблюдава тройно увеличение на леките автомобили. Броят им в най-натоварените дни достига до 900.", "date": "2017.08.04", "title": "Рекорден трафик отчитат от \"Дунав мост 2\""}
{"url": "https://www.24chasa.bg/novini/article/6374844", "text": "Ваучери за 100 000 лева ще могат да получават фирми, които искат да качат акциите си на борсата. Механизмът как да стане това ще обсъждат през следващата седмица министърът на икономиката Емил Караниколов и екипът му с Българската фондова борса.  Парите за ваучерите ще се вземат от Оперативна програма \"Иновации и конкурентоспособност\". С тези 100 000 лева ще се покриват разходите на една фирма за инвестиционен посредник за изработване на проспекти и целия механизъм за качване на една компания на борсата.  На пресконференция за представяне на икономическите приоритети в управленската програма Караниколов обяви пет, сред които икономически растеж, намаляване на административната тежест за бизнеса и привличане на нови инвестиции.  В Министерството на икономиката са анализирани 187 предоставяни услуги, като 113 от тях ще бъдат променени. „67 такси са предложени за намаляване, а за 21 услуги таксата напълно ще отпадне. 15 услуги и режими са предложени за намаляване на изискуемите документи, а 8 напълно ще отпаднат, което ще спести време и разходи за гражданите и фирмите“, заяви министърът.   Министърът определи подкрепата за малките и средните предприятия  като основен приоритет. Предстои стартиране на програма по \"Иновации и конкурентоспособност\", която ще е облекчена за малките, средните и микро предприятия. Очаква се при кандидатстването по нея да се подават само заявление за участие и декларация, че кандидатът не е в несъстоятелност, ликвидация. По тази програма ще се допуска и ваучерна система до 30 000 лева за закупуване на машини, издаване на сертификати и вписване на патенти. Икономическият министър Караниколов акцентира и върху развитието на индустриалните зони и инвестициите в тях, като акцент на управленската програма на кабинета. Работи се по развитието на зоните Божурище, Кърджали, Видин и Ловеч.  Министърът припомни, че преди седмица кабинетът отне статута на свободна зона Видин, който статус забранява продажба на терени. Това ограничение сега отпада. С областния управител на Ловеч тепърва ще се определя къде да е зоната, в Стара Загора вече са набелязани 4 места, където евентуално ще се развива зона там.  Министърът чака предложения на областните управители и на местните власти. Караниколов заяви, че се работи по облекчения за фирми, които ще инвестират в индустриални зони и това ще стане с промени в закона.   ", "date": "2017.08.04", "title": "Ваучери от 100 000 лева на фирми, за да се листват на борсата"}
{"url": "https://www.24chasa.bg/novini/article/6374834", "text": "ООН съобщи за повече от 250 „извънсъдебни убийства“ в региона Касай в Демократична република Конго, които са били извършени от средата на март до средата на юни. Сред убитите има десетки деца, предаде \"АФП\", цитирано от \"Фокус\" „Екип на ООН успя да потвърди, че между 12 март и 19 юни 251 души са били жертва на извънсъдебни убийства“, пише в доклад на отдела за човешки права на ООН. „Сред тях има 62 деца, от които 30 са на възраст под осем години“, сочат от тях, специфично обвинявайки правителствени агенти в убийството на седем от тях.", "date": "2017.08.04", "title": "ООН: 251 убити за три месеца в Конго"}
{"url": "https://www.24chasa.bg/novini/article/6374866", "text": "Продължава разследването на Главната републиканска прокуратура в Анкара на лица, свързани с т.нар. „Терористична организация на гюленистите/Паралелна държавна структура” (ФЕТО/ПДС) и работещи в държавни органи и институции, предаде информационната агенция Догу хабер ажансъ (ДХА), цитирана от Фокус. Издадени са заповеди за задържане на общо 59 подобни заподозрени. Те са служители в Министерството на науката, индустрията и технологиите в местни структура в 20 района на турската столица. Задържанията са започнали рано тази сутрин, посочва още ДХА.", "date": "2017.08.04", "title": "Нови масови арести на гюленисти в Анкара"}
{"url": "https://www.24chasa.bg/novini/article/6374872", "text": "Министър-председателят на Израел Бенямин Нетаняху е заподозрян за престъпления като измама, корупция и вземане на подкупи. Полицията разпитва Нетаняху от месеци насам по случаите, но не е излизала до момента с подробности, предаде ABC News, цитирани от \"Фокус\".  В издаден от полицията документ се твърди, че Нетаняху е разпитван по „подозрение за измама, подкупи и нарушаване на доверието“. От екипа на министър-председателя сочат, че разследването е „лов на вещици“, започнат от враждебните на неговия твърд курс кръгове. „Ние напълно отхвърляме необоснованите твърдения срещу министър-председателя. Това е част от кампания по заменянето на правителството“, сочат от канцеларията на министър-председателя.", "date": "2017.08.04", "title": "Бенямин Нетаняху е заподозрян за вземане на подкупи"}
{"url": "https://www.24chasa.bg/novini/article/6374878", "text": "Областната дирекция на МВР в Ловеч издирва Ивайло Методиев Лехчевски от Перник, който на 24 юли е избягал от Държавната психиатрична болница - гара Карлуково, област Ловеч. Там е бил настанен на задължително лечение и към момента е в неизвестност, съобщават от полицията в Ловеч. Лехчевски е на видима възраст 35-40 години, висок е 175 см, с къса, права, кестенява коса, зелени очи и нормално телосложение. Умоляват се гражданите, които имат информация за местонахождението на издирваното лице, да се обадят на телефон 112 или в най-близкото поделение на МВР, като анонимността им е гарантирана, допълват от полицията.", "date": "2017.08.04", "title": "Полицията в Ловеч издирва мъж, избягал от психиатричната болница в Карлуково"}
{"url": "https://www.24chasa.bg/novini/article/6374880", "text": "Доналд Тръмп веднъж постави под съмнение доколко разумно е да се излиза в отпуск. Но сега президентът се подготвя да се включи в ежегодния августовски екзодус от града, който той нарича \"блатото\", съобщава БТА. Днес Тръмп трябва да излезе в първата си продължителна ваканция извън Вашингтон, откак е встъпил в длъжност - 17-дневно бягство в неговия частен голф клуб в щата Ню Джърси. Отпускът на президента може би отчасти е по необходимост. Всички, които работят в Западното крило на Белия дом, вкл. обитателят на Овалния кабинет, ще трябва да го опразнят до края на седмицата, за да може правителството да подмени 27-годишните отоплителни и климатични системи. Но Белият дом не гледаше благосклонно на въпросите за плановете на президента за август.  говорителката на Белия дом Сара Хъкаби Сандърс каза във вторник: \"Ще продължим да ви държим в течение за неговия график през август, когато бъдат уточнени подробностите.\" Тръмп и неговите поддръжници обичат да парадират с презрението му към отпуските, но истината е, че президентът непрекъснато ползва отпуски. Откакто е на поста, Асошиейтед прес е преброила, че той е прекарал 13 от 28-те уикенда извън Белия дом, предимно в именията си в Палм бийч, Флорида, или Бедминстър, Ню Джърси. Данните включват един уикенд по време на негово официално пътуване в чужбина и уикенда за Деня на бащата, прекаран в държавната президентска резиденция \"Кемп Дейвид\" в щата Мериленд. Честите напускания на Вашингтон от Тръмп са в противоречие с неговите критики преди и по време на миналогодишната президентска кампания срещу ваканциите и редовните голф разходки на бившия президент Барак Обама. \"Барак Обама игра вчера голф. Сега той отива на 10-дневна ваканция на Мартас винярд. Хубава работна етика\", пише Тръмп в \"Туитър\" през август 2011 г. Миналата година Тръмп каза, че не би имал време за голф, ако стане президент. \"Аз ще работя за вас. Няма да имам време да ходя да играя голф\", каза той пред поддръжници във Вирджиния. Обаче играе голф винаги, когато е в своите клубове; понякога на всичките 18 дупки, а в други случаи на по-малко. Екипът му рядко признава, че той играе дори когато негови снимки по време на игра се появяват в социалните медии. Освен подменянето на отоплителната и охладителната система в Белия дом са необходими и ремонтни работи по стъпалата на Южния портик, страната на Белия дом, която гледа към \"Нешънъл мол\". В списъка на предвидените ремонти са още козметични подобрения като вътрешно боядисване, подмяна на килими и завеси, ремонт на тавана на пресслужбата заради течове. Очаква се работите да се извършват денонощно през следващите седмици, за да приключат до 21 август.", "date": "2017.08.04", "title": "Тръмп заминава на първата си ваканция, откакто е президент"}
{"url": "https://www.24chasa.bg/novini/article/6374899", "text": "Стотици декари гори и голяма част от маслинените дървета изгоряха при пожар на остров Лесбос, съобщава  . С хеликоптери, пожарни коли, огнеборци и части на армията се опитват поне да ограничат силния пожар на остров Лесбос. В помощ пристигнаха пожарникари и още техника от Атина. Според огнеборците, които участват в акцията, пожарът е предизвикан умишлено. Едновременно са пламнали огньове на голямо разстояние. Води се разследване за причините, издирват се организаторите на палежа. Няма опастност за туристите и жителите на острова.", "date": "2017.08.04", "title": "Голям пожар бушува на остров Лесбос"}
{"url": "https://www.24chasa.bg/novini/article/6374919", "text": "Световният лидер в сферата на разплащателните услуги Western Union (Western Union Regional Business Team Bulgaria) отличи Пощенска банка със специална награда за „Бизнес развитие за 2016“ сред банките партньори на организацията. Наградата се присъжда за високото качество на предлаганите услуги във всичките клонове на финансовата институция в страната и за отчетения ръст на трансакциите. „Нашата банка винаги е била и ще продължи да бъде доверен финансов партньор на гражданите и фирмите по отношение на всеки един аспект на банкирането. В отговор на изискванията на потребителите и за да осигурим още по-голямо удобство и избор на клиентите си, стартирахме нашето успешно, и вече дългогодишно партньорство с Western Union. Щастливи сме, че заедно постигаме много добри резултати. Стремим се да улесняваме процеса по изпращане и получаване на средства по света, а нашите клиенти все по-често да използват паричните преводи като бърза и удобна финансова услуга.“, коментираха от банката по повод отличието. Western Union е услуга, улесняваща изпращането и получаването на пари навсякъде по света чрез бързи, сигурни и достъпни парични преводи. Компанията работи с мрежа от над 500 000 агентски локации* в над 200 държави и територии. Услугите, предлагани от Пощенска банка и Western Union са парични преводи от чужбина към България, парични преводи от България към чужбина и парични преводи в страната. Повече информация може да намерите на   или като се свържете с центъра за обслужване на клиенти.", "date": "2017.08.04", "title": "Пощенска банка с награда за „Бизнес развитие за 2016“ от Western Union"}
{"url": "https://www.24chasa.bg/novini/article/6374705", "text": "Президентът Румен Радев е подписал Указ за обнародването в Държавен вестник на промените в Наказателно-процесуалния кодекс. Указът е издаден на 02 август, става ясно от днешния брой на Държавен вестник, предаде  . Новите разпоредби влизат в сила три месеца след обнародването им, т.е. от началото на ноември месец делата за корупция срещу министри, депутати, кметове и други представители на държавата ще се разглеждат от Специализирания наказателен съд. Досега тези дела се разглеждаха от Софийския градски съд. Приетите в края на първата сесия на 44-то Народно събрание поправки в НПК въвеждат и правила, с които се прекратява практиката на безкрайно отлагане на съдебните дела. Според мнозинството, с новите текстове в Наказателно-процесуалния кодекс ще се осигури ускоряване на съдебния процес, за което настоява обществото. С публикуването в Държавен вестник на НПК президентът Румен Радев отхвърля призивите на група извънпарламентарни партии, както и на близкия до тях Съюз на съдиите в България, да наложи вето на поправките. Не е изключено, заради поправките в НПК да се направи и опит за сезиране на Конституционния съд.", "date": "2017.08.04", "title": "Президентът Радев е подписал промените в НПК, въпреки призивите за вето"}
{"url": "https://www.24chasa.bg/novini/article/6374709", "text": "Районна прокуратура-Пловдив ще внесе по-късно днес искане в съда за вземане на мярка за неотклонение \"задържане под стража\" спрямо Симеон Стоев, на 74 г., укрил пистолета от инцидента с бизнесмена в парк \"Лаута\". Това съобщиха от пресцентъра на Апелативна прокуратура - Пловдив. За срок от 24 часа по делото са били извършени активни процесуално-следствени действия - разпити на свидетели, претърсвания и изземвания, огледи на местопроизшествия, назначени са били балистична и химическа експертизи и други. Разследването по случая продължава, уточняват от прокуратурата. По данни на МВР, на 26 юли обвиняемият е бил първият, който е видял и се е приближил до тялото на бизнесмена Даниел Божилов. Според свидетели той е констатирал смъртта, но е взел и нещо. По-късно е установено, че това е бил пистолетът, с който Божилов се е самоубил.", "date": "2017.08.04", "title": "Днес гледат мярката на граничаря, укрил оръжието на Божилов"}
{"url": "https://www.24chasa.bg/novini/article/6374917", "text": "Софийската градска прокуратура повдигна обвинение срещу Иван Христов - следовател от Окръжна прокуратура-Бургас за принуда спрямо двама полицаи от районното управление в Несебър. Това съобщиха от пресцентъра на на прокуратурата. Според държавното обвинение, Христов е залоупотребил с властта си и е упражнил вербален натиск върху полицейските служители като така ги е принудил да не изпълнят напълно служебните си задължения, предаде БТА. Полицаите се отзовали на сигнал за побой до заведение на съпругата на Христов в Несебър. Според свидетели следователят напръскал със спрей германски турист, който си тръгнал от заведението, а други лица го пребили и обрали. След подаден сигнал от граждани, на място дошли служителите на реда и започнали работа по изясняване на случая. През цялото време Христов се намесвал в работата им, казвал им какво да пишат, дискредитирал свидетели и настоял да не се отразява присъствието му на мястото на инцидента. След това полицаите вместо да извикат разследващ полицаи, написали само докладна записка, която неотразявала истината за случилото се, тъй като се чувствали застрашени от Христов. Впоследствие те обяснили на преките си ръководители какво се е случило. Ако бъде признат за виновен по повдигнатите му две обвинения за принуда, Христов може да получи наказание от 2 до 8 години \"лишаване от свобода\". Към момента на следователят му е взета мярка за неотклонение \"подписка\".", "date": "2017.08.04", "title": "Обвиниха следовател от Несебър, че е упражнил натиск спрямо двама полицаи"}
{"url": "https://www.24chasa.bg/novini/article/6374905", "text": "Властите в Турция разследват насилствената смърт на 13-годишно момче от Истанбул, вероятно свързана с видеоигра, съобщават днес турските медии, цитирани от БТА. Хакан Екинджи играел на играта Метин2 сам вкъщи, преди да бъде открит удушен. Този инцидент става, след като по-рано негов връстник от Източна Турция бе убит заради отказ да продаде героя си в играта на други играчи. Екинджи е бил намерен мъртъв пред компютъра си два часа, след като се върнал у дома, за да играе на видеоиграта. Когато бил открит, на екрана все още вървяла играта Метин2. Според информация на в. \"Хабертюрк\" полицията разследва дали тийнейджърът не е бил подбуден да се самоубие от някой друг участник. Семейството на момчето каза обаче пред агенция ИХА, че той не е бил пристрастен към видеоигрите. Според близките Хакан е бил убит. Метин2 е онлайн игра на южнокорейска компания, особено популярна сред турските деца. Тя обаче е критикувана заради насилственото й съдържание и преди няколко години бе забранена в интернет кафенетата от валийството на Анталия.", "date": "2017.08.04", "title": "Турските власти разследват убийството на момче, вероятно подбудено от видеоигра"}
{"url": "https://www.24chasa.bg/novini/article/6374932", "text": "Огромен клон падна върху майка с дете в Борисовата градина.Това съобщи потърпевшата Соня Рандева за  . Тя е била с 4-годишния си син на поляна в парка. За щастие детето е било встрани, когато клонът пада върху нея. На мястото на инцидента веднага пристигат полицаи и екип на „Бърза помощ”. Жената е откарана в \"Пирогов\". Тя е с травми по тялото и ще носи яка на врата си. „Това поредно безумие на безхаберие трябва да спре”, заяви Соня.", "date": "2017.08.04", "title": "Клон падна върху майка с дете в Борисовата градина в София"}
{"url": "https://www.24chasa.bg/novini/article/6374922", "text": "Казус от листовките за придобиване на шофьорска книжка се превърна в истинска главоблъсканица. Въпросът, публикуван във фейсбук страницата на Съюза на българските автомобилисти, кое превозно средство е с предимство отвори вълна от спорове в социалните мрежи, предава Нова тв. Отговорът е, че колата е с предимство при работещ светофар, а автобусът - при неработещ. От СБА прилагат като доказателство наредба № 18 oт 23.07.2001 г. за сигнализация на пътищата с пътни знаци, която гласи: Чл. 51. (3) Когато движението в кръстовище се регулира със светлинни сигнали, пътните знаци по ал. 1 се поставят над тях или отстрани на същите носещи конструкции. С тях се регулира движението в случаите, когато светофарната уредба е изключена или работи в режим на жълта мигаща светлина.", "date": "2017.08.04", "title": "Казус за предимство на пътя доведе до спорове в социалните мрежи (Снимка)"}
{"url": "https://www.24chasa.bg/novini/article/6374960", "text": "Във Второ РУ в Пловдив е регистрирана поредната телефонна измама, съобщиха от пресцентъра на ОД на МВР в града. След предварителна информация по телефона, 93-годишен мъж е хвърлил през терасата на апартамента си 4 000 лева. Сумата приготвил и дал след обаждане на мним служител на реда с искане за съдействие при провеждане на полицейска операция. Образувано е досъдебно производство.", "date": "2017.08.04", "title": "93-годишен хвърли 4 000 лева на ало измамници от терасата си"}
{"url": "https://www.24chasa.bg/novini/article/6374968", "text": "Автобус с 25 пътници се е преобърнал в централния испански град Валдепеняс, предаде РИА Новости, цитирана от Фокус. Според местните медии 25-те пътници и водачът са откарани в болницата. Причините за инцидента все още не са известни. Очаквайте подробности!                                                                                                                                                                                                                                                                                                                       ", "date": "2017.08.04", "title": "Автобус се преобърна в Централна Испания, 25 души са ранени"}
{"url": "https://www.24chasa.bg/novini/article/6375077", "text": "Окръжна прокуратура Бургас ще поиска до края на деня постоянен арест за 29-годишния Димитър Милков, син на един от създателите на Първа частна милиция Найден Милков, който бе и общински съветник преди време. В момента Димитър е задържан за 72 часа и обвинен в държане с цел разпространение на високорискови наркотични вещества. На 1 август т.г. той бе спипан с метаамфетамини в бургаския к-с \"Меден рудник\", а в дома му в бл.29 полицаи откриха домашна нарколаборатория и 40 грама току що \"сготвено\" пико. За престъплението, в което е обвинен Димитър М. е предвидено наказание от 5г. до 15г. „лишаване от свобода“. Според Окръжна прокуратура Бургас ако Димитър Милков бъде пуснат има реална опасност да се укрие, както и да извърши ново престъпление, предвид тежестта на повдигнатото обвинение, предмета на престъпното деяние и трайно установените престъпни навици на Димитър М. Той  е осъждан многократно и е търпял ефективно наказание „лишаване от свобода“.", "date": "2017.08.04", "title": "Искат сина на Найден Милков за постоянно в ареста, бил с престъпни навици"}
{"url": "https://www.24chasa.bg/novini/article/6374966", "text": "Списък със 173 убийци от \"Ислямска държава“, готвещи се да извършат терористични атаки в Европа, е открит в Ирак. Списъкът е открит в терористично скривалище в руините на Мосул и включва имена, снимки и държавата, в която са родени джихадистите. Повечето бойци са от Ирак, но също така списъкът включва тунизийци, мароканци и йорданци, както и от Таджикистан и Саудитска Арабия, според германския вестник \"Die Welt\", цитиран от \"Дейли мейл\". 6 от терористите са европейци - от Белгия, Холандия, Франция и Германия. \"Die Welt” пише още, че иракските специални части са открили списъка в скривалището на \"Ислямска държава“. Американските разузнавателни служби са изпратили документа до Интерпол. От немското издание споменават, че списъкът е разпространен до всички европейски агенции за сигурност, включително британската.", "date": "2017.08.04", "title": "Откриха списък със 173 бойци на \"Ислямска държава\", готвещи атаки в Европа"}
{"url": "https://www.24chasa.bg/novini/article/6375092", "text": "До 8 години затвор заплашват 74-годишния бивш военен, откраднал пистолета, с който бизнесменът Данаил Божилов се самоуби в пловдивски парк. Днес Районна прокуратура в града ще внесе искане в съда за вземане на мярка за неотклонение „задържане под стража“ спрямо Симеон Стоев за незаконно държане на огнестрелни оръжия и боеприпаси към тях без надлежно разрешение, предаде  . Вчера стана ясно, че Стоев е взел оръжието от мястото, където се самоуби Данаил Божилов. Бизнесменът сложи край на живота си в пловдивския парк \"Лаута\" на 26 юли. Според показания на свидетели Стоев се навел да провери дали мъжът е жив, и взел нещо. Полицията, която издирваше оръжието, вчера съобщи, че пистолетът с марка \"Берета\" е намерен в дома на Стоев. От Апелативната прокуратура в Пловдив отбелязват, че до момента е установено, че за периода от 26 юли до 2 август 2017 г., обвиняемият е държал пистолет \"Берета“ и втори пистолет, чиято марка е неизвестна, в дома си в Пловдив. Оръжието било открито от служители на МВР в тайник под печката. Разследването по случая продължава.", "date": "2017.08.04", "title": "До 8 години затвор заплашват граничаря, откраднал пистолета на бизнесмена Божилов"}
{"url": "https://www.24chasa.bg/novini/article/6375156", "text": "Ако не беше издадена заповед за забрана на строителството и земеделието в земите, които попадат в Натура 2000 край защитена зона „Калиакра”, държавата щеше да понесе санкции от Европейската комисия в размер на милиони евро. Освен това България трябваше да плаща ежедневно по 20 хиляди евро, докато не се въведе заповедта. Това заяви министърът на околната среда и водите Нено Димов на извънредна пресконференция по повод недоволството на хората от Шабла, Каварна и Балчик. Той посочи, че ще се търсят възможности през Програмата за развитие на селските райони и Оперативна програма „Околна среда” за обезщетение на потърпевшите. \"Забраните, които предвижда тази заповед. Първо, забранява се строителството на територията. Забраната не се прилага за обекти с валидно разрешително за строеж към датата на обнародване на заповедта, за ремонти и реконструкция на съществуващи обекти, за изграждане, ремонти или реконструкция на съоръжения и техническа инфраструктура. Това е извън обхвата на заповедта. Заповедта забранява разораване, залесяване и създаване на трайни насаждения, допуска паша и косене\", каза министър Димов.", "date": "2017.08.04", "title": "Димов: Ако не беше издадена заповедта за \"Калиакра\", ни грозяха санкции за милиони"}
{"url": "https://www.24chasa.bg/novini/article/6375159", "text": "Няма финансова възможност да се назначат повече спешни екипи по Черноморието през летния сезон, отколкото ни трябват, така че винаги да има линейки на разположение. От друга страна, тази стъпка е и безсмислена, тъй като, ако се назначат допълнителни екипи, тези хора няма да има какво да правят след септември. Проблемът е в това, че 80 процента от повикванията на линейки по морето не са за спешни случаи, но за съжаление ангажират автомобили на спешната помощ. Това разказа в интервю на   заместник здравният министър д-р Мирослав Ненков. Оказва се, че хората на плажа най-често търсят линейка за стомашно-чревни оплаквания, обриви, слънчеви изгаряния, както и за оплаквания вследствие на прекомерна употреба на алкохол. Година след като на къмпинг \"Нестинарка\" почина 67-годишен русенец, а линейката пристигна 40 минути след повикването, тъй като бе ангажирана с друг адрес, равносметката на здравното министерство, е следната: едва 20 на сто от повикванията по Черноморието са наистина спешни. \"За юли сто повиквания са от филиалите в Бургас, Несебър, Поморие, Созопол, Царево. Юли има 31 дни, тоест изпълнявани са по 3-4 адреса на ден\", каза д-р Ненков.", "date": "2017.08.04", "title": "80% от повикванията на линейки по морето не са за спешни случаи"}
{"url": "https://www.24chasa.bg/novini/article/6375173", "text": "Руският президент Владимир Путин заяви, че ще помисли над варианта дали да се кандидатира отново за държавен глава на изборите през 2018 г., предаде ТАСС, цитирана от БТА. На съвещание с участието на Путин в Бурятия, посветено на ликвидирането на последствията от горските пожари, беше осъществен телемост със селището Черемушки, където през април изгоряха десетки домове. Пезидентът беше информиран как върви възстановяването на домовете. В един момент думата взе местен жител, ветеран от войната. Той изказа благодарност към Путин, че на Черемушки е била оказана подкрепа, и се обърна към него със следните думи: \"Владимир Владимирович, имаме молба към вас: на следващите избори за президент всички ние ви молим да се кандидатирате отново за поста, ще се радваме много.\" \"Добре, ще си помисля, благодаря\", отговори Путин, след което продължи да задава въпроси как върви възстановяването на Черемушки, посочва ТАСС.", "date": "2017.08.04", "title": "Путин: Ще помисля дали да се кандидатирам за президент догодина"}
{"url": "https://www.24chasa.bg/novini/article/6375515", "text": "Българин телефонен измамник е арестуван в Атина, след като поискал 4500 евро от жертвата си със сценарий за автомобила катастрофа, съобщава в. \"Катимерини\", цитиран от БТА. 28-годишният българин се опитал да измами жена в Атина, като й се обадил по телефона, твърдейки, че е полицай, и й казал, че сестра й е направила катастрофа, при която е загинало дете. Мъжът заплашил жената, че сестра й ще отиде в затвора, ако тя не му плати 4500 евро, за да уреди освобождаването й. Смята се, че мъжът е работил със своя съучастничка, която говорила по телефона с жертвата, представяйки се за сестра й. Жената веднага съобщила за инцидента в полицията, която изпратила свои служители, за да арестуват мъжа на мястото, където очаквал да получи парите. Полицията смята, че мъжът е приложил същия сценарий при най-малко още четири случая в Атина. Предполагаемата съучастничка все още се издирва. По-рано този месец  , опитал се да приложи същата измамна схема на остров Родос.", "date": "2017.08.04", "title": "Втори българин бе задържан за телефонна измама в Гърция"}
{"url": "https://www.24chasa.bg/novini/article/6375549", "text": "Руските власти потвърдиха, че 17 работника са изчезнали при наводнение в сибирска мина за диаманти, предава The Independent, цитиран от \"Фокус\" Руското министерство на извънредните ситуации заяви, че спасителните екипи са установили контакт със 134 от 151-те миньори, които са били в мината, когато наводнението се е случило и са евакуирани незабавно.", "date": "2017.08.04", "title": "17 изчезнаха при наводнение в сибирска мина за диаманти"}
{"url": "https://www.24chasa.bg/novini/article/6375519", "text": "Бургаският окръжен съд остави в ареста 29-годишният Димитър Милков, син на един от основателите на Първа частна милиция и бивш общински съветник Найден Милков. Според прокуратурата Милков-младши има трайно изградени престъпни навици, за които говорели многократните му осъждания. На 1 август т.г. Димитър бе спипан с метаамфетамини в бургаския к-с \"Меден рудник\", а в апартамента му в бл.29 полицаи откриха домашна нарколаборатория и 40 грама току що \"сготвено\" пико, поставено в тавичка на котлона. За престъплението, в което е обвинен Димитър Милков, е предвидено наказание от 5 г. до 15 г. затвор. Според държавното обвинение ако Милков-син бъде пуснат има реална опасност да се укрие, както и да извърши ново престъпление, предвид тежестта на повдигнатото обвинение. Пред магистратите Димитър казал, че съжалява, предаде пресаташето на съда, тъй като делото се гледа при закрити врата по решение на съдя Събчо Събев.", "date": "2017.08.04", "title": "Оставиха в ареста сина на Найден Милков, \"готвел\" пико"}
{"url": "https://www.24chasa.bg/novini/article/6375631", "text": "Делото за трагедията в завод „Миджур“ в село Горни Лом е насрочено на 20- ти ноември т.г., съобщи говорителят на Окръжна прокуратура Видин Владислав Влашев. Съдебният процес ще продължи с разпити на свидетели, а след това и на вещи лица. „Полагаме всички усилия делото да завърши в максимално кратък срок с оглед обществения интерес“, увери окръжният прокурор Владислав Влашев. Той не изключи възможността след това да се стигне до Апелативния и Върховния съд. В същото време стана ясно, че украинска фирма е заявила инвестиционно намерение да разкрие цех за производство на патрони на мястото на бившия завод „Миджур“. Собствениците са започнали процедура по вадене на разрешителни, която преминава през РИОСВ в Монтана, ОВОС и всички необходими за разкриването на новото производство дейности. Това потвърди и шефката на екоинспекцията в Монтана Деница Славкова. По думите й все още са на уведомителен режим и предвид спецификата на производството ще се произнесат в срок до 10 дни.", "date": "2017.08.04", "title": "Украинци влизат в завод „Миджур“ в село Горни Лом"}
{"url": "https://www.24chasa.bg/novini/article/6375648", "text": "Мъж стреля насред центъра на шуменското село Новосел с газов пистолет, след като му направили забележка, че фучи с висока скорост край играещи деца.  Екшънът се разиграл към 21,46 часа в четвъртък, когато в оперативната дежурна част на ОДМВР-Шумен е получен сигнал за изстрели с пистолет. На място веднага бил изпратен екип на РУ-Шумен, съобщи в. \" \". Установено е, че 30-годишният М.М. е произвел изстрели с газово оръжие и извършил непристойни действия.  Мъжът е арестуван за едно денонощие и срещу него е образувано досъдебно производство за хулиганство, съобщават от полицията, без да уточняват подробности около скандала.  Според местни хора, арестуваният е Мехмед М., който имал преправена кола, подобна на бъги и вечерта я подкарал опасно по улиците. Юзджан Ахмед, чието дете играело навън, му направил забележка за лудото шофиране. Разгневен шофьорът се прибрал у дома и се върнал с газов пистолет. С него имало и приятел с пушка, твърдят запознати. Те започнали да се разправят с Юзджан пред сладкарницата в селото, дори го ударили по ръката и гърба. На мястото била извикана и линейка. От полицията не съобщават за потърпевши с травми.", "date": "2017.08.04", "title": "Шофьор стреля с пистолет след забележка в Шуменско"}
{"url": "https://www.24chasa.bg/novini/article/6375673", "text": "Недоволството в Добруджа срещу плана за управление на защитена зона „Комплекс Калиакра” ескалира в община Балчик, съобщава  Притеснени за поминъка си граждани опитаха да осуетят общественото обсъждане в сградата, при което се стигна до сблъсъци с полицията, при която пострадаха няколко души. По-рано днес граждани протестираха и в Каварна, като там обсъждането също се провали, но без да се стига до сериозно напрежение. По информация на демонстранти, хората в последния са разбрали за мероприятието в Балчик. Успели са да влязат в общината, като обаче дошлите на място полицаи са ги изгонили със сила от заседателната зала. Двама или трима човека, които са били по-близо до стъклена врата, са с прорезни рани от счупени стъкла. От полицията в Добрич обаче заявиха за \"Фокус\", че нямат информация за сблъсък: „Протестът е мирен, даже е силно казано да се нарече протест“. Гражданите излязоха на протест заради заповед на министъра на околната среда от края на миналия месец, която забранява строителството и земеделието в защитената територия \"Калиакра\". Кметицата на Каварна Нина Ставрева също разкритикува решението като посочи, че регионът се обезлюдява и се отнема възможността за развитие. Сходна е и позицията на колегата й от Балчик Николай Ангелов.", "date": "2017.08.04", "title": "В Балчик се стигна до сблъсъци заради защитена зона „Калиакра”"}
{"url": "https://www.24chasa.bg/novini/article/6375638", "text": "\"Софарма Трейдинг\", най-голямата българска кампания по приходи в сектор „Фармация“, обяви  приключване на сделката по придобиването на сръбската компания Lekovit – най-бързо развиващия се местен търговец на едро с лекарства през последните 3 години в Сърбия, съобщават от българската компания. С придобиването на 70% от дяловете на базираната в Шабац компания, \"Софарма Трейдинг\" става мажоритарен собственик, а д-р Драган Петрович, досегашния собственик на Lekovit, ще задържи останалите 30% от дяловете на предприятието. Това стана възможно след като сръбската Комисия за защита на конкуренцията одобри безусловно сделката в края на миналия месец.  Д-р Драган Петрович ще продължи да изпълнява ролята на изпълнителен директор, който ще отговаря пряко на изпълнителния директор на Sopharma Trading d.o.o Bеograd. Той ще се присъедини и като член на ръководния екип на \"Софарма Трейдинг\" АД, и ще работи върху тясната интеграция на операциите на Lekovit с тези на дъщерното дружество на компанията в Сърбия. Партньорството между двете компании ще съчетае иновативния диверсифициран бизнес модел на българския инвеститор с местните знания и високата репутация на сръбската компания с цел изграждане на силен играч с национално присъствие на сръбския пазар. Обединението ще доведе със себе си и внедряването на иновации и налагането на място на водещи световни практики и съвременни технологии, които \"Софарма Трейдинг\" използва в модела си на работа у нас. В краткосрочен план \"Софарма Трейдинг\" и Lekovit ще се фокусират върху запазването на стойността на сръбската компания и създаването на синергия между двете дружества. „Придобиването на Lekovit е първата крачка към нашата експанзия в региона. Плановете ни за в бъдеще включват изграждането на пълния бизнес модел, който \"Софарма Трейдинг\" развива в България“, заяви Димитър Димитров, изпълнителен директор на \"Софарма Трейдинг\" АД. „Към момента основната ни цел е да запазим високата репутация на Lekovit. И това, което ясно виждаме е, че хората, работещи там са ключовият елемент, който изгражда тази репутация. Убеден съм, че комбинирайки опитът и възможностите на двата екипа и нашата силна интеграционна програма, няма да успеем да пропуснем нито една бизнес възможност и ще осъществим в пълна степен нашия план за взаимодействие. Ще се учим един от друг и ще растем заедно! \" ", "date": "2017.08.04", "title": "\"Софарма Трейдинг\" придоби 70% \nот сръбската Lekovit"}
{"url": "https://www.24chasa.bg/novini/article/6375566", "text": "Президентът на Русия Владимир Путин е бил на кратка лятна почива в южносибирската република Тува в дните от 1 до 3 август, съобщи днес говорителят на Кремъл Дмитрий Песков, цитиран от ТАСС. По думите му президентът е бродил из \"трудно достъпна тайга, ловил е риба в планински езера, занимавал се е с подводен риболов, пекъл се е на слънце, спускал се е по планински реки на моторници и салове и е правел планински преходи пеша и с АТВ\", предаде БТА. Песков допълни, че в пътешествието си Путин е бил придружаван от министъра на отбраната Сергей Шойгу, президента на Тува Шолбан Кара-оол и президента на Хакасия Виктор Зимин. Кремълският прессекретар описа климата в района като суров, остро континентален, като на слънце е много топло, но вечерта температурите рязко спадат до 5 градуса. По думите на Песков водата в езерата била с температура до 17 градуса, но това не е спряло президента. Путин, облечен с леководолазен костюм и с маска и шнорхел, два часа преследвал щука под водата, преди да я простреля с харпун. През това време инсталираната на маската му камера \"GoPro\" е заснела \"уникални кадри\", които ще бъдат публикувани, обеща Песков.", "date": "2017.08.04", "title": "Путин на тридневен отпуск в Сибир, ловил риба в планински езера, правел преходи"}
