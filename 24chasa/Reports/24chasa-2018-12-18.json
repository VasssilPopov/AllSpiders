{"url": "https://www.24chasa.bg/novini/article/7206738", "text": "5 хил. лв. глоба заплашва всеки служител в държавна институция, служба за сигурност или за опазване на обществения ред и охрана у нас, който получи информация за корупция на висша публична личност и не я съобщи незабавно. Ако скатае важните сведения за първи път, санкцията му ще е по-малко - от 100 до 2000 лв. Това гласят промени в Закона за противодействие на корупцията и отнемане на незаконно придобитото имущество. Те бяха внесени в парламента в понеделник от шефа на правната комисия Данаил Кирилов от ГЕРБ и от заместника му Хамид Хамид от ДПС. Миналия понеделник Кирилов по спешност предложи прекратеното наказателно дело да не е пречка пред внасянето на иск в съда за отнемане да незаконното имущество. Поправката, която се наложи заради тълкувателно решение на ВКС, бе приета на първо четене в края на миналата седмица. При обсъждането ѝ стана ясно, че се подготвят още промени в закона, който бе приет в края на януари тази година. С него се създаде Комисията за противодействие на корупцията и отнемане на незаконно придобитото имущество (КПКОНПИ), както е цялото име на “Антикорупция”. Друга съществена поправкая внесена в понеделникя е, че служителите на комисията “могат да призовават граждани в служебните си помещения за определените им правомощия”. В случай че призованите не се явят на определеното място и без уважителни причини, В проекта се уточнява, че принудителното отвеждане “се извършва през деня, освен ако не търпи отлагане”. Цялата процедура ще бъде изяснена в правилник. Освен това неявяването се наказва с глоба. При първия път тя е от 100 до 2000 лв., а при втория - от 500 до 5000 лв. Преди повече от месец шефът на ВКС Лозан Панов отказа да се яви пред комисията във връзка с разминаване в неговата данъчна декларация. В проекта е записано още, че за противодействие на корупцията КПКОНПИ може да поиска от съда разкриване на банковата, търговската и застрахователната тайна, както и годишните финансови отчети на фирмите, които са статистическа тайна. Вече имало съдилища, които отказват искания на комисията за разкриване на банкова и търговска тайна с аргумента, че тя не е сред органите, които имат това право. Инспекторите на комисията ще могат да получават информация и от Централния кредитен регистър и регистъра на банковите сметки и сейфове, предвижда проектозаконът. Кирилов и Хамид предлагат инспекторите да имат право да използват защитни средства, гарантиращи личната им безопасност и прикритие на самоличността им, тоест да ходят с маски. Шефът на КПКОНПИ пък да бъде пазен от НСО, защото “е необходимо да се осигури безопасността на тази висша публична длъжност”. Вносителите обясняват, че комисията няма структури за самоохрана, каквито има в ДАНС и МВР. Съществено предложение е, че на хората, които трябва да подават декларации пред комисията. Те бяха включени през януари заедно с възложители на обществени поръчки, ректорите на държавни университети и директорите на болници. Според вносителите приблизителният брой на общинарите бил 5400. “Това ще блокира системата, ще са необходими много повече матерални и човешки ресурси, използваните средства ще надхвърлят значително ползите”, мотивират се вносителите. Те обаче предлагат декларация да подава администрацията на Конституционния съд и на омбудсмана. Друга съществена промяна е, че срокът за внасяне на иск в съда се удължава от 3 на 6 месеца. Освен това се предлага по-висок праг за несъответствие за започване на данъчна проверка. Той скача от 5 на 10 хил. лв. Публична личност, която в предишните години е нямала дори минимални суми в банката, е декларирала пред “Антикорупция” хиляди левове на депозит. Това съобщи членът на комисията Силвия Къдрева пред депутатите от парламентарната комисия за противодействие на корупцията на изслушване миналата седмица. Къдрева оглавява публичния регистър в “Антикорупция”. Това е звеното, което проверява имотните декларации на властта. От тази година управниците са задължени да ги подават пред “Антикорупция”, а не пред Сметната палата, както беше досега. Този отдел от Сметната палата се вля в КПКОНПИ с приемането на новия закон през януари. Управникът, който изведнъж разкрил истинското си състояние, не го е правил пред НАП. Разликата в имотното му състояние в сравнение с предишни години била толкова голяма, че изненадала инспекторите. Властта подаваше декларациите си до 8 юни т. г. В тях бяха описани имоти, коли, яхти, самолети, ако има такива, трудови доходи, хонорари, влогове, задължения към банки или физическо лица, разходи за обучение на деца и т.н. В декларациите е изброено още имуществото на съпрузите, хората, с които са във фактическо съжителство, и на непълнолетните деца. Към момента инспекторите от публичния регистър са проверили декларациите на 5116 души на ръководни позиции, които до тази година са подавали документите си в Сметната палата. Над 50 са държавните длъжности, които подават декларации - на първо място е президентът, депутатите и премиерът. От тази година декларации подават още шефове на държавни болници, ректори, общински съветници, главни архитекти. Общо 3576 са хората, които за първи път подават декларации. 400 пък са хората, които подават финални документи, тоест напускат властовите позиции. Общо около 9000 са декларациите. Проверката е към приключване. Комисията “Антикорупция” трябва да провери последните 100 декларации за имотното състояние на властта. По закон се проверяват абсолютно всички, които тази година са около 9000 на брой. Те са публични, поместени са на страницата на КПКОНПИ още на 9 юни, ден след като изтече срокът за внасянето им. Декларациите, които до миналата година се подаваха пред Сметната палата, също бяха публични. След като документите постъпят в КПКОНПИ, започва проверка дали фактите, посочени в тях, отговарят на истината. Когато има нови обстоятелства, тоест нови коли, имоти, банкови сметки, проверката се извършва чрез пряк достъп до външните регистри - имотен, търговски, КАТ. Въвежда се ЕГН-то на човека и се получава информацията. След това тя се сверява в предходните декларации на човека. След проверката се прави анализ на информацията. Срокът е 6 месеца. После хората, при които има разминаване, получават уведомление, за да коригират неточностите. ", "date": "2018.12.18", "title": "5000 лв. глоба за  чиновник, който незабавно не съобщи информация за корупция (Обзор)"}
{"url": "https://www.24chasa.bg/novini/article/7206823", "text": "Министърът на околната среда и водите се срещна с граждани от столичните райони „Красна поляна“ и „Овча купел“ във връзка с проблема със замърсяването на въздуха в тези и други квартали на София. На срещата жителите на районите поставиха проблема с горенето на отпадъци в кварталите и внесоха предложения за решаването му. Те настояха за конкретни мерки като изнасяне на пунктовете за вторични суровини извън жилищните квартали, забрана и инкриминиране на горенето на отпадъци и засилване на контрола. Също така гражданите поискаха поставяне на измервателни станции в кварталите, които да следят за качеството на атмосферния въздух. Това съобщиха от МОСВ. Министър Димов представи внесените от МОСВ в парламента промени в Закона за чистотата на атмосферния въздух, с които се цели въвеждане на стандарти и спиране от пазара на твърди горива за битово отопление с високо съдържание на сяра и пепел и въвеждане на нови изисквания за качеството на дървесината за огрев. По отношение на горенето на отпадъци министърът подчерта, че и в сегашното законодателство е забранено изгарянето на отпадъци като гуми и стара дограма. Подготвени са промени в Закона за управление на отпадъците, с които се цели обхващане и на текстилните отпадъци от системите за оползотворяване и рециклиране. Министърът пое ангажимент за търсене на нормативно решение за изнасяне на пунктовете за изкупуване на отпадъци извън жилищните райони. Що се отнася до измервателните станции, министър Димов посочи, че общинските власти имат възможност да изградят мрежа от измервателни станции.", "date": "2018.12.18", "title": "Министър Димов обсъди замърсяването на въздуха с граждани на \"Красна поляна\" и \"Овча купел\""}
{"url": "https://www.24chasa.bg/novini/article/7206669", "text": "Три варианта за минимална цена на такситата в София ще обсъждат общинските съветници. Те трябва да изберат дали долният праг да е 0,69, 0,77 или 0,89 лв. за километър пробег през деня. Трите варианта от колко да започва услугата са записани в доклад, който тази седмица ще се обсъжда в комисиите на СОС, съобщи общинският съветник от ГЕРБ Зафир Зарков, който е един от вносителите. 6100 са регистрираните в София таксита. По закон общинските съвети трябва да определят минимални и максимални цени на услугата. В столицата сега е определен само таван на тарифите - 1,30 лв. дневна и 1,60 лв. - нощна. Пазарен анализ показва, че незначителен брой жълти коли возят на цени от над 1 лев, се посочва в доклада. Масово - над 80% от такситата в столицата, са с тарифи между 0,77 и 0,79 лв. Това показва, че таванът от 1,30 лв. е достатъчно висок и дава възможност за увеличение на сегашните цени, ако пазарът го изисква. Затова в доклада не се предлага промяна на определената максимална тарифа. Същевременно в закона не е посочена методика как да се изчисли минималната цена на услугата. Затова столичните общинари ще избират между 3 варианта. Първият е 0,69 лв. дневна тарифа и 0,79 лв. нощна - това сега са установените най-ниски цени на пазара. Вторият е 0,77 лв. дневна тарифа и 0,88 лв. - нощна. Това в момента са най-масовите цени на услугата. Затова вероятно общинските съветници ще изберат именно те да се фиксират като минимални за столицата, макар според запознати да има и гласове в подкрепа на първия вариант. Третата опция са цени, предложени от част от бранша - 0,98 лв. дневната и 1,16 лв. за нощната тарифа. Срещу този вариант обаче има съпротива, тъй като това означава общината да се намеси в пазара и да вдигне цените на услугата с 30%. “Предлагаме тези 3 варианта след серия анализи, срещи с бранша и дебати. Мненията са много разнопосочни и трябва да се намери баланс между исканията на част от бранша и данните, които показват анализите. Затова решението ще бъде взето по време на дебатите в комисиите. От това зависи дали окончателното решение ще се гласува на сесията в четвъртък, или ще остане за след Нова година”, обясни Зарков, който е и зам.-председател на транспортната комисия към СОС.", "date": "2018.12.18", "title": "Най-евтиното такси в София ще вози за 77 ст. на километър"}
{"url": "https://www.24chasa.bg/novini/article/7206825", "text": "Световната банка е одобрила кредитни гаранции в размер на 750 милиона долара за Украйна. Това написа в Туитър украинският президент Петро Порошенко, предаде Ройтерс. Той каза, че новината е доказателство за осезаемия успех на страната по пътя на реформите, предава БТА. Световната банка, Международният валутен фонд и други организации подкрепят Украйна със заеми, при условие че Киев извърши реформи и се бори с корупцията. По-късно днес се очаква среща на изпълнителния борд на МВФ, за да одобри нова стендбай сделка за Украйна за 3,9 милиарда долара.", "date": "2018.12.18", "title": "Световната банка е одобрила 750 млн. долара кредитни гаранции за Украйна"}
{"url": "https://www.24chasa.bg/novini/article/7206829", "text": "Ръководителят на 27-та Българска антарктическа експедиция проф. Христо Пимпирев и още 10 души от експедицията са пристигнали на остров Кинг Джордж, предава БТА. \"Пристигнахме в ледената красавица Антарктида! Бразилският военен самолет Херкулес безаварийно кацна на чакълената писта на о-в Кинг Джордж! Радостно ни посрещнаха пингвините! Сега очакваме колумбийски кораб да ни закара до нашия си остров Ливингстън!\", се казва в съобщението на проф. Пимпирев, които заедно с останалите 10 души ще се присъедини към полярниците в Българската база \"Св. Климент Охридски\".", "date": "2018.12.18", "title": "Проф. Пимпирев: Пристигнахме в ледената красавица Антарктида"}
{"url": "https://www.24chasa.bg/novini/article/7206831", "text": "Белгийският премиер Шарл Мишел съобщи тази вечер пред парламента, че подава оставка. Той се отправи незабавно за среща с крал Филип, предава БТА. Местни медии допускат, че е възможно кралят засега да не приеме оставката на премиера в изчакването на необходимите за случая политически консултации. Възможно е правителството на Мишел да бъде преназначено като служебно до следващите избори. Редовните парламентарни избори в Белгия са насрочени за идната пролет, но в медиите се допуска, че водещата партия Нов фламандски алианс (НФА) цели незабавни предсрочни избори. В началото на декември НФА, която бе мандатоносител на правителството, изтегли своите министри заради несъгласие с подкрепата за споразумението на ООН за миграцията. Въпреки тези действия Мишел пътува до Маракеш за подписването на документа, упълномощен от парламента, където се обособи мнозинство от партии в управлението и опозицията. Подкрепата за миграционното споразумение доведе до митинг на крайната десница в Брюксел преди два дни, когато се стигна до размирици и нанасяне на щети по сгради на Европейската комисия. В последните две седмици Мишел водеше усилени преговори в парламента и с отделни представители на политическите сили, за да спаси своето правителство. След като заяви, че се оттегля тази вечер, повечето депутати го изпратиха на крака и ръкопляскаха дълго след като той напусна пленарната зала на парламента.", "date": "2018.12.18", "title": "Белгийският премиер Шарл Мишел подаде оставка"}
{"url": "https://www.24chasa.bg/novini/article/7206833", "text": "Преди няколко дни американският президент Доналд Тръмп предупреди, че ако Конгресът не деблокира 5 милиарда долара за изграждането на стената по границата на САЩ с Мексико, то няма да бъде постигнато споразумение за бюджета и така ще се стигне до частично спиране на работата на американските федерални служби, предаде Франс прес. Днес както изглежда позицията на администрацията е смекчена, предава БТА. \"Имаме други начини, за да осигурим петте милиарда\", заяви пред Фокс нюз говорителката на Белия дом Сара Сандърс. \"В крайна сметка ние не искаме да затваряме федералните административни служби, ние искаме да затворим границата\", увери тя. Ако републиканските и демократичните избраници в Конгреса не постигнат споразумение до петък в полунощ за бюджета, част от федералните административни служби ще останат парализирани заради липса на средства за финансиране на тяхната работа.", "date": "2018.12.18", "title": "Сара Сандърс: Има други начини да осигурим петте милиарда за стената с Мексико"}
{"url": "https://www.24chasa.bg/novini/article/7206671", "text": "Служител на НСО е оправдан за облага от военния съд в София на 30 ноември, показа проверка на “24 часа”. Той е ръководил охраната на делегацията на Катар, която беше на посещение в България през март. Тогава шейх Тамим бин Хамад ал Тани се срещна с президента Румен Радев и премиера Бойко Борисов и обсъди с тях бизнес контактите между двете държави. В края на посещението хората от делегацията на Катар решили да дарят момчетата от НСО, което е в традициите на емирството от Близкия изток. Началникът на сектор полковник Никола Николов получил часовник “Ролекс”, модел “Ойстерс”, който струвал 90 лв. Взел и пликове, които му казали да даде на подчинените си. После им ги раздал. Ден по-късно обаче служителите написали доклад за даровете и ги предали доброволно. Въпреки това случаят е даден на военната прокуратура. Оказало се, че в 4 плика има по 500 евро, а в 5 - по 100 евро. Така Никола Николов се оказал подсъдим. Според военните магистрати обаче той е невинен, защото не е знаел какво има в пликовете за подчинените му и не е разбрал, че това е подкуп. На въпрос на “24 часа” дали президентът е знаел за делото и каква е позицията му, началникът на отдел “Връзки с обществеността” на “Дондуков” 2 Кирил Атанасов изпрати следното изречение: “Президентската институция няма да коментира манипулации и съзнателно насаждани внушения”. ", "date": "2018.12.18", "title": "Оправдаха офицер от НСО за облага - подаръци от емира на Катар (Обзор)"}
{"url": "https://www.24chasa.bg/novini/article/7206835", "text": "Американската актриса и режисьорка Пени Маршъл почина на 75-годишна възраст, предадоха световните агенции. Маршъл е починала от усложнения от диабет в дома си в Холивуд Хилс в щата Калифорния, съобщи нейната агентка Мишел Бега, предава БТА. Маршъл участваше в телевизионната продукция \"Лавърн и Шърли\", преди да започне да режисира филми. Сред нейните големи успехи са продукциите \"Голям\" с Том Ханкс и \"Тяхната собствена лига\" с Мадона и Джина Дейвис.", "date": "2018.12.18", "title": "Почина американската актриса и режисьорка Пени Маршъл"}
{"url": "https://www.24chasa.bg/novini/article/7206792", "text": "Бюджетите за отбрана на страните по света са отбелязали най-голямото си увеличение от 10 години, като главната заслуга за това развитие имат страните от НАТО, показва огласен днес доклад на института Ай Ейч Ес Маркит (IHS Markit), цитиран от Франс прес. Докладът съобщава за увеличение на средствата за отбрана с 4,9 процента в световен мащаб през 2018 г.,тоест до 1,78 трилиона долара. Страните членки на НАТО са \"локомотивът\" на този ръст поради по-значителното повишение (от 5,8 процента) на бюджетите им за отбрана - до 54 милиарда долара - главно благодарение на САЩ. Разходите на страните от НАТО ще превишат 1 трилион долара през 2019 г., при 989 млрд. през 2018 г., посочва докладът. Той подчертава, че благодарение на покачването на цените на петрола, Саудитска Арабия е изпреварила Франция, измествайки я от петото място в света с бюджет от 56 млрд. долара през 2018 г. срещу 53,6 млрд. за Франция, която също е увеличила разходите си за отбрана, предава БТА. Друга забележителна еволюция в тази класация е, че Иран е изпреварил Израел и Канада, и се нарежда на 15-то място. Пикът, наблюдаван в света през изтичащата година, е надминал съществено рекорда за периода след Студената война, отбелязан през 2010 г., когато разходите за отбрана са били 1,69 трилиона долара, изтъква докладът. Ай Ейч Ес Маркит отбеляза, че през 2019 г. девет страни от НАТО ще достигнат набелязаните 2 процента от брутния си вътрешен продукт, докато през 2014 г. те са били само четири. Това ще са САЩ, Гърция, Естония, Литва, Латвия, Великобритания, Полша, Румъния и Франция. Само САЩ са повишили бюджета си за отбрана през 2018 г. с 46 млрд. долара до 702,5 млрд. долара, с увеличение от 7 процента на бюджета на Пентагона - най-голямото от 2008 г. насам. През 2018 г. бюджетите за отбрана в Западна Европа са се увеличили за трета поредна година - до 248 млрд. долара (с 2,4 на сто). Очаква се те да продължат да растат и през 2019 г. (с 3,6 процента) в резултат на увеличението с 11 процента на разходите за отбрана на Германия. През 2018 г. бюджетите за отбрана на страните от Азиатско-Тихоокеанския район са се увеличили с 3,6 на сто - по-малко, отколкото в световен мащаб, но са достигнали рекордните 465 млрд. долара. Бюджетите за отбрана в Латинска Америка са се увеличили през 2018 г. с 10,4 процента, до 62 млрд., като само разходите на Бразилия възлизат на 29,9 млрд. долара.", "date": "2018.12.18", "title": "Националните бюджети за отбрана бележат най-големия си ръст от 10 години"}
{"url": "https://www.24chasa.bg/novini/article/7206608", "text": "За 7 дни вместо сегашните 45 да се събират извънредни вноски от банките. Това реши УС на БНБ с промени в наредбата за вноските по предложение на Фонда за гарантиране на влоговете в банките. Аргумент за промяната в правилата е, че законови поправки от 2015 г. предвиждат при фалит на банка защитените влогове в нея да бъдат изплащани на вложителите в 7-дневен срок. Друга промяна в наредбата предвижда, че корекции на общата сума на редовните вноски на банките или намаляване на размера на извънредните вноски вече не може да се прави. След промени в Закона за влоговете в банките Фондът за гарантиране на влоговете в България може да събира извънредни вноски от търговските банки при финансова криза или други форсмажорни ситуации. Прилагането на тази мярка обаче става само след изричното разрешение на БНБ. Фондът получи право да иска от трезорите извънредни вноски и ако в него няма достатъчно пари за покриване на задълженията му. Според записаното в закона размерът на извънредната вноска е 0,5% от гарантираните влогове в рамките на 1 година, предвиждат поправките, които вече са в сила. Извън тях банките правят и редовни вноски в гаранционния фонд. Размерът им е различен за всяка банка и се променя всяка година. При определянето на тази вноска се отчита рисковият профил на банката, както и сумата на гарантираните влогове в нея за предходната година. Фондът може да увеличава вноските с до 10% за година.", "date": "2018.12.18", "title": "Банките ще плащат на Фонда за гарантиране  на влоговете за 7 дни"}
{"url": "https://www.24chasa.bg/novini/article/7206799", "text": "Доведен брат на нападателя от коледния базар в Страсбург - Шериф Шекат, е бил задържан вчера в центъра на града за опит за грабеж, предаде Франс прес. Доведеният брат на Шекат, който е на 15 години, заедно с двама съучастници, се опитал да открадне портмонето на минувач, когото заплашил с огнестрелно оръжие. Опитът за грабеж е станал близо до парк в квартала, в който живееше Шериф Шекат, предава БТА. Доведеният брат на терориста заедно с неговите съучастници остават в ареста и днес.", "date": "2018.12.18", "title": "Доведен брат на нападателя от Страсбург е задържан за опит за въоръжен грабеж"}
{"url": "https://www.24chasa.bg/novini/article/7206750", "text": "Малките аптеки, както и тези в по-малките населени места, вероятно ще спрат да продават скъпоструващи лекарства. За това предупреждават от фармацевтичния съюз, след като надзорният съвет на здравната каса вчера реши аптеките да останат без таксата от 2 лева за обработване на рецепти, с които се отпускат заплащаните от НЗОК скъпи медикаменти. Така касата щяла да спести около 16 млн. лв., които ще се пренасочат за плащане на лекарства. “Много по-добре е пациентите да получат повече лекарства и този ресурс да отиде за такива разходи”, обясни шефката на надзора и зам. здравен министър Жени Начева.  Аптеките получават такса за обработване на рецепта от близо 10 години. До 2012 г. тя бе 1 лв., оттогава е 2 лв. на рецепта. Плаща се заради обработката от страна на аптекарите на протоколите, с които се отпускат лекарства по каса. а обработката на протоколите отнема много време и административна работа. “Изчислили сме, че обработката на една рецепта с 3 лекарства по протокол отнема между 6 и 8 минути. Това включва проверка на здравноосигурителния статус, вписване в книжката, завеждане и т.н.”, обясни проф. Илко Гетов, шеф на фармацевтичния съюз, пред “24 часа”. По тази причина таксата служи като стимул за аптеките да осигуряват въпросните медикаменти. “На 100% се покриват обикновено скъпоструващи лекарства. Едно такова може да струва 20 000 лв. съхранява го, дава го на пациента, след което се отчита на касата, която го заплаща след 1 месец. Ако случайно тя открие грешка, всичко остава за сметка на аптеката”, обясни проф. Гетов. “Условна подкрепа” на идеята имало от големите вериги, каза Начева. Според нея не се отнемат стимули на аптеките да работят с рецепти за скъпоструващи лекарства. В малките населени места обаче големи вериги няма, някъде аптеката е само една. От 2200 аптеки, сключили договор с НЗОК, повече от половината осигуряват скъпоструващи лекарства. От тях около 500-550 са тези на големите вериги, които могат да приемат подобно предложение, обясни проф. Гетов. Здравната каса предвижда и още мерки от догодина, които за лекарства. Това е най-голямото перо в харчовете на касата и всяка година трупа дефицит. С производителите на медикаменти да се договорят предварително конкретни суми, които ще се заделят от бюджета, като - за домашно лечение, с протоколи и онкомедикаменти в болниците, предвиждат тези мерки. Ако предварително договорените суми се надвишат, разликата ще е за сметка на производителите, обясни Жени Начева. При увеличение от 5% в парите за лекарства през 2019 г. - както е заложено, ако в края ѝ разходите се окажат с още 5% отгоре, превишението няма да бъде платено. Иначе за първи път от много години насам касата приключва финансовата година без никакъв дефицит. Освен със средства от резерва разходите са разплатени и с около 65 млн. лв., събрани над прогнозираните здравни вноски. “През 2019 г. за първи път ще можем да използваме средствата от бюджета още от януари, без да покриваме дефицит, заложен от предходната година”, каза Начева.", "date": "2018.12.18", "title": "Малките аптеки спират да продават скъпи лекарства – махат им печалбата от тях (Обзор)"}
{"url": "https://www.24chasa.bg/novini/article/7206539", "text": "Желязко Новаков, един от 8-те подсъдими по делото за трафик на 14,5 т хашиш с кораба “Оушън Лайън” през 2012 г., се оплака в съда, че неизвестни следят жена му. “Едни и същи хора я изпращат до работа и я посрещат. Подпитват я разни неща, например колко струва африканското злато. Тя прави поредна нервна криза”, каза Новаков. Пред “24 часа” той уточни, че не знае дали мъжете са от “службите” и от кого са пратени. “Това за контрабандата абсолютно не отговаря на истината. Лошото е, че 6 г. вече не можем да упражняваме професията си”, каза Новаков.  В съда се проведе поредното заседание по наркоделото. След разпити и очни ставки, съдът поиска преписи от документи на таксиметрова фирма, с която е работил един от подсъдимите - Бойко Герасков. СДВР пък трябва да изготви фотоалбум със снимки, за да се извърши разпознаване на Борислав Петков - Бобъра, който първоначално бе сред подсъдимите, но на 11 февруари 2017 г. бе застрелян в София. Албумът трябва да бъде изпратен в спецсъда до 15 януари, тъй като следващото заседание по делото за хашиша е на 24 януари. Бойко Герасков, който единствен от подсъдимите е зад решетките, бе пуснат от съда срещу гаранция от 25 000 лв. Магистратите и друг път са променяли мярката му за неотклонение, но апелативният спецсъд отменя решенията. Прокуратурата и този път подготвя протест срещу освобождаването на Бойко Герасков. Той ще бъде внесен до края на седмицата.", "date": "2018.12.18", "title": "Подсъдим за трафик на хашиш: Преследват жена ми!"}
{"url": "https://www.24chasa.bg/novini/article/7206725", "text": "Европейските избори догодина ще бъдат политически тест за ГЕРБ преди местния вот по-късно през 2019 г. Това заяви председателят на ПГ на ГЕРБ и зам.-председател на партията Цветан Цветанов пред 700 членове и симпатизанти на ГЕРБ-София. Всички те изгледаха спектакъла „Царицата на Чардаша“ в Националния музикален театър „Стефан Македонски“. Възможността да се насладят на легендарната оперета бе осигурена от народните представители от ГЕРБ-София и от общинските съветници от ГЕРБ в СОС. „Очертава се 2019 година да бъде ключова. На изборите за членове на Европейския парламент през май трябва да подкрепим кандидатите на ГЕРБ за евродепутати, нашето европейско политическо семейство ЕНП, както и водещия кандидат на ЕНП за председател на ЕК Манфред Вебер“, посочи Цветан Цветанов пред препълнената зала на музикалния театър. Той допълни, че през есента на същата година предстои и местен вот, който също няма да бъде лек. „Към кмета Йорданка Фандъкова напоследък се изляха много тежки и безпринципни нападки. Ето защо ние всички трябва да застанем твърдо зад нея и зад видимите резултати от работата й“, каза още зам.-председателят на ГЕРБ. Цветан Цветанов благодари на всички членове и симпатизанти на ГЕРБ-София за активната им работа. Също така изказа своята признателност към директора на Националния музикален театър Марияна Арсенова за това, че от години е стожер на културната дейност както в София, така и в цялата страна. Тази година музикалният театър отбелязва 100 години професионална оперета в България и 70 години от създаването на театъра, като по този повод Арсенова получи почетния знак на Столична община. Кметът на София и зам.-председател на ГЕРБ Йорданка Фандъкова също сподели своите очаквания, че 2019 година ще бъде много важна. „Когато работим заедно и сме сплотени, няма непреодолими препятствия и непостижими цели. През годините доказахме, че в София сме добър екип и вярвам, че това пряко личи от резултатите от нашата дейност“, подчерта Фандъкова и благодари на цялата софийска структура на ГЕРБ за подкрепата. На свой ред областният координатор на ГЕРБ-София Цветомир Паунов отбеляза, че докато други политически сили създават напрежение и противопоставяне, ГЕРБ предпочита да гради и посредством реални резултати да говори на хората.", "date": "2018.12.18", "title": "Цветанов: Евроизборите догодина ще бъдат политически тест за ГЕРБ преди местния вот"}
{"url": "https://www.24chasa.bg/novini/article/7206734", "text": "Румънският президент Клаус Йоханис заяви днес, че управляващата Социалдемократическа партия (СДП) под ръководството на Ливиу Драгня се е превърнала в \"антиевропейска, антиправосъдна, антиинвестиционна и антибизнес партия\", предаде Аджерпрес. Йоханис бе попитан от журналисти как би коментирал изявленията на лидера на СДП Ливиу Драгня на Националния съвет на СДП в неделя. \"Този тип говорене води само до тъжни заключения, тъжни най-вече за СДП, но тъжни и за Румъния. Този подход показва ясно и открито, че СДП под ръководството на Драгня се превърна в антиевропейска, антиправосъдна, антиинвестиционна и антибизнес партия. Това е тъжно, защото от друга страна всички проучвания показват, че румънците са проевропейци, хора, които искат работни места, искат коректно правосъдие, искат правова държава\", изтъкна президентът. \"Фактът, че Румъния през 2018 г., за съжаление, стигна дотам да се обсъжда публично дали да дадем или да не дадем амнистия и помилване за политиците, престъпниците, корумпираните, това е нещо немислимо 29 години след Революцията, когато се борехме именно за нашите права, за нашите свободи, за правовата държава, за демокрация в европейски стил\", посочи още държавният глава. В реч, която продължи близо два часа на заседание на Националния съвет на СДП в неделя, Ливиу Драгня атакува чуждестранните компании, ЕС, разузнавателните служби и президента Клаус Йоханис, когото обвини в държавна измяна, припомня Зиаре. Драгня поиска също от правителството да не се колебае с амнистията и помилването, ако не намери друго решение за несправедливостите. Той заяви, че позицията на Румъния в ЕС е станала уязвима напоследък, а страната е била обвинена за неща, които се случват навсякъде в Европа.", "date": "2018.12.18", "title": "Румънският президент: Партията на Ливиу Драгня се превърна в антиевропейска"}
{"url": "https://www.24chasa.bg/novini/article/7206633", "text": "Учени за първи път поставиха контрацептивен имплант на петнист орлов скат в зоологическата градина на Арнем, Холандия, съобщи в. \"Мирър\". Интервенцията се е наложила, след като специалисти в зоологическата градина установили, че две женски са на път да доминират цялата европейска популация от този вид. Затова едната риба е преместена в друг аквариум, а на другата са поставили контрацептивен имплант в гръбната перка, предава БТА. Предишният опит за поставяне на контрацептивен имплант на две женски речни морски котки беше неуспешен. \"Този пробив ще има важни последици за европейските развъдни програми за различни риби. Допълнителният метод за управление на популациите ще осигури още по-голям контрол на програмите.", "date": "2018.12.18", "title": "Зоолози поставиха контрацептивен имплант на риба"}
{"url": "https://www.24chasa.bg/novini/article/7206640", "text": "Основната опозиционна Народнорепубликанска партия /НРП/ определи своите кандидати за кметове на Истанбул и Анкара на местните избори на 31 март 2019 г., съобщава в.\"Хюриет дейли нюз\". Екрем Имамоглу бе определен от формацията за кандидат за кмет на Истанбул, а Мансур Яваш - за кандидат за кмет на Анкара. Екрем Имамоглу е кмет на истанбулската община Бейликдюзю. Мансур Яваш бе кандидат за кмет на Анкара на НРП на местните избори през 2014 г., но кметският пост бе спечелен с малка преднина тогава от кандидата на управляващата Партия на справедливостта и развитието Мелих Гьокчек, предава БТА. Двете кандидатури са гласувани днес на заседание на Съвета на партията. Кандидатурите на Яваш и на Имамоглу ще бъдат подкрепени от \"Добра партия\" в рамките на предизборна коалиция с оглед на местните избори. \"Добра партия\" обяви, че ще подкрепи на местните избори кандидатите на НРП в двата най-големи окръга на страната. Лидерът на НРП Кемал Кълъчдароглу похвали по-рано Имамоглу за успешната му работа като кмет на Бейликдюзю. Той каза, че Имамоглу познава проблемите на Истанбул и има амбицията за решаване на тези проблеми. В интервю за в.\"Хюриет\", дадено наскоро, Имамоглу посочи, че Истанбул има нужда от пътна карта за бъдещото си развитие. Потенциалното номиниране на Мансур Яваш бе критикувано по-рано от някои членове на НРП, тъй като той не е член на партията и в миналото е бил свързан е дяснонационалистическа политика. Но подкрепата, която се очаква да получи от \"Добра партия\", която също е националистическа формация, се очаква да повиши шансовете му в надпреварата за кметския пост в Истанбул. Яваш е бивш член на Партията на националистическото действие, а от края на 2013 г. бе член на НРП, която напусна през 2016 г. Управляващата ПСР все още не е обявила своя кандидат за кметската надпревара в Истанбул, а за кандидат-кмет на столицата Анкара определи Мехмет Йозхасеки. Народнорепубликанската партия определи също и кандидатите си за кметове на Адана, Анталия, Болу, Агръ, Нигде, Коджаели и Сивас.", "date": "2018.12.18", "title": "Народнорепубликанската партия в Турция определи кандидатите си за кметове на Анкара и Истанбул"}
{"url": "https://www.24chasa.bg/novini/article/7206620", "text": "Чешкият министър-председател Андрей Бабиш нареди днес на правителствената канцелария да спре да използва мобилни телефони на китайската компания \"Хуавей\", предаде Асошиейтед прес. Решението беше обявено ден след като чешката служба за кибер и информационна сигурност предупреди, че хардуерът и софтуерът, произведени от \"Хуавей\" и друга китайска телекомуникационна компания, Зет Ти И, представляват заплаха за сигурността. \"Хуавей\" отхвърля твърденията, предаде БТА. Чешкото министерство на промишлеността и търговията веднага каза, че ще предприеме аналогични мерки, а този пример вероятно ще бъде последван от други министерства, които използват продукти на \"Хуавей\". САЩ имат свързани със сигурността опасения към \"Хуавей\" заради връзките на компанията с китайското правителство. Вашингтон оказва натиск върху други страни да ограничат употребата на нейните продукти, като предупреждава държавите, че може да позволят да бъдат наблюдавани и да станат жертви на кражби на информация.", "date": "2018.12.18", "title": "Забраниха на служителите в чешкото правителство да използват телефони \"Хуавей\""}
{"url": "https://www.24chasa.bg/novini/article/7206651", "text": "Кариерата на Челси Клинтън като писателка продължава с илюстрована книга за застрашените животни, предаде Асошиейтед прес. Заглавието на книгата е \"Не позволявайте да изчезнат\", съобщи подразделението на издателство \"Пенгуин\" за млади читатели. Дъщерята на Бил и Хилари Клинтън работи по нея с илюстраторката Джана Марино, предава БТА. Книгата ще бъде издадена на 2 април. Тя е за тигрите, китовете и други застрашени животни, като са включени и съвети как може да бъде помогнато за опазването им. Челси Клинтън заяви, че иска да помогне на младите хора да научат, че някои животни \"отчаяно се нуждаят от вниманието ни\". Челси Клинтън вече е издала две книги за млади читатели - \"Това е вашият свят: Информирайте се, вдъхновявайте се и действайте\" и \"Тя упорстваше: 13 американки, променили света\".", "date": "2018.12.18", "title": "Челси Клинтън пише книга за застрашените животни"}
{"url": "https://www.24chasa.bg/novini/article/7206659", "text": " Темата коментира в студиото на   депутатът от ПГ на \"Обединени патриоти\" Искрен Веселинов. По думите му, самият Закон за местните данъци и такси, който въведе новия начин за изчисляване и за който толкова много се спореше, беше не толкова добре обмислен и безспорно трябва да има някаква ревизия в това отношение. Заявихме своите резерви и след като влезе в сила закона, ние ще внесем своите предложения за промени. Днес в комисията по регионална политика се проведе първо обсъждане на нашия законопроект, който предвижда освен намален данък за автомобилите с газови уредби, но също и понижаване на тези максимални ставки, които се предвиждаше за старите автомобили, обясни Веселинов. Политически, икономически и екологически беше мотивът за това предложение, защото като говорим за колите с газови уредби - това са може би са най-чистите, като изключим електрическите автомобили и няма никаква логика те да бъдат облагани на общо основание с всички останали. Същото важи и за автомобилите с хибридни двигатели. Настоящият закон не прави разлика между различните видове гориво, което е грешка.", "date": "2018.12.18", "title": "Искрен Веселинов: Няма логика за колите с газови уредби да се плаща същия данък"}
{"url": "https://www.24chasa.bg/novini/article/7206689", "text": "Повдигнаха обвинение за шофьора, който блъсна с кола полицай и избяга. Пред Темида Захари Чернев ще отговаря за причиняване на тежка телесна повреда при управление на МПС, за което законът предвижда от 3 до 12 години затвор, предаде  Прокуратурата ще настоява Чернев да остане за постоянно в ареста заради тежкото му провинение. Пред криминалистите Захари обяснил, че е в условна присъда, а колата която карал била с номера от друг автомобил и нямал книжка – за това решил да избяга. Беглецът се крие първо в столичния квартал „Дружба” при приятел. Съседи подозират, че Захари идвал редовно в блока за наркотици. Преди да арестува Захари, полицията е претърсила множество адреси в София. „Това е от тези младежи, които са гледали много филми. В залата по цял ден се тренира, пият се анаболи и стероиди, правят си татуировки и той си мисли, че вече е един завършен гангстер”, обясни Ангел Бандъков от Криминална полиция - СДВР. В четвъртък съдът ще решава дали да остави Захари Чернев за постоянно в ареста. А тази сутрин раненият полицай беше опериран и остава в тежко състояние.", "date": "2018.12.18", "title": "Захари, който прегази полицай, избягал, защото нямал книжка, а колата му била с чужди номера"}
{"url": "https://www.24chasa.bg/novini/article/7206710", "text": "Европейският съюз призова сръбските власти да водят конструктивен диалог с Косово за нормализиране на двустранните отношения. Това се казва в изявление на външнополитическата служба на ЕС, публикувано днес в Брюксел след края на заседанието на Съвета за стабилизиране и асоцииране ЕС- Сърбия, предаде ТАСС. Съветът очаква от Сърбия конструктивно участие в диалога между Белград и Прищина със съдействието на ЕС с цел сключването на споразумение за пълно нормализиране на отношенията. Всички постигнати досега споразумения за диалог трябва да бъдат изпълнени напълно без каквито и да било забавяния, се казва в текста, предаде БТА. Върховният представител на ЕС за външната политика и сигурността Федерика Могерини на свой ред заяви, че няма алтернатива на диалога. Алтернативата на диалога е много опасна и дори не искам да мисля за такава алтернатива. Все още се надявам, че диалогът е възможен. Надявам се, че страните ще бъдат готови да се върнат в Брюксел и да продължат започнатия по-рано положителен процес, каза тя пред журналисти.", "date": "2018.12.18", "title": "ЕС: Сърбия да води конструктивен диалог с Косово за нормализиране на отношенията"}
{"url": "https://www.24chasa.bg/novini/article/7206714", "text": "\"Фондация Тръмп\", която през юни беше дадена на съд от прокурорката на щата Ню Йорк Барбара Ъндъруд, се е съгласила да се саморазпусне, като това ще стане под съдебен надзор, предадоха световните агенции, като цитираха споразумение, постигнато днес между фондацията на семейство Тръмп и съдебните власти. Според нюйоркското правосъдие фондацията е била използвана от милиардера Тръмп за финансиране на негови лични разходи. В иска, подаден срещу фондацията, се твърди, че тя е действала като продължение на бизнеса и на политическата кампания на Тръмп, предава БТА. Правосъдието иска от фондацията да върне милиони долари, за които се предполага, че са похарчени неправомерно. Съдебните власти на Ню Йорк освен това вече забраниха на президента на САЩ и на неговите три най-големи големи деца да ръководят благотворителни организации. Днес Барбара Ъндъруд, която е демократка, съобщи, че авоарите на \"Фондация Тръмп\" ще бъдат разпределени между други благотворителни организации, които преди това ще бъдат проверени.", "date": "2018.12.18", "title": "Благотворителната фондация на Тръмп\nсе саморазпусна след съдебен иск"}
{"url": "https://www.24chasa.bg/novini/article/7206719", "text": "Леопард отвлече от дома му в Индия 3-годишно момченце, което впоследствие беше убито от хищника в близката гора, предава Франс прес. Безжизненото тяло на малкия Васим Акрам беше предадено на родителите му. Детето било с майка си в кухнята, когато леопардът се промъкнал в помещението, грабнал момчето и го завлякъл в гората. Властите на щата Джаму и Кашмир в северната част на Индия веднага организираха издирвателна операция, като разрешиха хищникът да бъде застрелян. Леопардът убил други двама души през последните два месеца в същия район. Животното било открито, но се изплъзнало от преследвачите си, предаде БТА Властите предупредиха местните жители да бъдат внимателни, за да бъдат избегнати други нападения. Еколози отбелязват, че хората нарушават естествения хабитата на леопардите и поради тази причина нападенията зачестяват. Според официални данни в Индия има между 12 и 14 хиляди леопарда. Около 439 от тях бяха убити през 2017 година, като по-голямата част станаха жертва на бракониери, търгуващи с кожите на животните. Няма точни данни за това колко хора биват убивани годишно от тези големи котки, но стана дума за стотици. Будистки монах беше убит миналата седмица от леопард, докато медитирал в гора в щата Махаращра, припомня агенцията.", "date": "2018.12.18", "title": "Леопард отвлече и уби 3-годишно дете в Индия"}
{"url": "https://www.24chasa.bg/novini/article/7206776", "text": "Протестиращите от движението \"жълти жилетки\" окупираха за пореден ден пунктове за тол такси по някои френски магистрали и предизвикаха задръствания и хаос по главни пътни артерии броени дни преди \"голямото пътуване\" за коледните празници, предаде Ройтерс. Демонстранти дори подпалиха някои пунктове за тол такси. Най-големият пътен оператор във Франция, Венси оторут, съобщи, че има протести на около 40 пункта за тол такси. Френското правителство предложи днес по 300 евро бонус на полицаите, охраняващи протестите, предаде Асошиейтед прес. Според правителствените изчисления бонусът ще бъде изплатен на 111 000 полицаи и военни и ще струва на държавата 33 милиона евро, предава БТА. Очаква се Националното събрание, долната камара на френския парламент, да проведе дебати по въпроса при обсъждането на бюджета за 2019 г. С бонуса правителството се опитва да успокои полицаите, които искат по-добри условия на труд, отбелязва Асошиейтед прес. По-рано този месец френският президент Еманюел Макрон пое ангажимент да бъде осигурено извънредно заплащане на полицаите заради охраната на протестите. Вчера два полицейски синдиката обявиха, че утре полицаите ще изпълняват само най-неотложните си дейности като протест срещу професионалната квалификация на полицията и други бюджетни въпроси. За днес е планирана среща между френския министър на вътрешните работи Кристоф Кастанер и представители на профсъюзите. Не е ясно дали предложените допълнителни възнаграждения ще успокоят нарастващия гняв в редиците на полицията. Вместо бонус полицейските синдикати искат да бъде заплатен извънреден труд в размер на хиляди часове, който е бил натрупан през годините. Профсъюзът \"Алианс\" прикани правителството да инвестира в реформиране на полицията и призова полицаите утре да си стоят в полицейските участъци и да реагират само на спешни сигнали.", "date": "2018.12.18", "title": "Хаос по френските магистрали заради \"жълтите жилетки\", правителството дава по 300 евро на полицаите"}
{"url": "https://www.24chasa.bg/novini/article/7206762", "text": "Мобилни акушерки от “Шейново” наглеждат недоносени по домовете ЙОАНА ИВАНОВА 25 недоносени бебета, от които 4 двойки близнаци, са получили патронажна грижа през последната година в болница “Шейново”. След изписването им децата и техните родители са били посещавани от акушерка и социален работник по домовете им, които са следили дали децата се развиват добре, дали се хранят, кърмят и къпят правилно, съдействали са на майките и бащите за преглед при специалист при нужда. Посещенията са били 2-3 пъти седмично през първия месец след изписването и по веднъж седмично след втория. Подобна грижа у нас няма от години. “Шейново” е единствената болница, която се опитва да върне вниманието към нея. Проектът, по който работи екипът е финансиран от фондация “Диакония Франкфурт. Той е 3-годишен, а този месец приключи първата част от него, т.е. домашните посещения на акушерките, но социалните работници ще продължат да се грижат за децата до навършване на 3 г. “Такъв тип проекти имат сериозно място в здравната ни система. Това намалява хоспитализациите. Едно недоносено дете, ако не се храни правилно вкъщи, много бързо ще стигне пак до болницата. Следват хоспитализации, разходи за медикаменти, стрес за родителите, а ако му помагаме вкъщи, всичко това се избягва”, обясни д-р Румен Велев, директор на “Шейново”.", "date": "2018.12.18", "title": "Мобилни акушерки от “Шейново” наглеждат недоносени по домовете"}
{"url": "https://www.24chasa.bg/novini/article/7206789", "text": "Напускащият поста си постоянен представител на САЩ в ООН Ники Хейли загатна какъв ще е американският план за постигане на мир между Израел и палестинците, като каза, че той е голям, възползва се от новите технологии и включва доста неща, които и двете страни ще харесат, както и такива, които няма да харесат, предадоха Асошиейтед прес и Ройтерс. Хейли обаче не даде подробности какво точно съдържа дългоочакваният, непубликуван план, подготвен от Джаред Къшнър - зетя на американския президент Доналд Тръмп, предава БТА. \"Той е доста по-дълъг. Съдържа много по-обмислени подробности\", каза тя за плана на заседание на Съвета за сигурност на ООН за Близкия изток. \"Той признава, че реалностите на място в Близкия изток са променени по един силен и важен начин\", заяви Хейли, която напуска посланическия пост в края на годината. Тя каза, че е чела плана, който \"въвежда нови елементи в дискусията\". По думите й израелците и палестинците, както и страните по света имат избор: да се съсредоточат върху частите, които не харесват, което според нея означава връщане \"към проваленото статукво от последните 50 години\", или да се съсредоточат върху частите, които харесват, и да допринесат за напредък в мирните преговори. Хейли каза, че \"и двете страни биха имали голяма полза от мирно споразумение, но палестинците биха имали повече полза, а израелците биха рискували повече\". Палестинците са скептични и обвиняват правителството на Тръмп, че заема страната на Израел по основните въпроси, свързани с датиращия от десетилетия конфликт. Те отказват да участват в американските усилия, откакто Тръмп призна Ерусалим за столица на Израел през декември 2017 г. и премести посолството на САЩ в града. \"Този план ще бъде различен от всички преди това. Решаващият въпрос е дали реакцията към него ще бъде различна\", заяви Хейли. Тя обвини арабските държави, че не превръщат темата за палестинския народ в приоритет. Британският постоянен представител в ООН Карън Пиърс приветства коментарите на Хейли като потвърждение, че има готов американски план за мир. Според израелския постоянен представител в ООН Дани Данон САЩ са говорили с Израел да представят плана в началото на следващата година. Отношението на Израел към Тръмп е доста по-топло, но дори в консервативното правителство на израелския министър-председател Бенямин Нетаняху има скептицизъм към изгледите за мир. \"Мисля, че различията между израелците и палестинците са твърде големи, за да бъдат преодолени\", каза израелската правосъдна министърка Аелет Шакед на конференция в Ерусалим миналия месец. \"Аз лично мисля, че той (мирният план на Тръмп) е загуба на време\", заяви тя.", "date": "2018.12.18", "title": "Посланикът на САЩ в ООН загатна какъв план има за мир в Близкия изток"}
{"url": "https://www.24chasa.bg/novini/article/7206595", "text": "Върховният представител на ЕС за външната политика и сигурността Федерика Могерини призова Косово да отмени митата върху вноса на стоки от Сърбия и Босна и Херцеговина, предаде Асошиейтед прес. Косово наложи 100-процентен данък на сръбския внос миналия месец като ответна мярка, след като сръбското лоби възпрепятства опита на Косово да се присъедини към международната полицейска агенция Интерпол, предава БТА. Могерини посочи днес, че в интерес на Косово е незабавно да отмени решението си. Тя призова Прищина да разреши проблемите си чрез диалог.", "date": "2018.12.18", "title": "ЕС призова Косово да отмени митата върху вноса на стоки от Сърбия и Босна"}
{"url": "https://www.24chasa.bg/novini/article/7206501", "text": "От Google Earth са заснели кадри в местността Грум Лейк между градчетата Аламо и Рейчъл в южна Невада, на които се вижда нещо особено, коментират чуждите издания. Това е \"Зона 51\" - американският свръхсекретен военен полигон. Новите изображения отново поставят въпроса дали САЩ работи с извънземни, след като на тях се вижда нещо, което може да бъде определено като хангар за летящи обекти, коментира \"Дейли стар\". Глас зад кадър на конспиративен клип в Youtube показва карта на Google Earth, която се движи интерактивно, а гласът твърди, че това е легендарната \"Зона 51\" в пустинята Невада. Камерата се доближава до непозната постройка на хълм. Германският сайт \"Травел бук\" също пита \"Тук ли са тайните хамбари на НЛО\". \"Зона 51\" става известна за пръв път през 1989 г., когато ученият Робърт Лазар заявява в американския ефир, че в тайна военна база има не по-малко от девет летящи чинии с извънземен произход. Новите кадри показват място, което Лазар определя като S4 и за което твърди, че може да се обитава от извънземни. Конспиративното видео твърди, че това определено е таен вход към планината и не е ясно какво пространство се крие под него. Това не са първите изображения на \"Зона 51\". През 1974 г. американската космическа станция \"Скайлаб\" случайно заснема снимки от космоса, които официално са обявени за класифициран документ.  В планините на Невада преди всичко се изпробват няколко поколения американски бойни самолети - новите към онзи момент въздухоплавателни средства може би са били смятани от някои за НЛО.", "date": "2018.12.18", "title": "Показват ли нови кадри на Google Earth в Невада тайните хамбари за НЛО?"}
{"url": "https://www.24chasa.bg/novini/article/7206448", "text": "На годишната среща за климата на ООН в Катовице, Полша, президентът Румен Радев е подписал Деларацията от Силезия за солидарност и справедлив преход. Това съобщава гордо в сайта си еко организацията WWF - Световен фонд за природата, под заглавие  .  Ето какво пише още на сайта на фонда: \" В началото на преговорите световните лидери, сред които и президентът Румен Радев, подписаха декларация, призоваваща за справедлив енергиен преход, който ще отвори работни места в районите, засегнати от прехода към нисковъглеродна икономика. Става въпрос за 41 въглищни района в Европа, два от които се намират в България. WWF разработва първия план за справедлив енергиен преход за Югозападна България. Той цели създаването на нови икономически дейности и работни места, които да компенсират закритите мини и предстоящото затваряне на остарелите ТЕЦ-ове. В същото време от него се очаква да подпомогне структурната промяна към устойчива местна икономика и справяне с нанесените последици от десетилетията интензивен добив и замърсяване на околната среда.\" Излиза, че българският президент Румен Радев се е  съгласил от името на България да бъдат затворени въгледобивни мини и ТЕЦ-ове на въглища, като при това бъде осигурена алтернативна работа на заетите до този момент в сектора. В декларацията пише, че подписалите я \"подчертават, че справянето с климатичните промени изисква обръщане на парадигмата към изграждане на икономика, гъвкава спрямо климата и с ниски емисии от парникови газове като се осигури устойчиво развитие и справедлив преход за работната ръка като й се предложи свястна работа и качествени работни места.\" Преведено от чиновнически език това наистина означава да се спрат производствата с високи емисии на парникови газове - ТЕЦ-овете на въглища и да се затворят въгледобивните мини. В Катовице на въпрос на журналисти за алтернативните работни места президентът казва, че той е за това България да влезе в такива програми на ЕС и очаква по-голяма активност на правителството в тази насока, защото сега България не е включена в такива програми. Преди да замине за Катовице президентът Румен Радев каза на среща на \"Дондуков\" 2 с президентите на КНСБ и на КТ \"Подкрепа\" Пламен Димитров и Димитър Манолов, и представители на синдикатите от сектора на въгледобива, че от Министерския съвет са му предложили изказване за форума в Катовице, но от президентството са разработили друго с много по-категорична национална позиция. Имаме координация с Министерския съвет по въпроса. Получил съм и позицията, и съответните документи на експертно ниво, каза президентът Радев. Благодаря на Министерския съвет, че ми разработиха и ми предложиха изказване на английски език, което да прочета от трибуната на този висок форум. Аз имам малко по-различно мнение, смятам, че, да, това изказване е добро, но освен подкрепа за решенията от Парижкото споразумение и тяхната реализация, не виждам категорична позиция. Затова сме разработили друг вариант на моето изказване, с една много по-категорична национална позиция\", каза Радев. Той каза още, че ще представи и двете позиции на синдикатите, да изберат те коя да представи. Естествено по-твърдата позиция, и двамата с Димитър Манолов заявихме, това искат и колегите ни от ТЕЦ-овете, коментира Пламен Димитров, попитан след срещата на кой вариант са се спрели да бъде представен на форума. По-твърда позиция, която да не допуска ескалация на изискванията за парниковите газове, за емисиите, по-висока от сегашната, добави той. Ние искаме, президентът само го прие за сведение, налагане на тезата за национален въглероден неутралитет. България в момента не е нетен замърсител от тази гледна точка, независимо кой какво говори. На следващо място, този фонд за справедлив преход към нисковъглеродна енергия би трябвало не само на глобално, но и на европейско ниво да придобие реални измерения. Вярно е, че има някакви 10 млрд. лева, но България до момента има право да получи само 460 млн. евро за 10 години, с които, сами разбирате, не може да става и дума за енергийни преструктурирания, коментира още Пламен Димитров. Казахме на срещата, че не само енергийната сигурност, а енергийната независимост на България зависи от въглищните централи и това трябва да се има предвид - 45 процента от електрическата енергия идва от местни въглища, не от американски шистов газ, не от руски газ, не от руско ядрено гориво, а от български въглища, добави президентът на КНСБ. Все още не е ясно как се свързва \"много по-категоричната национална позиция\" на президента Радев с подписа му под Декларацията от Силезия, която с призива си за справедлив преход към нисковъглеродна икономика на практика одобрява закриването на мини и топлоцентрали, преструктуриране на икономиката и преминаването й към по-ниски емисии на парниковите газове.", "date": "2018.12.18", "title": "От WWF горди - Радев подписал срещу въглищната зависимост (т.е. за затваряне на ТЕЦ)"}
{"url": "https://www.24chasa.bg/novini/article/7206563", "text": "Голдън ретривърът Грифин получи почетна диплома от американски университет, защото е придружавал собственичката си на лекции и упражнения, докато тя стане магистър по професионални заболявания, съобщи Асошиейтед прес, цитирана от БТА. Британи Хоули разказа, че кучето й не само е слушало лекциите с нея в университета в Потсдам, щата Ню Йорк, но е било до нея и докато е работела с пациенти по време на стажовете. Съветът на попечителите в университета заяви, че Грифин е демонстрирал \"изключителни усилия, упоритост, ангажираност и усърдие, за да постигне студентката успех\". Хоули се придвижва с инвалиден стол и изпитва непрекъснато болка. Тя каза, че Грифин не само й помага да отваря врати и да взима вещи, но за нея е важна и емоционалната му подкрепа.", "date": "2018.12.18", "title": "Голдън ретривър получи почетна диплома за висше образование"}
{"url": "https://www.24chasa.bg/novini/article/7206396", "text": "Броят на мигрантите в приемните центрове на гръцките острови в Егейско море е намалял, след като властите прехвърлиха хиляди хора към континенталната част на страната, предаде ДПА. Според данни на гръцкото правителство броят на хората в лагерите на островите Лесбос, Хиос, Самос, Лерос и Кос е намалял от около 20 000 през октомври до 14 500. Преди два месеца местните власти предупредиха, че пренаселените лагери са бомба с часовников механизъм, предаде БТА. С цел облекчаване на бремето върху местните общини и подобряване на положението в лагерите Атина премести хиляди мигранти, главно семейства, самотни жени и представители на религиозни общности, към континенталната част на страната. Положението обаче остава критично на остров Самос, където 4000 души живеят в лагер с капацитет за 648 души. В най-известния лагер - Мория на остров Лесбос, има леко подобрение на ситуацията - 4 900 души живеят сега в лагера, предвиден за 3 100 души. През октомври в лагера имаше най-малко още 2 600 мигранти. Лагерите бяха създадени в рамките на усилията за контрол на потока от мигранти, пристигащи в Гърция от Турция. В лагерите се извършва и обработването на молбите за убежище. Но процедурата е мудна, поради което въпреки намаляващия брой на пристигащите мигранти, се стига до пренаселване на лагерите.", "date": "2018.12.18", "title": "Условията в центровете за мигранти на гръцките острови се подобряват леко"}
{"url": "https://www.24chasa.bg/novini/article/7206391", "text": "Разследване за хулиганство е започнала Районната прокуратура в Горна Оряховица срещу 30-годишен мъж, ударил лекар от Спешна помощ в града. Невен М. бил афектиран, след като тъстът му издъхнал след преглед в спешния център. Драмата се разиграва в понеделник сутринта. Починалият Асан Мустафов от с.Родина, община Златарица, отишъл на работа в Лясковец. По време на смяна му прилошало и извикали линейка. В спешното 49-годишният работник бил прегледан от д-р Емил Николов и освободен, понеже не успели да открият причина за припадъка. Близките му обаче тръгнали да търсят кардиолог, защото Асан получил силни болки в сърдечната област. Колата стигнала до кооперативния пазар, когато мъжът съвсем се влошил. Изкарали го от автомобила, но през това време той издъхнал и близките позвънили на тел. 112. Зетят побеснял и се върнал да търси сметка от медиците в Спешна помощ. Намерил лекаря и стоварил юмрук в лицето му. От дежурния екип веднага извикали полиция и биячът бил задържан. Съставили му акт по Указа за борба с дребното хулиганство, но съдът преценил, че се касае за престъпление от общ характер и го предал на прокуратурата. Ако бъде признат за виновен го грози до 2 години затвор или пробация и обществено порицание. За смъртта на тъста му пък е образувано следствено дело и тялото е било взето за аутопсия във великотърновската болница. Експертизата трябва да установи каква е причината за смъртта.", "date": "2018.12.18", "title": "Мъж удари лекар от Спешна помощ в Горна Оряховица, разследват го"}
{"url": "https://www.24chasa.bg/novini/article/7206408", "text": "Първоначалното съобщение, че задържаният заради нападението над тримата полицаи Николай Ф. е прекарал вечерта в изолатора на Спешното отделение на старозагорската болница се оказа неточно. Вечерта към 22 часа в понеделник мъжът е трябвало да бъде прегледан на скенер, който се намира на втория етаж в Спешното отделение на Университетската болница в Стара Загора - вероятно заради травми, получени при схватката с полицаите при задържането му. Неочаквано в стаята на скенера младият мъж се устремил към прозореца, разбил с главата си стъклото и скочил от там, като паднал върху козирката под стаята на скенера. Наложило се спешно да бъде опериран от неврохирурзи и ортопеди, тъй като наранил тежко главата си при удара в стъклото и падането. \"Сега е в стабилно състояние в реанимацията, но има опасност за живота му\", каза пред \"24 часа\" днес към 16,30 часа директорът на болницата проф. д-р Йовчо Йовчев. Той изрично уточни, че при Николай не се открити алкохол и наркотици, поведението му се дължало на отключващи се психични проблеми.", "date": "2018.12.18", "title": "Нападателят на полицаите не останал в изолатора, скочил от втория етаж на болницата"}
{"url": "https://www.24chasa.bg/novini/article/7206385", "text": "Специализираният наказателен съд пусна срещу гаранция от 25 000 лв. Бойко Герасков, основен подсъдим по дело за трафик на рекордна пратка от 14,5 т хашиш. Дрогата, прекарана от Мароко до рибното пристанище в Бургас с кораба \"Оушън Лайън\", бе заловена преди 6 г. при операция \"Сахара\". Впоследствие на съд бяха дадени 10 души. Двама от тях вече не са между живите.  Борислав Петков - Бобъра бе убит на 11 февруари 2017 г., а другият почина след тежко заболяване. Бойко Герасков е син на подозирания от спецслужбите като организатор на наркоканала Людмил Герасков, който не бе сред обвинените, защото материалите срещу него бяха отделени. Имаше съмнения още, че зад канала стоят белгийци и холандец. Людмил Герасков бе издирван с години от Интерпол, а в началото на тази в съда се разбра, че е починал при мистериозни обстоятелства. Това стана, след като синът му поиска разрешение да бъде пуснат, за да отиде на помен. После проверка на прокуратурата показа, че трупът е бил кремиран набързо, което връзва ръцете на разследващите да направят категорична идентификация. Бойко Герасков е зад решетките от 3 г. и 8 месеца, след като бе екстрадиран от Испания по искане на българските власти.  Спецсъдът го пуснал с мотива, че е изтекъл максимално допустимият срок за задържане. Решението обаче още не е влязло в сила. Прокуратурата ще внесе протест срещу него в апелативния специализиран съд. Ако той потвърди гаранцията, Герасков-младши трябва да внесе парите в 14-дневен срок. Едва след това той  може да вкуси свободата.", "date": "2018.12.18", "title": "Първо в \"24 часа\": Пускат Бойко Герасков, подсъдим за трафика на 14,5 т хашиш от Мароко"}
{"url": "https://www.24chasa.bg/novini/article/7206415", "text": "Главната задача на руските въоръжени сили за догодина е укрепването на ядрената триада, заяви президентът Владимир Путин на заседание във военното министерство, съобщи РИА Новости, цитирана от БГНЕС. По думите на президента е необходимо бързото преминаване на съвременно въоръжение, което по-добре преодолява системите за противоракетна отбрана. „Забележимо укрепна ядрената триада, която играе ключова роля в запазването на глобалния приоритет. Делът на съвременното въоръжение тук представлява 82%. Сериозни стъпки са направени в развитието на най-новото, нямащо аналог в света оръжие, за което говорих в посланието към Федералното събрание на 1 март тази година“, каза Путин. Той също така отбеляза, че става дума за започването на серийно производство на ракетния комплекс „Авангард“, за успешните изпитания на „Сармат“, носенето на пробни бойни дежурства от хиперзвуковия комплекс „Кинжал“, а също и отработване на използването на бойните лазерни комплекси „Пересвет“. Путин подчерта, че отбранително-промишления комплекс и съвременните разработки в областта на въоръженията ще позволят за дълго да се гарантира сигурността на страната. Руският президент призова към правилно определяне на приоритетите по разходите за въоръжение. Русия ще изгради своето военно присъствие в Арктика през следващата година, каза министърът на отбраната във вторник, тъй като Москва се стреми да затвърди влиянието си в стратегическия регион. Съобщението идва след години на засилена активност в Арктика, която Москва е обявила за най-важен приоритет поради наличието на минерални си богатства и военното ѝ значение. \"Ще завършим изграждането на инфраструктура през 2019 г., за да разположим радарни единици за противовъздушна отбрана и точки за авиационно ориентиране на островите Средни, Врангел и на нос Шмид в руската Арктика\", каза министърът на отбраната Сергей Шойгу.", "date": "2018.12.18", "title": "Путин: Главна задача на армията ни е укрепване на ядрената триада"}
{"url": "https://www.24chasa.bg/novini/article/7206437", "text": "Второ РУ-СДВР издирва 73-годишния Стефан Стоянов Манчев от София, съобщиха от пресцентъра на МВР. Мъжът е в неизвестност от 20 септември 2018 година, когато е напускал дома си в столицата. Стефан Манчев е висок 170 см, с кафяви очи, нормално телосложение и прошарена коса. Данни за облеклото му няма. Липсва и личният автомобил на възрастния човек. Колата е марка „Ford-Fiesta“ и също е обявена за издирване. Гражданите, които имат информация за мъжа могат да сигнализират на тел.112, 02/ 9820820, 02/ 9820838 или в най-близкото районно поделение на МВР.", "date": "2018.12.18", "title": "Столичната полиция издирва Стефан Манчев, в неизвестност е от 20-ти септември"}
{"url": "https://www.24chasa.bg/novini/article/7206407", "text": "Британското правителство се събра днес на заседание, за да обсъди въпроса за засилване на подготовката за евентуално излизане на Великобритания от Европейския съюз без сделка, след като в парламента има голяма съпротива срещу договореното от министър-председателя Тереза Мей споразумение за Брекзит, предадоха Асошиейтед прес и ДПА. Очаква се обсъжданията да се съсредоточат върху това как да бъде отпуснато държавно финансиране в размер на 2 милиарда британски лири за справяне с евентуалния икономически хаос, посочва БТА. Мей, която отложи парламентарното гласуване по своята сделка за Брекзит за средата на януари, каза вчера, че правителството ще \"обсъди следващия етап от подготовката ни за този сценарий (без сделка)\". Тя заяви пред парламента, че може да има рискове за \"работните места, услугите и сигурността на хората, на които служим, като обръщаме гръб на споразумение (с ЕС)\". По думите й правителството вече е засилило подготовката за евентуални проблеми след Брекзит. \"Ако няма сделка, ще има смущение в краткосрочен план\", каза Мей. \"Искаме да предприемем всички стъпки, които можем, за да смекчим това\", заяви тя. Министърът на международното развитие Пени Мордонт, която подкрепя Брекзита, каза преди правителственото заседание, че е \"напълно правилно сега да засилим планирането за (сценарий) без сделка\". \"Не само че е необходимо да подготвим страната, но това е и най-добрият начин, по който ще гарантираме, че ще получим сделка (от ЕС)\", заяви тя. Министърът по въпросите на жилищното строителство, регионите и местното самоуправление Джеймс Броукъншайър каза, че от известно време правителството се отнася сериозно към изгледите за излизане без сделка, но че е \"правилно и подходящо\" да се подготви за хаотичен Брекзит. Правителството обаче е разделено между привърженици на Брекзита, които смятат, че Великобритания може да се справи с излизане от ЕС без сделка, и по-проевропейския лагер, според който напускането без споразумение трябва да бъде избегнато на всяка цена. До излизането на Великобритания от ЕС остават малко повече от 100 дни, а още не е ясно дали страната ще напусне със или без споразумение. При напускане без сделка има опасност от блокаж на пристанищата, недостиг на стоки и икономическа рецесия. Британската търговска камара заяви, че икономическият растеж и бизнес инвестициите през 2019 г. вероятно ще бъдат по-малки, отколкото е било прогнозирано по-рано, заради продължаващата несигурност. Генералният директор на камарата Адам Маршал каза, че \"липсата на сигурност за бъдещите отношения на Великобритания с ЕС кара много фирми да натискат бутона за пауза на своите планове за растеж\". \"След като до излизането на Великобритания от ЕС остават малко повече от 100 дни, а няма ясен път напред, фирмите трябва да предприемат действия, като отложат или изтеглят плановете за наемане и инвестиране, а в някои случаи преместят дейностите другаде, за да поддържат трудно изградените снабдителни вериги\", заяви той.", "date": "2018.12.18", "title": "Мей: Засилили сме подготовката за евентуални проблеми след Брекзит"}
{"url": "https://www.24chasa.bg/novini/article/7206443", "text": "Полицията предупреждава за опити за телефонни измами в Сливен и Нова Загора. В ОД на МВР-Сливен днес са получени сигнали за три опита в Нова Загора и три в Сливен. Схемата е \"оказване на съдействие на полицията при задържането на телефонни измамници, чрез предоставянето на парични суми и ценни вещи, които впоследствие да бъдат върнати\". В този случай измамниците се представят за следователи и първо питат за адресите на хората, а след това започва измамната схема. Обаждането е придружено с обиди и заплахи, като в повечето случаи хората, дори и да са информирани, се плашат и изпълняват исканията. Полицията съветва при получаване на такова обаждане телефонната връзка да бъде незабавно прекратена. Възможно е схемата да бъде променена, но искането на пари и ценности остава.", "date": "2018.12.18", "title": "По три опита за телефонни измами в Сливен и в Нова Загора само днес"}
{"url": "https://www.24chasa.bg/novini/article/7206452", "text": "Временно е ограничено движението по път III-818 Долно Церовене - Якимово на входа на Якимово поради пътнотранспортно произшествие, съобщиха от пресцентъра на Агенция\"Пътна инфраструктура\". Шофьорите да се движат с повишено внимание по обходен маршрут по улиците на Якимово.                                                                                                                                                                                                                                                                                                                       ", "date": "2018.12.18", "title": "Катастрофа на входа на Якимово затруднява движението"}
{"url": "https://www.24chasa.bg/novini/article/7206451", "text": "Плаващата система за почистване на  между калифорнийския бряг и Хавайските острови ще бъде ремонтирана през следващите няколко седмици, предаде Асошиейтед прес, цитирана от БТА. Изобретателят на дъгообразното устройство - 24-годишният Боян Слат - поясни, че то се задвижва със слънчева батерия и понякога се движи по-бавно от пластмасовите отпадъци и затова не може да ги улови. \"Това, което правим е напълно ново. Естествено е, че се налагат някои поправки, преди уредът напълно да заработи,\" каза Слат. Инженерен екип ще достигне днес до плаващия уред и ще го пренастрои, така че с помощта на вятъра и вълните да се движи по-бързо. Големият пластмасов остров в Тихия океан понастоящем е с площ два пъти по-голяма от тази на щата Тексас. Почистващият уред беше пуснат през септември тази година от Сан Франциско. Той е с дължина 600 метра и дълбочина три метра. Учените прогнозират, че тези размери не препятстват движенията на морските животни. Има множество камери, сензори и сателитни антени, за да се следи постоянно неговото местоположение . Системата предава информация за събраното количество пластмаса и на всеки няколко месеца, пластмасата се изтегля до американския бряг, където се обезврежда. Скептиците обаче твърдят, че така изтегляната от океана пластмаса е далеч по-малко, от количеството, което потъва в океана. Затова трябва да се приложи многостранен подход. Той трябва да включва намаляването на употребата на пластмасови изделия за еднократно използване, както и провеждането на образователни програми хората да не хвърлят отпадъците в океана. Слат се съгласи с това, но изтъкна, че трябва да се действа и за почистването на вече изхвърлените в океана пластмаси. \"Тези хиляди тонове пластмаса не се разграждат от само себе си. Те се разпадат на по-малки парчета и на още по-малките и опасни микропластмаси, което е неприемлив сценарий,\" заяви Слат.", "date": "2018.12.18", "title": "Ремонтират плаващата система за почистване на пластмасата в Тихия океан"}
{"url": "https://www.24chasa.bg/novini/article/7206462", "text": "Американската компания \"Блу ориджин\" отложи заплануваните за вторник изпитания на своя суборбитален кораб \"Ню шепърд\" половин час преди старта, предава ТАСС. На страницата на компанията в Туитър се изтъква, че отлагането е било свързано с проблеми в наземната инфраструктура. Според представители на \"Блу ориджин\" състоянието на кораба е добро. Новият старт може да бъде осъществен в сряда, 19 декември, предаде БТА. На борда на \"Ню шепърд\" са разположени девет експериментални прибора и системи, разработени от учени от университетите във Флорида, Мериленд, Уисконсин, Калифорния и Индиана. В конструкцията им участваха и и сътрудници от космическите центрове на НАСА в градовете Хюстън и Грийнбелт. \"Ню Ориджин\" разработи кораба \"Ню шепърлд\" за суборбитални космически полети по балистична траектория със скорост, която е по-ниска от първа космическа. Тя е недостатъчна за попадане в околоземна орбита, при което корабътсе превръща в изкуствен спътник на Земята. Летателният апарат е с екипаж от трима души и има възможност да приема на борда пътници и полезен товар. Това ще бъде десетото поред изпитание на \"Ню шепърд\".", "date": "2018.12.18", "title": "Компанията \"Блу ориджин\" отложи изпитанията на суборбиталния си кораб"}
{"url": "https://www.24chasa.bg/novini/article/7206472", "text": "Американският президент Доналд Тръмп обвини за пореден път големите интернет компании, че проявяват пристрастност към противниците му демократи, предаде Франс прес, цитирана от БТА. \"Фейсбук, Туитър и Гугъл са толкова благосклонни към демократите, това е смешно!\", написа той в Туитър. Преди седмица шефът на Гугъл Сундар Пичай категорично отхвърли аналогични обвинения от страна на американския президент по време на изслушване в Конгреса. Тръмп е особено обиден на Туитър, тъй като според него социалната мрежа е направила по-трудно абонирането за акаунта му @realDonaldTrump, който има малко над 56 милиона абонати. \"Те изтеглиха много имена и силно забавиха равнището и скоростта на увеличаването. Нищо не признаха и не направиха!\", заяви в същатамрежа Тръмп, който явно много внимателно следи броя на абонатите си. През последните месеци интернет гигантите редовно биват подлагани на критики от американския президент и други високопоставени републиканци, които ги обвиняват в пристрастност, без да представят доказателства. Ако ръководителите на тези технологични компании според мнозина във времето са проявявали симпатии по-скоро към демократите, то няма много признаци, подсказващи, че по политически причини Гугъл фалшифицира резултатите от търсенето, казват специалисти в областта на технологиите. На изслушването пред комисията по правосъдие към Камарата на представителите главният изпълнителен директор на Гугъл Сундар Пичай неизменно възразяваше срещу идеята, че компанията му може да е \"политически пристрастна\", и многократно заяви, че Гугъл \"не дава предимство на информация\", която поставя в привилегирована позиция дадена група или идея.", "date": "2018.12.18", "title": "Тръмп: Фейсбук, Туитър и Гугъл са смешно благосклонни към демократите"}
{"url": "https://www.24chasa.bg/novini/article/7206483", "text": "От началото на следващата година работна група ще обсъжда промени в Кодекса на труда. Идеята е на Министерството на труда и социалната политика, съобщи след заседанието на Националния съвет за тристранно сътрудничество социалният министър Бисер Петков, цитиран от БТА. Вицепремиерът и председател на НСТС Марияна Николова подкрепя предложението и смята, че работната група трябва да бъде създадена още през тази година, за да започне работа в самото начало на следващата година. Предложението за създаването на работна група за промени в трудовото законодателство дойде след спорове по предложението на КТ \"Подкрепа\" за увеличение на възнаграждението за нощен труд, като синдикатът предлага то да стане процент от минималната работна заплата за страната - 0,5 процента от нея за един час нощен труд. Така при минимална работна заплата 560 лева - заплащането за час нощен труд би станало 2,80 лева. Другият вариант на предложението е възнаграждението да се обвърже с основната заплата, пак в същия процент. Сегашната стойност на заплащането от 0,25 лв. на час е определена през 2007 година. Вицепремиерът Марияна Николова каза по време на дискусиите в НСТС, че въпросът с нощния труд трудно би се решил за следващата година при приет бюджет. ", "date": "2018.12.18", "title": "Работна група ще обсъжда от началото на 2019 г. промени в Кодекса на труда"}
{"url": "https://www.24chasa.bg/novini/article/7206486", "text": "Министрите на външните работи на Русия, Иран и Турция обявиха днес в Женева, че новата сирийска конституционна комисия трябва да се събере в началото на следващата година и с това да започне жизнеспособен политически процес за мир, предаде Ройтерс. В съвместно изявление, прочетено от руския външен министър Сергей Лавров след срещата им със специалния пратеник на ООН за Сирия Стафан де Мистура, тримата посочват, че новият орган \"трябва да работи на основата на усещане за компромис и конструктивно участие\", предаде БТА. Де Мистура не присъства на тяхната пресконференция и говори отделно пред репортерите. В съвместното изявление се казва, че Москва, Техеран и Анкара, които са страни гаранти на т. нар. \"Астанински процес\", дават положителна оценка на резултатите от консултациите за състава на конституционната комисия, предаде ТАСС. \"Министрите представиха позитивните резултати от своите консултации със страните (в конфликта в) Сирия по състава на конституционната комисия\", се посочва в текста. Министрите на външните работи на Русия, Иран и Турция са потвърдили решимостта си да съдействат конституционната комисия да започне работа. \"Министрите се съгласиха да предприемат усилия, насочени към организирането на първото заседание на конституционната комисия в началото на следващата година в Женева\", пише още в изявлението, прочетено от Лавров. В текста не се казва, че списъкът на участниците в комисията е съгласуван, отбелязва ТАСС. Конституционната комисия следва да бъде съставена от правителствени и опозиционни представители, както и от група фигури от гражданското общество, избрани от ООН, посочва ДПА. Разногласията по въпроса за тази трета група досега пречеха да бъде създадена комисията. Трите страни достигнаха важен етап от съставянето на конституционната комисия за Сирия, заяви след срещата турският министър на външните работи Мевлют Чавушоглу, цитиран от Анадолската агенция. \"Достигнахме важен етап по пътя към съставянето на конституционната комисия на Сирия\", посочи той. Чавушоглу обаче не обясни за какъв етап става дума точно, отбелязва ТАСС. За да бъде създадена конституционна комисия за Сирия, е нужна допълнителна работа, заяви днес пред репортери след срещата си с външните министри от \"тройката от Астана\" Де Мистура. \"Аз и генералният секретар (на ООН) смятаме, че ни предстои още една допълнителна миля по пътя към изработването на пакет за създаване на приобщаваща, предизвикваща доверие и балансирана конституционна комисия\", каза пратеникът на световната организация. \"Ще имам нови консултации с генералния секретар в Ню Йорк и на 20 декември ще докладвам пред Съвета за сигурност на ООН\", заяви Де Мистура. Специалният пратеник на ООН за Сирия каза още, че приемникът му на поста Гайр Педешен ще започне работа в Женева на 7 януари. Де Мистура добави, че не възнамерява да дава каквито и да било препоръки на своя наследник, нито да прави допълнителни изявления, за да не става така, че на Педешен \"да (му) се налага да чете между редовете\".", "date": "2018.12.18", "title": "Русия, Иран и Турция преговарят за състава на сирийската конституционна комисия"}
{"url": "https://www.24chasa.bg/novini/article/7206497", "text": "Дисквалифициран участник от кулинарното състезание \"Мастър Шеф\" в Турция бе арестуван в Истанбул, след като споделил в социална медия видео, на което се вижда как измъчва папагала си, предаде ДПА, като се позовава на турската агенция ДХА. На видеото се вижда как Мурат Йоздемир души папагала си и проклина птицата, като я кара да каже име, посочва БТА. След ареста той е изпратен в психиатрична болница. Много жители на Истанбул, които са гледали видеото в социална медия, са били силно разгневени и са съобщили на полицията за действията на Йоздемир. Някои хора дори са отишли пред дома му в квартал Бешикташ, за да протестират. Министърът на земеделието и горите Бекир Пакдемирли написа в Туитър, че е гледал видеото със съжаление. Пакдемирли е поискал да бъде заведено дело срещу Йоздемир. Папагалът сега е сигурни ръце, неговото лечение започна, написа още министърът на земеделието.", "date": "2018.12.18", "title": "Известен турски готвач арестуван в Истанбул, измъчвал папагала си (Видео)"}
{"url": "https://www.24chasa.bg/novini/article/7206504", "text": "Народното събрание ще закрие в четвъртък сутринта Министерството за българското председателство на Съвета на ЕС. Тя обаче формално ще остане на поста до 1 януари 2019 г., когато решението влиза в сила. Премиерът Бойко Борисов е депозирал предложението в деловодството на парламента.                                                                                                                                                                                                                                                                                                                       ", "date": "2018.12.18", "title": "Първо в \"24 часа\": Утре е последният ден, в който Павлова е министър"}
{"url": "https://www.24chasa.bg/novini/article/7206052", "text": "Губернаторът на щата Ню Йорк иска да легализира употребата на марихуана за развлекателни цели. Андрю Куомо заяви, че това ще бъде един от най-важните му законодателни приоритети за 2019 г., съобщи bTV. По неговите изчисления узаконяването марихуаната ще донесе над 1 милиард и 300 милиона долара годишна печалба на бюджета. Допълнителните приходи според Куомо може да помогнат за решаването на редица належащи проблеми, като метрото в Ню Йорк, което се нуждае от спешен ремонт и обновяване.", "date": "2018.12.18", "title": "Ню Йорк иска да легализира марихуаната, парите ще отидат за ремонт на метрото"}
{"url": "https://www.24chasa.bg/novini/article/7206046", "text": "Румънската полиция съобщи, че певицата и автор на песни Анка Поп е починала на 34 години, след като колата й паднала в река Дунав, предаде Асошиейтед прес, цитирана от БТА.  Службата за извънредни ситуации е идентифицирала тялото й, след като водолази са открили автомобила й снощи в Югозападна Румъния. За изчезването на певицата съобщава сестра й. Полицията заяви, че разследва смъртта на Поп, която има румънско и канадско гражданство. Анка Поп беше известна със сътрудничеството си с босненския музикант Горан Брегович. През 1987 г. семейството й бяга от комунистическа Румъния, като прекосява Дунав и преминава в тогавашна Югославия, където стават политически бежанци. Месеци по-късно емигрират в Канада. След падането на комунизма тя се връща в Румъния.     ", "date": "2018.12.18", "title": "Румънска певица, пяла с Брегович, загина, след като колата й падна в Дунав (Видео)"}
{"url": "https://www.24chasa.bg/novini/article/7206080", "text": "Идеята НЗОК да не плаща на аптеките за обработването на протоколи е глупава, а това решение е скандално, коментира пред БТА председателят на Българския фармацевтичен съюз /БФС/ проф. Илко Гетов. По-рано днес на заседание на Надзорния съвет на НЗОК беше обсъждано фондът да не плаща по 2 лева на обработен протокол за лекарствата, които са напълно платени от Касата. Идеята е по този начин да се спестят 16 млн.лв. Тази мярка ще ограничи достъпа на пациентите до лекарства, особено в малките населени места, категоричен е проф. Гетов. По думите му тя цели обслужването на големи аптечни вериги и вертикално-свързаните фирми. Проф. Гетов изрази надежда, че това предложение ще бъде оттеглено и подчерта, че никой не се е консултирал с БФС.", "date": "2018.12.18", "title": "Председателят на фармацевтичния съюз: Глупаво е НЗОК да не плаща на аптеките за обработването на протоколи"}
{"url": "https://www.24chasa.bg/novini/article/7206088", "text": "За първи път от откриването на \"Дунав мост 2\" при Видин Калафат преди пет години броят на преминалите по съоръжението автомобили за годината ще надхвърли 1 милион. Това съобщи за БТА изпълнителният директор на смесеното българо-румънско дружество Любомир Низамов. Среднодневно през 2018 г. по моста са преминавали 2800 автомобила, като 50-60 на сто от тях са товарни, 20-30 на сто е делът на леките автомобили, а останалите 10-20 процента се падат на автобусите и микробусите, сочи статистиката на дружеството. В определени дни през летния сезон трафикът на ден е надхвърлял 3200 автомобила. Очаква се утре - сряда, 19 декември, около обяд по моста да премине милионния автомобил, уточни Низамов. За миналата 2017 година по съоръжението в двете посоки на \"Дунав мост 2\" са преминали малко над 900 000 автомобила. Очакванията са за останалите 12 дни до края на календарната 2018 година да преминат близо 33 600 автомобила и в края на годината общо преминалите да достигне над 1,044 млн. моторни превозни средства. В края на тази календарна година се очаква приходите от такси от преминалите МПС да се увеличат спрямо предходната, както и с 6-7 процента да се увеличи и трафикът, каза още изпълнителният директор. В последните две години темповете, с които нараства трафикът, както и приходите са по-малки в сравнение с първите три години, допълни той. В последните няколко месеца се забелязва трайна тенденция на увеличение на трафика на български превозвачи, които преминават през мостовото съоръжение, както и сериозно намаление на броя на преминалите турски тирове, особено на транзитните, каза Низамов. Той уточни, че мостовото съоръжение е в добро състояние и всяка година смесена българо-румънска комисия извършва проверка на състоянието му. Към момента няма никакви забележки по отношение на съоръжението и пътната инфраструктура. До края на тази години всички ремонти по \"Дунав мост 2\" и инфраструктурата са извършвани за сметка и от фирмата изпълнител, в рамките на гаранционния срок. От следващата 2019 г. всички ремонтни дейности вече ще се поемат от смесеното българо-румънско дружество, каза още Низамов. Към настоящия момент единственият проблем е невъзможността за предотвратяване от румънска страна на подходите към ГКПП, на разлива на нафта от резервоарите на тировете, които нарушават асфалтовото покритие. Няма българска или румънска контролна институция или служба, която да налага глоби на шофьорите, основно румънски, които препълват резервоарите си с гориво и напускат България, допълни Любомир Низамов. В момента на ГКПП при \"Дунав мост 2\" работят 4 гишета, които обслужват тировете и 1 гише за останалите МПС, като с предимство се обслужват преминаващите леки автомобили, уточни Низамов.", "date": "2018.12.18", "title": "За първи път от 5 години: Над 1 милион коли - преминали през \"Дунав мост 2\" за 2018 г."}
{"url": "https://www.24chasa.bg/novini/article/7206092", "text": "18-годишен младеж бе осъден на два месеца затвор в източния френски град Страсбург за възхвала на тероризма, след като постна множество послания в интернет, в които се радва на атентата на Коледния базар в този град, предаде Франс прес, цитирана от БТА. В атентата на 11 декември бяха убити петима души, а 11 са ранени. Младежът е постнал в социалните мрежи 17 послания в осемте часа след атентата, в които например заявява, че Страсбург е преживял \"най-хубавия си ден\". Потребители в интернет са го сигнализирали на полицията. Днес младежът бе осъден на два месеца затвор ефективно и три години загуба на граждански права. Адвокатката му го защити с аргумента, че той е сирак, който от тригодишна възраст е местен от едно сиропиталище в друго. Младежът признал, че не му било известно, че действията му са наказуеми.", "date": "2018.12.18", "title": "Осъдиха младеж на два месеца затвор за възхваляване на атентата в Страсбург"}
{"url": "https://www.24chasa.bg/novini/article/7206097", "text": "На 1000 мъже в България се падат 1060 жени. Жените и мъжете у нас сключват брак все по-късно – съответно на 28,4 и 31,4 години. Това сочат данните на Националния статистически институт в специална разработка, посветена на двата пола. За сравнение, през 1960 година средната възраст за сключване на първи брак и при двата пола е с около 7 години по-ниска, предаде  Според данните на националната статистика мъжете в България са малко над три милиона и 400 хиляди, а жените над три милиона и 600 хиляди. За сравнение през 1960 година на хиляда мъже са се падали хиляда и три жени, тоест разпределението по пол тогава е било по-равномерно. Средната възраст на жените при раждане на първо дете се увеличава от почти 22 години през 1980-а, на малко над 27 години през 2017 година. През 2017 средният брой живо родени деца от една жена е 1,56. За сравнение през 1900 година той е бил почти седем деца. През учебната 2017-2018 година близо 42 хиляди от учителите от първи до 12 клас са жени, а мъжете са малко над осем хиляди. По последни данни средната заплата на жените е 842 лева, а на мъжете 1054 лева. Разпределението на наетите по икономически дейности и класове професии е основната причина за различието на заплатите в полза на мъжете. Например в хуманното здравеопазване около 35 на сто от жените са акушерки и медицински сестри, а 34 процента от мъжете са лекари.", "date": "2018.12.18", "title": "НСИ: Жените в България стават все повече"}
{"url": "https://www.24chasa.bg/novini/article/7206099", "text": "Председателят на ПГ на ГЕРБ и зам.-председател на партията Цветан Цветанов проведе работна среща с генералния секретар на германската обществена телевизия ARD Сузане Пфаб. В срещата участваха и Хендрик Зитих - директор на Медийната програма за Югоизточна Европа на Фондация \"Конрад Аденауер\" и Владимир Златарски - проектен и финансов координатор към Медийната програма на Фондацията. Цветан Цветанов и Сузане Пфаб обсъдиха предизвикателствата и заплахите за демократичните ценности и принципи, както и за медийната среда, произтичащи от фалшивите новини и дезинформацията. Двамата се обединиха около становището, че утвърдените медии следва да предприемат мерки да не попадат в капана на фалшивите новини, като съсредоточат усилията си в обективно и безпристрастно отразяване на истинските новини. „Най-добрият начин за противодействие срещу дезинформацията и пропагандата е чрез работа за повече информираност на гражданите, включително и по отношение на опасността от тенденциозна манипулация на информацията онлайн“, отбеляза Цветанов. В рамките на разговора бе обсъдена политическата и медийната обстановка в България и ЕС, особено с оглед на предстоящите европейски избори. „Медиите и системните политически партии имат отговорната задача да осигурят на европейските граждани реалната възможност да направят един добре информиран избор на европейските избори през 2019 г.“, подчерта Цветанов.", "date": "2018.12.18", "title": "Цветанов се срещна с генералния секретар на германската обществена телевизия ARD"}
{"url": "https://www.24chasa.bg/novini/article/7206103", "text": "36-годишният Манол Стоянов от Тервел е открит овъглен в автомобила си, в началото на декември. Стоянов е работел в местно чейнджбюро. В началото на декември, неговата колежка отива на работа и открива, че в служебната каса липсват около 30 хиляди лева и над 1000 евро. Няма следи от влизане с взлом, вратата също не е била разбита. Тогава жената е подала сигнал в полицията и след като органите на реда не откриват 36-годишния мъж, го обявяват за издирване. Няколко дни по-късно овъгленият му труп е открит в тервелското село Войниково. По случая са образувани две досъдебни производства – едно за кражбата на парите и друго за смъртта на Стоянов. Основната версия, по която работят разследващите е самоубийство, като един от вероятните мотиви е фатално увлечение към хазарта, последвано от сериозна задлъжнялост. По думите на окръжния прокурор, по трупа няма данни за насилствена смърт.", "date": "2018.12.18", "title": "Служител в обменно бюро в Тервел – открит овъглен в автомобила си"}
{"url": "https://www.24chasa.bg/novini/article/7206101", "text": "Министър-председателят Бойко Борисов проведе телефонен разговор с държавния секретар на САЩ Майк Помпео по искане на американския държавник. Темите, които двамата обсъдиха, бяха сътрудничество в областта на сигурността и отбраната, както и изминалите успешни военни учения. Дискутирани бяха още енергийната сигурност, диверсификацията и европейския газоразпределителен център „Балкан“. Акцент бе поставен също върху инвестициите и двустранните отношения, съобщиха от пресцентъра на Министерски съвет. В разговора Бойко Борисов и Майк Помпео препотвърдиха високата и резултатна визита на заместник-държавния секретар на САЩ Джон Съливан, който бе на двудневно посещение у нас миналата седмица. Българският министър-председател посочи пред американския държавен секретар, че по голяма част от обсъдените с Джон Съливан теми вече има решения. Премиерът Бойко Борисов и държавният секретар на САЩ Майк Помпео подчертаха ангажимента си геостратегическото партньорство между България и САЩ да се засили и да се развива с още по-бързи темпове. Министър-председателят Борисов отново увери, че България стриктно изпълнява ангажиментите си към НАТО и препотвърди повишаването на разходите за отбрана на 2% от БВП до 2024 г., както и за отделяне на повече инвестиции във въоръжение и оборудване.", "date": "2018.12.18", "title": "Борисов обсъди с Майк Помпео въпроса за газоразпределителения център „Балкан“"}
{"url": "https://www.24chasa.bg/novini/article/7206109", "text": "Караници в Овалния кабинет, крясъци в британския парламент и бунтове на \"Шанз елизе\". Настъпи период на хаос за страните, които крепяха световния ред, време на нестабилност за баланса на сили, който властваше от десетилетия. По целия свят хората поставят под съмнение истини, които дълго време са смятали за подразбиращи се, и отхвърлят някои от тях като фалшиви новини. Те заменят традиции, които дълго време са възприемали като неподлежащи на промяна, със спонтанни нововъведения. Във Франция хората, които се чувстват забравени от глобализиращия се се свят, прекараха последните няколко седмици в шествия и бунтове като знак на протест срещу правителството си, което наричат елитарно и изгубило връзка с народа. Първоначалното пренебрежение на правителството изглежда потвърди подозренията им, но в крайна сметка то бе принудено да смени подхода. Великобритания все още се възстановява от референдума, който правителството й организира, за да запуши устата на опонентите си, които обаче удържаха победа. Сега, когато политиците се чудят как да изпълнят изразената на референдума воля, правителството е напът да рухне. А в Съединените щати един президент, когото някои обвиняват, че погазва скъпи на нацията идеали, агресивно загърбва протокола и порядките, с които са се съобразявали десетки негови предшественици. Твърдите му поддръжници са във възторг, а на много други направо им се вие свят. Още повече, че тези събития се разиграват не само в страните на лозунга \"Свобода, равенство, братство\", Магна Харта и Декларацията за независимост, а и в целия западен свят. Събитията се развиват подобно навсякъде: хората извън властовите центрове отхвърлят политическите елити, за които смятат, че ги имат за даденост, и подкрепят нови движения, които не спазват правилата и често се заиграват с най-ниските им мисли. Нека изясним, не става дума за отслабване на демокрацията. В известен смисъл е точно обратното. Демоде ли е консенсусът? На Запад най-позната е непряката демокрация, при която желанията на избирателите помагат да се формират институциите, които извършват управленската дейност и много често служат като буфери, които успокояват бурните политически води. Възникващите модели обаче водят до по-фундаментални и понякога по-агресивни форми на демокрация, при които гласуването и другите политически прояви имат по-директен ефект или при които се овластява една личност, която да заобикаля институциите. В рамките на този процес демократичните страни рискуват да изгубят десетилетната традиция на консенсуса - общото съгласие как да се живее, да се управлява и да се взаимодейства с останалите, което доминираше след края на Втората световна война. Как се случи всичко това? Да се върнем едно десетилетие назад, когато схемата на Понци с високорискови ипотеки с ниски депозити постави световната финансова система на колене. Последвалите години на рецесия и строги бюджетни икономии засилиха впечатлението, че е нарушено негласното споразумение, запазило политическия естаблишмънт в продължение на десетилетия: че всяко следващо поколение ще живее по-добре от предходното. \"Не сме забравили 2008 г. Върнете ни парите\", гласи надпис на стената на банка в близост до булевард \"Шанз Елизе\", станал сцена на бунтове. Към това трябва да прибавим и създаващата проблеми технология, която заменя счетоводителите с алгоритми, секретарките със Сири (Siri) и шофьорите със собствените им камиони. Да добавим и присъствието навсякъде на социалните мрежи, които премахнаха филтрите за истинност и добри обноски, които някога съпътстваха политическото говорене. Всички тези неща стават на фона на кампания за кибератаки, насърчавана от враговете на Запада и имаща за цел да разпространява дезинформация, да създава подозрения и всява объркване. Взривоопасната смес избухна през 2016 г., а последствията все още са налице. През юни 2016 г., след повече от четири десетилетия на колебливо членство в европейския клуб, Великобритания проведе референдум, който, по думите на тогавашния премиер Дейвид Камерън, имаше за цел \"да реши европейския въпрос\" веднъж и завинаги. След кампания на ксенофобско разпространяване на страх и финансови нарушения британците гласуваха масово и с малка разлика одобриха излизането от Европейския съюз, което шокира политическата класа. Камерън подаде оставка, а негов приемник на премиерския пост стана Тереза Мей, която бе натоварена с незавидната задача да договори елегантно излизане от ЕС с радостните поддръжници на Брекзит, паникьосаните привърженици на оставането и раздразнените мними приятели на Европа. Мей оцеля миналата седмица на косъм при вот срещу лидерската й позиция, но правителството и може да падне по всяко време, докато тя се опитва да предотврати потенциално катастрофалния Брекзит \"без сделка\" на 29 март. През ноември 2016 г. дойде ред на САЩ да потъпчат традицията. След една нецивилизована кампания, която опустоши интернет, Доналд Тръмп спечели тежката изборна надпревара и стана лидер на свободния свят. Почти всичко, което последва, не беше по сценарий. Като се започне от прибързаната му и необмислена външна политика и се стигне до поставянето под въпрос на американската традиция за разделение на властите, целият набор от дейности на Тръмп повдигна въпроса дали той (и като последица и САЩ) ще се придържат към дългогодишните принципи и ангажименти. За най-могъщата държава на света подобна несигурност не е маловажен въпрос. Франция пое по същия път през май миналата година, когато един млад банкер и бивш министър на икономиката успя да убеди избирателите, че е аутсайдер, че е човек извън политиката. Хиперглобализмът на Еманюел Макрон влезе в контраст с ксенофобията на Тръмп, но той също твърдеше, че ще пресуши блатото и ще защитава обикновените хора. Това обещание бързо повехна. Макрон скоро стана известен като \"президента на богатите\". На имиджа му не се отрази положително изказването му, че Франция се нуждае от \"Юпитер\" (главното божество в римската митология). Гневът достигна връхната си точка, когато Макрон, ,уж в защита на околната среда, заяви, че ще повиши вече и без това изключително високите данъци върху горивата. Хората, на които им омръзна от високите данъци и скъпия живот, излязоха по улиците на протести (някои от които белязани от насилие), те разтърсиха страната и принудиха Макрон да отстъпи. Следва: Още неяснота Хаосът не свършва с това. По целия свят политиците възприемат нов начин на мислене. От президента на Филипините Родриго Дутерте до избрания за президент на Бразилия Жаир Болсонаро кандидати печелят избори въпреки (или може би поради) до такава степен политически некоректни изказвания и действия, които до неотдавна щяха да им гарантират поражение. Новият хаотичен пейзаж създава възможности за държави като Китай, които се стремят да разширят влиянието си в кътчета на планетата, където допреди това не са присъствали. Дали това е повратна точка в съвременната политическа история? Западните либерални демокрации към момента изглеждат почти старомодно и тихо безделничат някъде в ъгъла, докато най-видният им защитник, германският канцлер Ангела Меркел, бавно се отдръпва от светлината на прожекторите. Темите на западните демократични революции са по-значими от всякога, макар и в нови форми. Дали тези пронизващи нови гласове са път към свободата? Въпросът остава отворен, както и дали резултатът ще бъде по-голямо равенство, за което толкова много хора казват, че копнеят. А извън тези два въпроса има трети, може би по-актуален въпрос: Дали в този повратен момент на бурна трансформация братството, което сплотяваше народите в следвоенния период, има някакъв шанс да оцелее? (БТА)", "date": "2018.12.18", "title": "Демокрациите са в политически хаос и се \nочертава нов модел"}
{"url": "https://www.24chasa.bg/novini/article/7206125", "text": "Министерството на здравеопазването ще преведе целеви средства за отделението по съдебна медицина в многофилната болница в Добрич, съобщиха он здравното заведение след посещението на директора д-р Светозар Байчев и гл. счетоводителна болницата в столицата. Средствата, които се отпускат са в размер на 40 000 лв. С тях се предвижда да бъде закупена медицинска апаратура, а също и извършване на строително-монтажни дейности. Срока за усвояване на средствата е 12 месеца.", "date": "2018.12.18", "title": "Отпуснаха пари за нуждите на отделението по съдебна медицина в болницата в Добрич"}
{"url": "https://www.24chasa.bg/novini/article/7206123", "text": "Гръцкият парламент се очаква да гласува тази вечер бюджета за 2019 г., първия след излизането на страната от международните спасителни програми, предаде ДПА, цитирана от БТА. Правителството на премиера Алексис Ципрас е базирало бюджета на прогноза за растеж от 2,5 процента. То също така очаква нивото на безработицата да спадне до 16,7 процента в края на 2019 г. спрямо 18,6 процента през септември тази година. Правителството реши да се откаже от ново орязване на пенсиите, което беше предвидено в споразумение с кредиторите за началото на 2019 г. Очаква се стабилният растеж да поддържа първичния бюджетен излишък, от който се изключения плащанията по дълга, над целта от 3,5 процента от брутния вътрешен продукт, изисквана от кредиторите. Гърция излезе от третата си спасителна програма през август и сега се финансира сама, но остава под внимателно наблюдение. По време на осемте години мерки за икономии доходите на средния грък спаднаха рязко, което предизвика вълна от протести.", "date": "2018.12.18", "title": "Гръцкият парламент гласува първия бюджет след излизането от спасителните програми"}
{"url": "https://www.24chasa.bg/novini/article/7206131", "text": "Папа Франциск осъди днес националистическите лидери, които обвиняват мигрантите за проблемите в държавите им, а те самите подхранват липсата на доверие в обществото, като преследват нечестни печалби и водят ксенофобска и расистка политика, предаде Ройтерс. Светият отец, за когото защитата на мигрантите е важен приоритет, изрази становището си в послание във връзка с отбелязвания на 1 януари от Католическата църква Световен ден на мира, предаде БТА. Посланието бе изпратено до държавни глави, правителствени ръководители и международни организации. Изявлението на Светия отец идва в момент, когато имиграцията е един от най-спорните проблеми в държави като САЩ, Италия, Германия и Унгария, отбелязва Ройтерс. Агенцията припомня, че папата е влизал в диспут относно правата на мигрантите с президента на САЩ Доналд Тръмп и италианския крайнодесен лидер Матео Салвини. \"Политически обръщения, които са склонни да хвърлят вината за всяко зло на мигрантите и да лишават бедните от от надежда са неприемливи\", каза Франциск, без да споменава конкретни държави и политици. Папата посочи, че днешните времена са \"белязани от климат на недоверие, който се корени в страха от различните и чужденците, или от тревогата за собствената сигурност\". Миналата седмица Светият отец похвали първия Глобален пакт за миграцията, който поставя цели за подобряване на управлението на миграцията. Редица държави, между които САЩ, Италия, Унгария и Полша, обаче не присъстваха на форума в Мароко. Папата осъди редица \"пороци\" на политици, които според него подкопават автентичната демокрация и водят до падение в обществения живот чрез различни форми на поквара. Сред тези пороци папата открои злоупотребите с държавни средства, нечестните печалби, ксенофобията, расизма, липсата на загриженост за околната среда и плячкосването на природните ресурси. Франциск предложи 8 критерия за обявяване на политик за блажен, формулирани за пръв път от виетнамския кардинал Франсоа-Ксавие Нгуен Ван Тхуан, като ръководство за поведението на високопоставените държавни служители. Те, според папата, биха заложили цели, които политиците да си поставят. Сред тях са задълбочено разбиране на ролята им, личен пример за благонадеждност, работа за общото благо и постигане на коренна промяна.", "date": "2018.12.18", "title": "Папата призова националистите: Не обвинявайте мигрантите за всички злини"}
{"url": "https://www.24chasa.bg/novini/article/7206182", "text": "Планинските спасители откриха мъж, изгубил се в района на Беклемето заради гъста мъгла. На 17 декември в 19.55 часа към ПСС е подаден сигнал за изгубен човек в района на Беклемето в Стара планина, тръгнал в тази посока от заслон Орлово гнездо, предаде  . Планинските спасители от Ловеч организират акция и група от петима души тръгват към предполагаемото място на инцидента. Още три отряда - от Сопот, Троян и Карлово, са били в готовност да подкрепят при нужда спасителната акция. Атмосферните условия са изключително тежки - имало е гъста мъгла и много ниски температури. Изгубеният е открит в 22.40 ч. крайно изтощен и с опасност за живота, съобщиха от ПСС. Той е на 58 години и работи в заслона Орлово гнездо. Прибирайки се по билото на планината в посока Беклемето, мъжът попада в гъста мъгла и загубва ориентация.", "date": "2018.12.18", "title": "Спасиха мъж, изгубил се в района на Беклемето, с опасност за живота е"}
{"url": "https://www.24chasa.bg/novini/article/7206180", "text": "Фирмата, доставила кетъринга и двете вечери за празненствата на учениците от варненската езикова гимназия \"Йоан Екзарх\", е \"Сладки изкушения\". Както \"24 часа\" по-рано съобщи близо 70 деца се натровиха на коледно парти в морския град. Деветокласниците от гимназия празнували на 15-и и на 16-и декември в едно и също заведение. Според персонала му, обаче, не е ясно дали децата са се натровили от храната. От ресторанта твърдят, че от години работят с тази фирма и досега не е имало никакъв проблем. Хапките, които са сервирани по време на двете вечери, бил с луканка, кашкавал и сирене, шунка, млечен мус, имало е и негърчета. Сервирано е в пластмасови чинийки, пластмасови чаши и пластмасови прибори за еднократна употреба. Те ще изкачат резултатите от взетите проби и на персонала, и на храната, но са сигурни, че при тях няма проблем и фирмата за кетъринг също е чиста. Децата в момента са добре, назначени са всички проверки\", каза за \"24 часа\" началникът на РЗИ Варна д-р Дочка Михайлова.", "date": "2018.12.18", "title": "Заведението, където празнували натровените деца: Не е ясно дали е от храната"}
{"url": "https://www.24chasa.bg/novini/article/7206215", "text": "Областната дирекция на МВР-Добрич, работи по няколко версии във връзка с палежа на два автомобила, горели в неделя срещу понеделник по улица . “Райко Цончев“ и улица “Кирил и Методий“. Извършителите на деянията не са установени.Версиите са за личен мотив, за бизне мотив и за предишни мотиви - така директоррът старши комисар Никола Панчев отговори на въпросите на журналисти . Той обяви, че нито една версия не е изключена, напротив добавят се нови при разследването, но експертизата все още не е готова и той се опасява да съобщи предположения. Трябва всичко да е изчистено за да не се обидят или да се засегнат страните – каза още директорът на МВР-Добрич. Около 02.40 часа на 17 декември , е бил подаден сигнал на телефон 112 от гражданин, че по ул. „Райко Цончев“ в.Добрич гори лек автомобил „БМВ Х3“. Малко по-късно, в 02.45 часа, е бил подаден друг сигнал на телефон 112 от гражданин, че по ул. „Кирил и Методий“ в гр.Добрич гори лек автомобил „Шкода Октавия“. Впоследствие са установени собствениците на автомобилите. Извършени са първоначални огледи на местопроизшествията в условията на неотложност, а по-късно и повторни огледи. За всеки от случаите е започнало досъдебно производство. По тях се извършват необходимите действия по разследването. Разследванията се извършват от разследващ полицай при Първо Районно управление на МВР-.Добрич. Комисар Панчев съветва за информация да се търси прокуратурата.", "date": "2018.12.18", "title": "Появяват се нови версии за палежа на колите в Добрич"}
{"url": "https://www.24chasa.bg/novini/article/7205707", "text": "Пловдивският апелативен съд потвърди определение на Окръжния съд в Пловдив, с което е взета най-тежката мярка за неотклонение \"задържане под стража\" спрямо 42-годишния Светослав Каменов, обвинен за убийството в Сопот на 40-годишната военнослужеща Десислава Стоянова, съобщиха от пресцентъра на Съдебната палата. Апелативният съд е преценил, че са налице достатъчно доказателства, сочещи обвиняемия за съпричастен към престъплението, а именно гласни и писмени доказателства, протоколи за оглед на местопроизшествието, оглед на трупа, протоколи за разпити на свидетели, посочва БТА. Магистратите счетоха, че честата промяна на местопребиваването на подсъдимия, повдигнатото му обвинение за убийство и начинът на осъществяване на престъплението, отрицателните характеристични данни, изводими от свидетелството за съдимост, уменията за нерегламентирано преминаване през границата на страната, показват личната обществена опасност на обвиняемия да извърши престъпление или да се укрие, дори при мярка \"домашен арест\". Определението на Апелативния съд е окончателно.", "date": "2018.12.18", "title": "Обвиненият в убийството на рейнджърката в Сопот Светослав Каменов остава в ареста"}
{"url": "https://www.24chasa.bg/novini/article/7205716", "text": "Съд в Анкара осъди Салман Гюлен, племенник на обвинения за опита за държавен преврат Фетхуллах Гюлен, на седем и половина години затвор, съобщи във вторник телевизионният канал \"Хабер тюрк\", цитиран от ТАСС. Салман Гюлен е признат за виновен за \"членство във въоръжена терористична групировка\".   Преди това турските власти задържаха или поставиха под арест няколко роднини на Гюлен. Сред тях е синът на сестрата на Гюлен с инициали М.А.С. , който бе задържан в Тургутлу, окръг Маниса, на 6 януари 2017 г. Съдът го обвини за членство в терористична организация и за това, че е обидил президента на Турция, предаде БТА.", "date": "2018.12.18", "title": "Осъдиха на 7,5 години затвор племенник на\nГюлен"}
{"url": "https://www.24chasa.bg/novini/article/7205730", "text": "По данни на турските служби за борба срещу нелегалната миграция пограничният град Одрин е пресечната точка на нелегалната миграция от Турция към Европа. Край Одрин се събират границите на Турция, България и Гърция, което е причина за насочване на потока, идващ от Турция, предава БТА. Мерките срещу нелегалната миграция, освен залавянето и връщането на мигрантите чрез създадените дирекции по миграция в Одрин, Къркларели и др., включват и борба срещу трафикантите, които се насочват основно към одринското направление, посочват местните власти. От 750 евро до 3000 евро е цената, която трафикантите, наричани каналджии, взимат за нелегален трансфер на един човек в последно време. За трансфера през гръцката граница цената била по-скъпа. Доста по-висока била цената за нелегален трансфер на \"гюленисти\" - така се наричат преследваните от турските власти предполагаеми участници в осуетения опит за метеж в Турция преди 2 години, които се опитват да избягат в чужбина. Пак по данни на турските сили по сигурността, в последно време са зачестили операциите срещу трафиканти, съобщи директорът по сигурността в Одрин Али Кемал Курт. \"Смятаме, че това е също един от пътищата за пресичане на нелегалната емиграция. Поради това засилихме преследването и много често провеждаме операции срещу каналите на трафикантите\", посочи той. По думите му потокът от нелегални мигранти, който се насочва към Одрин, е главно от граждани на Афганистан, Пакистан, Сирия и Алжир, които са влезли нелегално в Турция. През миналата седмица в Одрин при акция на полицията са задържани 60 трафиканти, от тях 19 са изпратени в затвора. В огласените от турските власти данни прави впечатление увеличения брой както на нелегалните мигранти, така и на броя на трафикантите през 2018 г. в сравнение с предходните години. В периода 2015-2017 г. са били заловени 3 329 мигранти, докато от началото на 2018 г. досега са заловени 3 876 души. През 2015 г. са били задържани в затвора 41 трафиканти от общо заподозрени 108. А от началото на 2018 г. досега от заловените за нелегален трафик на хора 236 души, 107 души са били задържани в затвора.", "date": "2018.12.18", "title": "Одрин - пресечна точка на трансфера за мигранти и трафиканти"}
{"url": "https://www.24chasa.bg/novini/article/7205717", "text": "Румънското председателство на Съвета на ЕС няма да бъде обичайно, но сме добре подготвени. Това заяви днес постоянният представител на страната към ЕС Луминица Одобеску на пресконференция в Брюксел, предаде БТА. Тя добави, че председателството, което започва на 1 януари, е важен момент за нейната страна. Посланикът не пожела да свързва работата на председателството с вътрешните проблеми в Румъния. Сред най-големите предизвикателства в следващите шест месеца тя открои въпросите с оттеглянето на Великобритания, преговорите за бъдещите отношения с Лондон, изборите за Европейски парламент. Одобеску предпочете да не посочва по кои от откритите за ЕС теми може да се очаква напредък в рамките на румънското председателство. Тя изрази надеждата Великобритания да се оттегли на основата на вече постигнатото споразумение, но отбеляза, че ЕС е готов \"за всяко възможно развитие\". По нейните думи има нужда Лондон да разясни какво възнамерява да предприеме до 29 март. Румъния поставя в центъра на председателството темите за единството, сътрудничеството, интересите на гражданите, обединението около общите ценности и сближаването на страните от ЕС. Имаме добра воля, решени сме да постигнем успех, каза Одобеску. За да успеем, ще бъдат необходими гъвкавост и силна политическа воля от държавите и институциите в ЕС, добави тя. По нейните думи председателството ще действа \"като председателство\" по процедурите за върховенството на закона в Полша и Унгария. Одобеску изрази готовност за денонощна работа за постигането на резултати. ", "date": "2018.12.18", "title": "Румъния се чувства добре подготвена за председателството на Съвета на ЕС"}
{"url": "https://www.24chasa.bg/novini/article/7205741", "text": "76- годишен мъж е загинал при пожар в дома си в Тошевци, съобщиха от пресцентъра на полицията. На 17 декември в 6.37 часа постъпил сигнал за горяща къща в селото. Пристигналите на адреса огнеборци потушили пламъците. При последвалия оглед, сред отломките, разследващите открили трупа на обитателя - самотно живеещ пенсионер. Тялото е транспортирано за аутопсия във видинската болница. Според първоначалните данни вероятната причина за пожара е непредпазливост при боравене с печка на твърдо гориво. По случая в РУ-Кула е образувано досъдебно производство.", "date": "2018.12.18", "title": "Възрастен мъж загина при пожар в дома си в Тошевци"}
{"url": "https://www.24chasa.bg/novini/article/7205742", "text": "Около 20.20 часа снощи, на първокласен път I-4 (София-Варна), в близост до търговищкото село Пролаз, е настъпило пътнотранспортно произшествие между лек автомобил \"Пежо 306\" с добричка регистрация, управляван от 65- годишен от Добрич, и патрулен автомобил на ОДМВР-Търговище. По първоначални данни, поради движение с несъобразена с пътните условия скорост (заснежен пътен участък), водачът на \"пежото\" е изгубил контрол над управлението, автомобилът е навлязъл в лентата за насрещно движение и се е блъснал със задната си част в движещия се насреща служебен автомобил. Пострадали са двама пътници от \"пежото\": мъж на 39 и жена на 36 години, настанени за лечение без опасност за живота. Водачите са тествани с за употреба на алкохол с дрегер, отчел отрицателни резултати. От пътния инцидент и на двата автомобила са причинени значителни материални щети. Извършен е оглед на местопроизшествието. По случая е образувано следствено дело по описа на Окръжен следствен отдел при Окръжна прокуратура-Търговище.", "date": "2018.12.18", "title": "Патрулка и кола се удариха на пътя София - Варна, двама са пострадали"}
{"url": "https://www.24chasa.bg/novini/article/7205750", "text": "Здравната каса обмисля да не плаща на аптеките за обработка на протоколи за скъпоструващи лекарства. Това каза пред журналисти председателят на Надзорния съвет и заместник-министър на здравеопазването Жени Начева след заседание на надзорниците, предава БТА.0, Промяната засяга лекарствата, които НЗОК плаща 100 процента. Досега Касата плаща по 2 лв. на обработен протокол. По думите на Начева по този начин НЗОК би спестила 16 млн.лв., които може да се насочат за скъпоструващи лекарства. Според нея няма да се налага тези два лева да се плащат от пациентите. Касата ще плаща на аптеките стойността на лекарствата, която е в Позитивния лекарствен списък. Предстои среща с представителите на фармацевтичния бранш за допълнително уточняване и обществено обсъждане на направените предложения за нормативни промени. В Надзорния съвет е обсъждана и идеята, ако има преразход в бюджета на НЗОК за лекарства, включително и над допустимите 5 на сто, фармацевтичните компании да връщат разликата в Касата. По думите й тези мерки няма да навредят на болните хора. Начева категорично заяви, че няма да има лимити за лекарствата за онкологични заболявания. НЗОК ще успее да разплати всичко на договорните си партньори за тази година, допълни още Начева. Преразходите, които се очакваха в края на годината по перата за лекарства и за болнична помощ, са компенсирани, увери Начева.", "date": "2018.12.18", "title": "Здравната каса обмисля да не плаща на аптеките за протоколи за скъпи лекарства"}
{"url": "https://www.24chasa.bg/novini/article/7205768", "text": "Турският външен министър Мевлют Чавушоглу отхвърли в реч пред турския парламент възможността за решение на кипърския въпрос без гаранции и без чужди войски, съобщава кипърският вестник \"Филелефтерос\", като се позовава на кипърската информационна агенция. \"Напомням на онези, които сънуват никакви гаранции и никакви войски. Нека се събудят от този сън, нека го изоставят, такова нещо няма да стане никога\", заяви Чавушоглу, цитиран от БТА.  Той определи Кипър като един от националните въпроси за Турция и добави, че са необходими искрени усилия за постигането на справедливо и трайно решение. Според турския външен министър гръцката кипърска страна не се отзовава на искрените усилия от страна на Турция. \"Вече не стои въпросът да започнат преговори само колкото да става приказка. Ще определим какво, защо, с какви параметри, в каква рамка ще дискутираме\", каза той. Чавушоглу отново декларира твърдото намерение на Турция да започне сондажи в зоните, които е предоставила признатата само от Анкара Севернокипърска турска република и в изключителната икономическа зона, която е регистрирана по-рано от ООН. \"Ние не извършваме само проучвания, а взимаме и ще продължим да взимаме необходимите мерки с нашите кораби и нашите героични войници\", каза турският външен министър. В Кипър продължава да е в сила режимът на трите страни гарантки - Турция, Гърция и Великобритания, които имат право да се намесват и военно за запазване на съществуващото политическо устройство.", "date": "2018.12.18", "title": "Чавушоглу отхвърли решение на кипърския въпрос без гаранции и без чужди войски"}
{"url": "https://www.24chasa.bg/novini/article/7205757", "text": "САЩ силно подкрепят договора от Преспа, който отваря пътя пред Македония да заеме заслуженото си място в ЕС и НАТО, заяви американският заместник държавен секретар Джон Съливан на обща пресконференция с македонския премиер Зоран Заев, предаде МИА. САЩ се застъпват за стабилна и сигурна Югоизточна Европа, а Македония е ключов фактор в региона за постигане на тази цел, заяви Съливан. Той похвали премиера Заев и ръководителя на дипломацията Никола Димитров, както и депутатите, които подкрепиха конституционните промени. Съливан призова и другите парламентаристи да подкрепят промените, да оставят настрана тяснопартийните цели и да следват националните интереси, предаде БТА. Вашите гласове поставиха вашата страна на пътя на сигурно и просперитетно бъдеще. С продължаването на процеса в парламента призоваваме повече депутати да оставят настрана партийните интереси и да останат фокусирани върху общите стратегически цели. Няма друга алтернатива, надеждата за по-светло бъдеще за вашата страна са на една ръка разстояние, каза Джон Съливан. Македонският премиер Зоран Заев оцени, че посещението на заместник държавния секретар на САЩ е още едно доказателство за постоянната и последователна подкрепа на САЩ за Република Македония. Заев подчерта, че главните стратегически цели на Македония остават ЕС и НАТО. Той каза, че Македония е посветена на регионалното сътрудничество и се застъпва за силни и стабилни Балкани с подкрепата на ЕС и САЩ. В Република Македония създаваме условия за политическа среда, която ще позволи реализацията на Договора от Преспа в цялост, и ще сведем до минимум рисковете, а успешният финал в парламента е нашият билет за влизане в НАТО, заяви Заев. Той добави, че правителството остава посветено на реформите, за да има добри резултати и да се потвърди решението за започване на преговори за членство на Македония в ЕС.", "date": "2018.12.18", "title": "Джон Съливан в Скопие: САЩ силно подкрепят Преспанския договор"}
{"url": "https://www.24chasa.bg/novini/article/7205749", "text": "Около 17 000 леви демонстранти излязоха по улиците на Виена през уикенда, за да протестират срещу австрийското антиимиграционно правителство, но канцлерът Себастиан Курц среща все повече критики и от своя собствен лагер. Разбира се, коалицията между консервативната Народна партия (НП) на Курц и крайнодясната Партия на свободата (ПС,която днес отбелязва първата си годишнина, се радва на широка подкрепа на 58 процента от избирателите, предава БТА. Влиятелни фигури в НП, а и в консервативните бизнес лобита, изразяват обаче съмнение дали правителството не е отишло твърде далече в рестриктивната си политика срещу младите кандидати за убежище и срещу мигрантите като цяло. Недоволството избухна публично и неловко за Курц миналия месец във Форарлберг - малка западна провинция, известна като традиционно консервативен регион. 32-годишният канцлер участваще в среща с граждани по въпроси, свързани с ЕС в град Брегенц. На такива събития Курц обикновено се изправя пред симпатизираща му публика. Преди обаче да си тръгне, неколцина от присъстващите започнаха да го апострофират, настоявайки да обсъди бежанската политика и по-специално неотдавнашен спорен опит на полицията да екстрадира бременна арменка и нейното семейство. \"Ако не желаете да говорите с нас тук, можем да отидем и да демонстрираме на улицата\", провикна се един мъж. Гражданите имат виден поддръжник в лицето на губернатора на Форарлберг Маркус Валнер - политик от НП, който нарече операцията по екстрадицията \"погрешна и нехуманна\". Валнер настоява австрийските провинциални правителства да имат право на глас при даване на хуманитарни визи, които защитават добре интегрираните кандидати за убежище от депортиране, след като им е бил отказан бежански статут. Губернаторът е един от консерваторите, които лобират за отхвърлени млади кандидати за убежище, които се обучават на някакъв занаят в Австрия, и настояват те да могат да завършат обучението си, преди да бъдат изпратени в родните си страни. Федерацията на австрийските индустриалци и Австрийската търговска камара подкрепят това искане, защото виждат в младите мигранти добре дошло попълнение на квалифицираната работна ръка. Когато правителството отказа да прави изключения, изпълнителният директор на Търговската камара Карлхайнц Копф каза в интервю по радиото: \"Ние сме изненадани от това решение и мисля, че то е достойно за съжаление\". Бизнес лобитата се опасяват също, че висококвалифицираните чужденци, които мислят за работа в Австрия, биват отблъсквани от правителствените приоритети, които включват отделни паралелки в началните училища за деца, които не говорят немски, и премахване на детските надбавки, ако детето не живее в Австрия. \"Ние нямаме политика на положително отношение към новодошлите - каза шефът на Федерацията на индустриалците Георг Капш на пресбрифинг миналата седмица. - Не можем открито да приемем, че сме имиграционна дестинация\", добави той. Правителството направи отстъпка, когато обяви в началото на декември, че ще намали бюрократичните пречки за визи за висококвалифицирани имигранти. Популярността на Курц сред избирателите го защитава от критичното отношение в собствения му лагер. \"Докато се радва на толкова висок рейтинг, той няма да има проблеми\", каза пред ДПА австрийската политоложка Катрин Щайнер-Хемерле. Когато на пресконференция в началото на този месец репортер попита Курц за търканията в неговата партия, канцлерът не отговори пряко, но посочи победата си на парламентарните избори м.г и четирите регионални избора тази година, в които НП също се представи добре. \"Ще сме много благодарни, ако нещата продължат да се развиват по същия начин\", каза той. Щайнер-Хемерле обаче предупреди, че догодина Курц може би го очаква \"насрещен вятър\", когато Австрия предаде ротационното европредседателство на Румъния. Тогава Курц ще има по-малко срещи с лидери от ЕС и от света в програмата си и вече няма да може да отклонява вниманието си от възникващите от време на време търкания с ПС, смята Щайнер Хемерле. \"Ще има пукнатини в хармонията\" между НП и ПС, каза тя. Има, например, различия за налагането на вечерен час за кандидатите за убежище, за което настоява крайнодесният коалиционен партньор, и за полицейския обиск в австрийската служба за вътрешно разузнаване, която наблюдава неонацистите и други екстремисти. Курц явно не желае да порицае Партията на свободата и оставя други в собствената му партия да се изказват, когато например политици от ПС развиват конспирационни теории за американския филантроп милиардер Джордж Сорос. След една година на власт, този подход вече осигури място на Курц в аналите на немския език. Терминът \"швайгеканцлер\" - \"мълчаливият канцлер\", бе избран за дума на годината за 2018-а, обяви този месец жури от езиковеди.", "date": "2018.12.18", "title": "Австрийски консерватори поставят под въпрос позициите на Курц по миграцията"}
{"url": "https://www.24chasa.bg/novini/article/7205752", "text": "Българският политик и многократен кандидат за президент Жорж Ганчев отново се бори за живота си, след като втори сърдечен удар го е покосил, съобщи  \"Не се чувствам добре! Tрудно говоря и почти не се движа\", е споделил Ганчев. В неделя политикът се почувствал зле, а минути по-късно установил, че получава сърдечен удар. Днес сутринта Ганчев ще бъде опериран в столична болница, а медицинско светило от Белград ще извърши животоспасяващата операция. \"Имам 3 стента и въпреки това пак се случва\", едва споделил Ганчев. Напук на здравословните си проблеми той ентусиазирано пожела щастливи празници на българския народ. Това е вторият инцидент с него. По-рано през тази година отново масивен инфаркт повали Жорж Ганчев в центъра на София. Само 3 дни преди злополучния 3 юли той бе в ефир и с ентусиазъм води предаването си.", "date": "2018.12.18", "title": "Инфаркт отново покоси Жорж Ганчев"}
{"url": "https://www.24chasa.bg/novini/article/7205773", "text": "Под заглавие \"Мария Габриел, влиятелна жена\" френският делови всекидневник \"Лез еко\" посвещава статия на 39-годишната българска еврокомисарка за дигиталните технологии, предаде БТА.  Мария Габриел е убедена европейка, която си създаде име в Брюксел, като започна борба срещу фалшивите новини, и също така се бори за равенството на половете в професионалната среда. Осемнадесет месеца, след като получи ресора \"Дигитална икономика\", близката до консервативния български премиер Бойко Борисов българска еврокомисарка показа, че тежи на мястото си, въпреки че бе с най-малък опит сред колегите си в Комисията. \"Тя е интелигентна, работлива и пряма, много повече от доста мъже, които вечно шикалкавят. В преговорите е твърда и ако е необходимо се бори, например за бъдещия бюджет на дигиталната икономика. Успява да е убедителна благодарение на доброто си познаване на темите\", свидетелства френската евродепутатка от Европейската народна партия Франсоаз Гростет. Основните въпроси, по които работи Мария Габриел, са борбата срещу фалшивите новини, реформата на авторските права в интернет и междуфирмената търговия на големите онлайн платформи. Тя залага на прагматизма, осъзнавайки, че всяка европейска реформа е поредица от малки стъпки, пише вестникът. \"Умее да печели битките малко по малко, за да постигне целта си\", казва нейна близка сътрудничка, която описва Мария Габриел като \"перфекционистка, въодушевена и взискателна, но много човечна като ръководител, за разлика от някои по-възрастни и по-наставнически настроени комисари\". Мария Габриел днес получи в Париж наградата \"Влиятелна жена 2018\" на пиар агенцията Албера консей в категория \"Политическа надежда\". \"Тази награда е за много силната й ангажираност за Европа и за мястото на жените в Европа\", заяви председателката на агенцията Патрисиа Шаплот. Наградата е учредена през 2014 г. за привличане на вниманието върху нови женски лица, които да служат като модел за поведение за младите.", "date": "2018.12.18", "title": "Френският вестник \"Лез еко\" посвещава статия на Мария Габриел, получила днес френска награда"}
{"url": "https://www.24chasa.bg/novini/article/7205780", "text": "Германският конституционен съд отхвърли жалби на крайнодясната партия \"Алтернатива за Германия\" срещу бежанската политика на канцлера Ангела Меркел, предаде ДПА. Става дума за три конституционни жалби, подадени от членовете на парламентарната група на \"Алтернатива за Германия\" срещу решението на Меркел да отвори през септември 2015 г. южната граница за бежанци. Съдът е приел, че депутатите не са успели да обосноват по какъв начин решението на Меркел е нарушило конституционните им права, предаде БТА. Решението на Меркел за отваряне на границите доведе до приток в Германия на близо един милион бежанци. Голяма част от тях бягаха от военните действия в Сирия и в Африканския рог. Въпреки че бе приветствано от международната общност и от много германци, решението продължава да е спорен въпрос във вътрешната политика на Германия.", "date": "2018.12.18", "title": "Отхвърлиха жалбите на \"Алтернатива за Германия\" срещу бежанската политика на Меркел"}
{"url": "https://www.24chasa.bg/novini/article/7205777", "text": "Мъж на 25 години от Сливен с психични проблеми изправи на нокти пътниците в автобус от София за Сливен, като разби с аварийно чукче задното панорамно стъкло на рейса и скочи в движение, а след това извади джобно ножче на дошлите да го задържат полицаи и в схватка с тях рани 3 униформени. Екшънът се разигра около 16,30 часа в понеделник. Автобусът току-що напуснал Стара Загора и поел по пътя за Нова Загора, когато в района на бившия Азатно-норов завод един от мъжете в него изведнъж станал агресивен, грабнал аварийно чукче, след което разбил задното панорамно стъкло и скочил на пътя. Странният пътник се бил качил преди няколко минути от автогарата в Стара Загора на път за Сливен. Шофьорът успял да спре и да се обади за помощ на тел. 112. Когато пристигнала на мястото полицейска патрулка с трима униформени от Първо РУ на МВР в Стара Загора, мъжът направо полудял. Той успял да се измъкне от пристигналите да го задържат полицаи и побягнал по пътя в здрача. След гонка в продължение на километър-два униформените застигнали беглеца, а когато понечили да го арестуват, той неочаквано извадил сгъваемо джобно ножче и ги нападнал. При тази атака един от полицаите бил леко ранен в темето, острието засегнало и долната челюст в областта на устната на втори. Трети успял да избие ножчето от ръката му, но в замяна получил зверски ритник в лявото коляно. После всички участници в схватката били откарани в Спешния център на Стара Загора, където се наложило лекарите да зашият раната от устната на единия от униформените и да залепят част от темето на втория. За късмет, удареното коляно на третия не се оказало счупено, както той самият се опасявал в началото. Разминал се с разтежение на коленните връзки на крака. И тримата полицаи са освободени за домашно лечение, след като били обслужени амбулаторно, няма опасност за живота ми. Агресивният арестант се оказал 25-годишният Николай Ф. от Сливен, студент-второкурсник в Тракийския университет в Стара Загора. Станало ясно, че напоследък имал неадекватно поведение, неотдавна посегнал и да бие майка си. Той не бил пострадал, докато разбивал стъклото в автобуса и скачал в движение, но продължил да буйства и в Спешното, което наложило да повикат и психолог, за да го успокоят. Мъжът прекарал нощта срещу вторник в изолатор на болницата, по-късно бил прегледан в психодиспансера в Стара Загора и освидетелстван. Най-вероятно ще бъде настанен за лечение в психоболницата в Раднево. Директорът на ОДМВР в Стара Загора старши комисар Георги Хаджиев категорично отрече днес пред \"24 часа\" появили се слухове, че докато разбивал стъклото в автобуса, агресивният мъж извикал: \"Аллах акбар!\". \"Беседвах лично с пътниците от автобуса, нищо подобно не е имало\", увери Хаджиев. Той обясни появата на още патрулки след първата на мястото на инцидента с агресивното поведение на пътника и необходимостта да се опазят здравето и животът на пътниците и полицаите. На въпрос на \"24 часа\" дали вече и пътниците в автобусите не трябва да се проверяват предварително на качване от автогарите за оръжие, както е по летищата, старши комисар Хаджиев отговори, че това вече е въпрос на законодателна инициатива. От Апелативната прокуратура в Пловдив вчера съобщиха, че по случая е образувано досъдебно производство под наблюдението на Районната прокуратура в Стара Загора. То се води за извършено престъпление по чл.131, ал.2 ,т.3 от Наказателния кодекс - за причиняване на телесна повреда на полицейски орган при или по повод изпълнение на службата му.", "date": "2018.12.18", "title": "Момчето, ранило 3-ма полицаи, е с психични проблеми"}
{"url": "https://www.24chasa.bg/novini/article/7205802", "text": "19-годишен младеж е намушкал с нож 58-годишен мъж в Габрово, съобщиха от Областната дирекция на МВР. Той лично е подал сигнал на тел 112 в 21.49 часа вчера. Извършителят съобщил, че в изоставена постройка в близост до студентското общежитие на ул. „Студенстка“ в Габрово е намушкал многократно с нож непознат за него мъж. На местопроизшествието е намерен мъж в безпомощно състояние, в съзнание, с множество прободни рани, който незабавно е транспортиран в МБАЛ – Габрово. При прегледа е установено, че пострадалият е с прободни рани в областта на гърба, гърдите, краката, черния дроб и сърцето, с опасност за живота. Установена е самоличността му – 58 годишен жител на село Табашка, община Севлиево. Извършен е оглед на местопроизшествието, при който е намерен нож с видими следи от кръв. На извършителя е наложена полицейска мярка „задържане за срок до 24 часа“. Образувано е досъдебно производство.", "date": "2018.12.18", "title": "Мъж е с опасност за живота, след като бе намушкан многократно с нож от младеж"}
{"url": "https://www.24chasa.bg/novini/article/7205848", "text": "Полицейските власти в Солун са разкрили нов случай на отвличане на мигранти, при който трафиканти са отвлекли, затворили и изнудвали 22 души, съобщава агенция АНА-МПА. Случаят е разкрит в селището Ексохи, североизточно от Солун, където в изоставена сграда полицията е установила, че са затворени 22 мигранти. Срещу тях извършителите са упражнявали насилие и са искали да влязат в контакт със свои роднини, които да платят откуп за освобождаването им, предаде БТА. Според полицията извършителите са искали около 3000 евро от всеки мигрант, като по-рано са получили подобна сума, за да ги преведат от граничната с Турция река Еврос (Марица) до вътрешността на страната. В резултат на разследването е задържан 29-годишен пакистански гражданин, който е обвинен за престъплението заедно с неизвестни засега съучастници. От полицията не е обявено гражданството на жертвите, но се предполага, че и те са пакистанци.", "date": "2018.12.18", "title": "Двайсет и двама мигранти - отвлечени и изнудвани от трафиканти в Северна Гърция"}
{"url": "https://www.24chasa.bg/novini/article/7205842", "text": "Кремъл днес отхвърли като необосновани двата нови американски доклада, в които се твърди, че е имало руска политическа дезинформационна кампания в социалните медии, свързана с президентските избори в САЩ, предадоха Ройтерс и Асошиейтед прес. В докладите, разпространени вчера от сенатската комисия по разузнаването, се казва, че опитите на Москва да помогне на Доналд Тръмп в кандидат-президентската му кампания през 2016 г. през социалните медии са били по-широко разпространени, отколкото се мислеше по-рано, предаде БТА. Организирани групи от руски тролове са работили, за да откажат чернокожи гласоподаватели, които традиционно гласуват за демократите, от участие в изборите и да \"размият границите между истина и измислица\", предаде Асошиейтед прес. В докладите на частни експерти се твърди, че намесата на Москва в изборите чрез социалните медии е включвала опити за разделяне на американците расов и идеологически признак, предаде Ройтерс. Кремъл многократно отрече всякаква намеса в политиката на САЩ, твърдейки, че обвиненията са част от политически мотивирана антируска кампания. Говорителят на Кремъл Дмитрий Песков каза пред журналисти, че не разбира какво се има предвид в доклада, защото в него има \"общи претенции, обвинения, някои от които са ни напълно непонятни\", предаде ТАСС. \"Смятаме, че това са напълно необосновани твърдения\", заяви Песков. Той подчерта, че руската държава, руското правителство не е имало и няма нищо общо с някаква намеса във вътрешните работи на други държави, още повече с такива абстрактно описани\".", "date": "2018.12.18", "title": "Москва отхвърля изводите в нови доклади за руска намеса в президентските избори в САЩ"}
{"url": "https://www.24chasa.bg/novini/article/7205850", "text": "Апелативна специализирана прокуратура се самосезира по публикации в медиите за това, че подсъдимият Ценко Чоков, спрямо когото на 26.09.2018 г. е определена мярка за неотклонение „Домашен арест“ се е отклонил от определената му от съда мярка и на 17.12.2018 г. е посетил столично заведение, съобщиха от пресцентъра на държавното обвинение. Същевременно в Апелативна специализирана прокуратура постъпи и информация от МВР за установеното отклонение от мярката за неотклонение на подсъдимия Ценко Чоков, в която допълнително е уточнено, че лицето не се придвижва с болнична носилка, с която последният път се яви в съдебно заседание пред Апелативния специализиран наказателен съд, а е установен в питейно заведение намиращо се в кв. „Драгалевци“, гр. София. Към настоящия момент делото се намира в съдебна фаза. Апелативният специализиран наказателен съд разглежда като втора съдебна инстанция наказателното производство срещу Ценко Чоков и други подсъдими лица, като с присъда от Специализирания наказателен съд Ценко Чоков е признат за виновен за причиняване на средна телесна повреда, отвличане и палеж и му е наложено наказание лишаване от свобода за срок от 4 години и 6 месеца. С протоколно определение от 26.09.2018 г. АпСпС измени мярката за неотклонение на Чоков от „задържане под стража“ в „домашен арест“, поради влошаване на здравословното му състояние и предстоящи оперативни интервенции. Апелативната специализирана прокуратура ще настоява пред съда Ценко Чоков да бъде задържан под стража, поради нарушаване и неизпълнение определената му от съда мярката на неотклонение, а предвид и очевидната липса на пречки от здравословно естество да търпи най- тежката мярка за неотклонение. По повод публикациите в медиите за това, че подсъдимият Чоков нарушава определената му мярка за неотклонение и се намира в добро здравословно състояние, Районна прокуратура – София се самосезира и образува наказателно производство за съзнателно даване на невярно заключение за здравословното състояние на Ценко Чоков пред надлежен орган – Апелативен специализиран наказателен съд", "date": "2018.12.18", "title": "Искат задържането на домашния арестант Ценко Чоков, заснет в заведение в София"}
{"url": "https://www.24chasa.bg/novini/article/7205805", "text": "Откраднаха бронзовата статуя на Аполон Медикус до чешмите с минерална вода при Централна баня в София.   Липсата на фигурата, която е в цял ръст, е установена миналата сутрин.  Чешмите се намират на мястото на малката минерална баня, която е била разрушена при бомбардировките над София по време на Втората Световна война. Там е оформен триъгълен площад. През 2003 г. са поставени 48 чешми, а в източния край е изграден воден олтар, който представлява малка куполна ротонда със статуята на Аполон Лечител сред водно огледало. Автор на статуята е Георги Чапкънов. За няколко дни това е втори вандалски акт в района на Централна баня. На 5 декември са изтръгнати 9 чучура от трите по-малки чешми около сградата на банята. В момента е останал само един от месинговите чучури. Камерите, които пазят банята, обаче са заснели извършителя. На записите се вижда мъж, който изтръгва един по един чучурите. \"Случвало се е и друг път, но да изчезва само по един чучур. На записите се вижда как мъжът се връща няколко пъти. Първо е без качулка, след това си я слага. Предали сме записите на полицията и те работят по случая\", каза доц. Ханджийска. \"Осъждаме този криминален акт, който е станал непосредствено след края на общественото обсъждане за бъдещето на втората половина от сградата на Централна баня. Надявам се извършителите да бъдат разкрити и наказани с цялата строгост на закона. Ако не бъде открита статуята на Аполон, ще я възстановим\", заяви зам.-кметът по култура и образование на София доц. Тодор Чобанов.            ", "date": "2018.12.18", "title": "Вижте статуята на Аполон Медикус преди и след вандализма (Видео)"}
{"url": "https://www.24chasa.bg/novini/article/7205860", "text": "Девет жители на ромския квартал \"Анезица\" във Велинград са задържани с незаконно добита дървесина, съобщи говорителят на полицията Мирослав Стоянов. Това е станало по време на полицейска акция, проведена съвместно с екипи на жандармерията и горско стопанство \" Алабак\". В землището на местността \"Пъдарника\" екипите засекли и арестували групата мъже, на възраст от 23 до 67 години, да превозват с коне строителна иглолистна дървесина. Дървеният материал не бил маркиран с контролна горска марка, а задържаните нямали документи за произхода му. Дървесината и животните на бракониерите са иззети и предадени за съхранение в горско стопанство \"Алабак\".", "date": "2018.12.18", "title": "Девет мъже са задържани с незаконно добита дървесина край Велинград"}
{"url": "https://www.24chasa.bg/novini/article/7205871", "text": "Девет мигранти, двама от които са били в състояние на хипотермия, бяха спасени през изминалата нощ в Ламанша при опит да достигнат Великобритания с плавателен съд, съобщиха френските власти, цитирани от Франс прес. В групата е имало жена и дете, предаде БТА. След подаден сигнал за бедствие влекач е открил мигрантите на около 30 км северозападно от северния френски град Дюнкерк. Деветимата са били поети от спасителните служби и гранична полиция. От октомври зачестяват опитите за прекосяване на Ламанша от мигранти, често пъти произхождащи от Иран, въпреки опасностите, свързани с натоварения трафик, силните течения и ниската температура на водата, отбелязва АФП. ", "date": "2018.12.18", "title": "Спасиха група мигранти, сред които жена и дете, в Ламанша. Двама са били премръзнали"}
{"url": "https://www.24chasa.bg/novini/article/7205904", "text": "Софийски градски съд (СГС) обяви оператора \"Макс Телеком\" ООД в неплатежоспособност с начална дата 31 декември 2016 година. Решението на съда е взето вчера и вече е вписано в Търговския регистър. Делото е заведено от \"М Сат Кейбъл\" ЕАД, като компанията трябва да получи общо 116 хил. лева. В хода на производството става ясно, че \"Нокиа Сълюшънс енд Нетуъркс\" ЕООД е кредитор с 2,3 млн. лева по договор от март 2014 година. \"Макс Телеком\" имаше и договор за овърдрафт до €17 милиона с ПИБ, като банката пристъпи към принудително изпълнение. Вещото лице на съда констатира, че от 2012 до края на 2017 г. собственият капитал на \"Макс Телеком\" е отрицателен, с изключение на 2015 г., а задълженията достига 47 милиона лева към края на миналата година. Лицензът на \"Макс Телеком\", заложен в ПИБ, бе придобит от \"Ти.ком\" през септември м.г. Дружеството също има кредит към същата банка в размер на 41 млн. лв.Собственик на \"Макс Телеком\" бе Даниил Купсин, който е с руски произход. Той закупи компанията от Красимир Стойчев през 2013 г. През 2017 г. имаше преговори \"Булсатком\" да купи \"Макс Телеком\", но те не доведоха до сделка.", "date": "2018.12.18", "title": "\"Макс Телеком\" бе обявена в несъстоятелност"}
{"url": "https://www.24chasa.bg/novini/article/7205946", "text": "Отбелязването на 500-годишнината от смъртта Леонардо да Винчи през 2019 година стана пример за сложните отношения в света на изкуството, в конкретния случай между Италия и Франция, предаде Франс прес. \"Леонардо е италианец\", \"Французите не могат да имат всичко\". Репликите варират от взаимно възхищение до съперничество, предаде БТА. През миналата година двете правителства се договориха италианските музеи да предоставят на Лувъра всички свои платна на ренесансовия майстор във връзка с изложба за 500-годишнината от смъртта му през 2019 г. Една година и едни избори по-късно обаче Лучия Боргондзони от крайнодясната партия \"Лига\" - сега заместник-министър на културата - реши да промени условията на споразумението между Франция и Италия, като го определи като \"необяснимо\". \"Леонардо е италианец, той само е починал във Франция (...). Отдаването под наем на Лувъра на картините би поставило Италия в периферията на мащабно културно събитие\", каза Боргондзони. \"Зачитането на автономността на музеите не може да измества националния интерес, не трябва всичко да е за французите\", заяви Боргондзони и добави, че всичко трябва да се предоговори. Италия и Франция са отдавнашни съпернички в областта на културата. \"Те са като две сестри - наследници на Римската империя\", поясни пред Франс прес историкът Жан-Ив Фретиние, съавтор на книгата \"Франция и Италия. История на две нации-сестри\". \"От една страна Италия претендира, че е първородната дъщеря - наследница на Римската култура и матрица на западното изкуство. От друга страна Франция изпитва чувство на превъзходство спрямо южната си съседка. През различните епохи, тя предпочита да се обръща към Германия и към Великобритания\". По време на военните кампании на Наполеон в началото на XIX век много от картините на Леонардо влизат в колекциите на френски музеи. Италианците изпитват чувство, че са ограбени. Това създава продължително напрежение между двете страни. То засяга дори шедьоври като \"Мона Лиза\", въпреки че Леонардо сам я продава на крал Франсоа I (1515-1547 г.), който го поканил да прекара последните години от живота си в двореца Амбоаз. Една от хипотезите, свързани с опита за кражба на \"Джокондата\" от Лувъра през 1911 година, е че извършителят - скромен италиански работник - се е водел от чувство на патриотизъм. \"Въпреки че може да бъде символ на френско-италианската дружба, Леонардо да Винчи се превръща в тема за една достойна за съжаление полемика\", добави Жан-Ив Фретиние. \"Когато се касае за световни творби на изкуството, водещи трябва да бъдат усилията за тяхното съхранение\", каза Айке Шмид - директор на музея на Флоренция, където се пазят три картини на ренесансовия гений. \"От 2009 година нашите три картини са вписани в списъка на произведенията на изкуството, които не могат да бъдат давани на заем\". \"Самият Лувър не изнася \"Джокондата\", с изключение на две изложби - през 1963 г. в САЩ и през 1974 г. в Япония. Затова се надявам, че моите френски колеги ще ме разберат,\" уточни Шмид. Други италиански музеи обаче ще изпратят произведения на Леонардо от своите колекции за изложбата в Лувъра. Освен ако няма нови политически договорености.", "date": "2018.12.18", "title": "Леонардо да Винчи - символ на сложните отношения между Италия и Франция"}
{"url": "https://www.24chasa.bg/novini/article/7205953", "text": "Мароканската полиция арестува днес мъж, заподозрян за смъртта на две туристки от Норвегия и Дания, открити в Атласките планини с рани от нож по врата, съобщи мароканското министерство на вътрешните работи, цитирано от Ройтерс. Телата на жените били открити вчера в изолиран район край селището Имлил, разположено пътя към Тубкал, най-високия планински връх в Северна Африка и популярна дестинация за планински преходи, предаде БТА.  Мъжът бил арестуван в Маракеш, най-притегателното за туристи място в Мароко. Полицията издирва и други лица, идентифицирани като заподозрени.", "date": "2018.12.18", "title": "Задържаха мъж, заподозрян за убийството на две туристки от Норвегия и Дания"}
{"url": "https://www.24chasa.bg/novini/article/7205908", "text": "На 17 декември на 84 години ни напусна един от легендарните български оператори - Виктор Чичов, съобщиха от Съюза на българските филмови дейци, цитирани от БНТ. Филмите, заснети от него, са неизброими и отдавна са част от Златния фонд на българското кино. Опелото ще се състои на 21 декември от 12:00 часа в църквата \"Св. Седмочисленици\" в София. Shark Attack 3: Megalodon (2002) – турист Дунав мост (1999), 7 серии – Оператор Искам Америка (1991) – Операторът Романтична история (1984) Търси се спомен (1963) – Мъжът, който търси спомена Най-важните неща (2001) Жребият (1993) Искам Америка (1991) Бронзовата лисица (1991) Племенникът чужденец (1990) Степни хора (1986) Те надделяха (1986) Женски сърца (1985) Пътят на музикантите (1985) Бяла магия (1982) Бал на самотните (1981) Оркестър без име (1981) Аз не живея един живот (1981) документален филм Адиос, мучачос (1978) Бумеранг (1978) Покрив (1978) Бой последен (1977) Задача с много неизвестни (1977) Виза за океана (1975) Следователят и гората (1975) Спомен (1974) Последна проверка (1973) Странен двубой (1971) Петимата от „Моби Дик“ (1970) Птици и хрътки (1969) Случаят Пенлеве (1968)", "date": "2018.12.18", "title": "Почина легендарният оператор Виктор Чичов"}
{"url": "https://www.24chasa.bg/novini/article/7205987", "text": "Частният пилот Ранди Джоунс обясни защо храненето в самолета е опасно за здравето. По неговите думи по време на почистването на отпадъците и боклука от предишния полет персоналът не сменя ръкавиците си, когато започва да опакова храната за нови пътници, информира \"Sun\", цитиран от БГНЕС. Според него пътниците трябва да обръщат внимание на чая и кафето. Водата, доставена на борда, се съхранява в резервоари, които могат да бъдат замърсени.Ако в даден град има нискокачествена питейна вода, то тя ще бъде пита от пътниците на борда, твърди пилотът. Думите на Джоунс потвърждава и Шрейя Парик, работил като бордови персонал в пет различни авиокомпании. Той и колегите му предпочитали да носят своя храна на борда на самолета.", "date": "2018.12.18", "title": "Защо не трябва да ядем в самолета?"}
{"url": "https://www.24chasa.bg/novini/article/7205993", "text": "Добри са условията за ски в Пампорово, информират от Планинската спасителна служба. Отворени са седем писти в ски зоната, в курорта и днес вали сняг. Около 40 см е естествената снежна покривка в района на Пампорово, като стотици оръдия за изкуствен сняг продължават да заснежават ски трасетата в зоната, предаде БТА. Цената на лифт услугите в Пампорово е промоционална до 21 декември - 37 лв. за дневна карта. След 22 декември влиза в сила стандартната за сезона стойност за лифт картите - 58 лв. за ден. Нов детски център ще функционира в курорта през тази зима. В центъра ще могат да се забавляват, играят и рисуват деца на възраст от 4 до 16 години.", "date": "2018.12.18", "title": "Седем писти са отворени в ски зона Пампорово"}
{"url": "https://www.24chasa.bg/novini/article/7206048", "text": "Руският президент Владимир Путин каза, че нищо не спира Русия и САЩ да се съгласят други страни да могат да се присъединят към Договора за премахване на ракетите със среден и малък обсег, предадоха Ройтерс и ТАСС. \"Да, наистина, с този договор има определени трудности, в него не участват други страни, притежаващи ракети със среден и малък обсег. Но какво пречи да се започнат преговори за тяхното присъединяване към сегашното споразумение или да се пристъпи към обсъждане на параметрите на нов договор\", заяви Путин. САЩ обвиняват Русия в незачитане на договора, което Москва отрича, и заплашват да се изтеглят от него. Други държави могат да разработват забранени от договора ракети, защото не са страни по него. Споразумението беше подписано от Вашингтон и Москва през Студената война, предава БТА. Путин подчерта, че \"каквито и претенции да има към договора, при днешните условия той изпълнява роля на стабилизиращ фактор, работи за поддържане на определено ниво на предсказуемост и сдържаност във военната област\". \"В случай че САЩ отхвърлят договора, ще бъдем принудени да предприемем допълнителни мерки за укрепване на нашата сигурност\", каза той. По думите му \"Русия, както и преди, е отворена за всякакви предложения и инициативи, които водят към укрепване на международната сигурност, включително за предотвратяване на нова надпревара във въоръженията\". \"Сигурен съм, че това е в интерес не само на Русия, но и на САЩ и целия свят\", заяви Путин. Според него Русия може лесно да създаде и разположи ракети със среден обсег с наземно базиране, ако САЩ изпълнят заплахата си да се изтеглят от договора. Той отрече Русия да е в нарушение на споразумението, но каза, че тя е разработила мощни крилати ракети с въздушно и морско базиране, и лесно може да разположи ракети с наземно базиране, ако САЩ излязат от договора. По думите му подписването на споразумението през 1987 г. се е превърнало за СССР фактически в едностранно разоръжаване. Путин напомни, че договорът е означавал премахване на ракетите със среден и малък обсег с наземно базиране. По това време СССР не е имал други ракети, а САЩ са имали и подобни ракети с морско и въздушно базиране. \"Затова от гледна точка на СССР това беше едностранно разоръжаване. Защо ръководството на СССР е решило да прави това едностранно разоръжаване, един Бог знае, но това е било направено. А нашите партньори продължиха да развиват такива оръжейни системи с морско и въздушно базиране\", заяви той.", "date": "2018.12.18", "title": "Путин: Не пречи други страни да се присъединят към договора за ракетите със среден и малък обсег"}
{"url": "https://www.24chasa.bg/novini/article/7206244", "text": "Председателят на ПК ”Екогласност” Емил Георгиев, кметът на с. Марково Пламен Кабаков и Юлия Бочева, представител на жителите на Белащица, бяха приети от посланика на Швейцария у нас Мюриел Бесе Коен. Преди два месеца тя им обеща среща до края на годината по повод искането на еколозите и жители на 9 населени места за прекратяване на концесията на кариера за добив на скални материали от находище \"Белащица\". Тогава те връчиха на посланик Коен писмо, в което се твърди, че концесионерът на находището \"Холсим кариерни материали Пловдив\" АД - българският клон на швейцарската компания \"Холсим\", вреди на природата, пътната обстановка в околността, както и на здравето на хората. Дисциплинираните в Швейцария компании да действат дисциплирано и в България, като спазват екологичните и етични норми, отправиха апел към посланичката на Швейцария представители на протестиращите срещу кариерата на „Холсим” до Белащица. \"Поканихме Нейно превъзходителство да посети района и да се запознае на място с проблемите. Чакаме да видим дали ще приеме поканата\", поясни след срещата Емил Георгиев. Не очакваме посолството на Швейцария да удари по масата и да разпореди на българските власти какво да направят, допълни той, но уточни, че срещата е била доказателство за уважение и предпоставка за ползотворна съвместна дейност. При разговорите е станало ясно, че посолството вече се е срещнало с \"Холсим\" и е настояло да се спазва българското законодателство. \"Екогласност\" и жителите на района вече са изпратили писма до министерствата на енергетиката, околната среда и водите и на здравеопазването. В тях те настояват да се проведе епидемиологично проучване на населението заради дългогодишното наличие на прах и фини прахови частици, което се дължи на дейността на няколко кариери в района. \"Имаме отговор от Министерството на здравеопазването, където е казано, че ще следят много прецизно процедурата по ОВОС и ще искат стриктно спазване на националното законодателство\", разказа Емил Георгиев. Авторите на Доклада по ОВОС трябва да докажат категорично, че реализацията на инвестиционното намерение няма да създаде риск за здравето на населението в района, се казва още в отговора от здравното ведомство. То предлага подробно да се анализират и оценят здравно-хигиенните аспекти на околната и жизнената среда и риска за човешкото здраве, като се наблегне на възможното влияние върху състоянието на атмосферния въздух чрез моделиране на очакваното замърсяване, както и да се изчисли предполагаемото шумово замърсяване. Министерството е категорично, че ако авторите на ОВОС не успеят да докажат със сигурност, че концесията няма да представлява риск за здравето на населението в региона, то тя не трябва да бъде осъществена. Протестиращите са получили и отговор от ДАНС, която е сигнализирана от тях, защото са застрашени водоизточниците на с. Марково, а водата е от национално значение. Агенцията вече работела по случая и имало достатъчно основания да се смята, че нарушения има. Местните хора са готови да организират по швейцарски референдум за прекратяване дейността на концесионера, срещу който протестират вече цяла година.", "date": "2018.12.18", "title": "Протестиращи срещу кариера \"Белащица\" се срещнаха с посланика на Швейцария"}
{"url": "https://www.24chasa.bg/novini/article/7206239", "text": "За първи път историята на русенския Акушеро-гинекологичен комплекс към Университетска болница „Канев“ сестри близначки раждат в един и същи ден, като разликата между двете дарявания на живот е по-малко от час, съобщиха от здравното заведение. 19-годишните сестри забременели горе-долу по едно и също време и се оказали и с един и същи термин за раждането на своите две момиченца. Впоследствие и двете преносили бебетата си с няколко дни и лекарите насрочили и за двете секцио в един и същи ден – във вторник. Едната родила в 12:45 часа момиченце с мерки 3 600 грама, 50 см, а малко по-късно, в 14:05часа, на бял свят се появило и другото момиченце – 2 750 грама, 49 см, рожба на сестра й. Към момента майките и бебетата се чувстват добре. Майките-близначки са били изродени от доц. д-р Георги Хубчев, началник на отделение Акушерство и гинекология, заедно с 2 екипа от акушерки и анестезиолози.", "date": "2018.12.18", "title": "Близначки родиха почти едновременно момиченца в Русе"}
{"url": "https://www.24chasa.bg/novini/article/7206240", "text": "Чанта с пари и мобилен телефон е открадната от възрастна жена в Добрич. Сигналът за кражбата е подаден в полицията на 17 декември от потърпевшата, която е на 71 години – съобщават от полицията. Тя съобщила, че около 15.30 часа по бул. \"Трети март\" на кръстовището с ул. \"Л.Каравелов\", неизвестно лице, чрез издърпване е отнело дамската й чанта. В нея имало лични документи, 510 лв. и мобилен телефон. Образувано е досъдебно производство.", "date": "2018.12.18", "title": "Посред бял ден обраха жена в Добрич"}
{"url": "https://www.24chasa.bg/novini/article/7206238", "text": " Шофьор, убил в пияно състояние колоездач в Приморско и избягал, отива на съд. Владимир К. бе издирен часове след кървавата катастрофа на 3 декември т.г., а делото в Бургаския окръжен съд е насрочено за 20 декември. Произшествието става на ул.\"Трети март\", непосредствено след кръстовище в посока изхода на Приморско. При управление на лек автомобил Владимир К. нарушил правилата за движение, движейки се с 94 км/ч. Той внезапно навлязъл в средната пътна лента, предназначена за насрещно движещи се автомобили и блъснал велосипедист. Вместо са спре, за да окаже първа помощ, шофьорът избягал. При залавянето му дрегер отчел 2,70 промила алкохол в кръвта. Срещу подсъдимия е повдигнато обвинение по чл.343, ал.3 от НК, а деянието е квалифицирано от прокуратурата като особено тежък случай, за което законът предвижда по-строго наказание  - от 5 г. до 20 г. лишаване от свобода.", "date": "2018.12.18", "title": "До 20 г. затвор за пиян шофьор, убил колоездач в Приморско и избягал"}
{"url": "https://www.24chasa.bg/novini/article/7206283", "text": "Бившият кмет на Галиче Ценко Чоков е имал разрешение от спецсъда да посети вчера стоматолог, каза пред журналисти в Съдебната палата говорителят на главния прокурор Румяна Арнаудова в коментар за казуса с осъдения на първа инстанция  , предаде БТА. Арнаудова допълни че и от СДВР са потвърдили пред прокуратурата, че Чоков е бил във видимо отлично състояние в заведение в кв.\"Драгалевци\". Като каза, че са събрани достатъчно доказателства за отклонението на Чоков от наложената му мярка. Освен че утре ще поиска да бъде върнат в ареста, прокуратурата започна и разследване срещу вещото лице, което през ноември заявило, че Чоков е в толкова лошо здравословно състояния, че дори делото срещу него трябва да бъде спряно до излекуването му. Арнаудова отказа да отговори кой е експертът прегледал бившия кмет на Галиче и допълни, че в предишна експертиза лекарят е твърдял отново, че състоянието на Чоков не е добро. За такъв тип престъпление законът предвижда затвор от 1 до 5 години и лишаване от права. Колкото до ефективността на домашния арест Арнаудова е на мнение, че след като не може ефективно да бъдат контролирани лицата, които трябва да стоят в дома си, то тази мярка е безмислена и не постига целите описани в закона. Домашният арест се използва предимно за болни, които не могат да престояват в ареста, коментира Арнаудова и отново допълни, че контролът по изпълнение на мярката не е достатъчно ефективен.", "date": "2018.12.18", "title": "Ценко Чоков имал разрешение от съда да отиде на зъболекар, но посетил и ресторант"}
{"url": "https://www.24chasa.bg/novini/article/7206285", "text": "Американският президент Доналд Тръмп пожела успех на бившия си съветник по националната сигурност Майкъл Флин, преди днес да бъде постановена присъдата му за това, че е излъгал федерални следователи за свои контакти с Русия, предаде ДПА, цитирана от БТА.  \"Успех днес в съда на генерал Майкъл Флин. Ще бъде интересно да се види какво има да каже той въпреки огромния натиск, упражняван върху него, за съглашателство с Русия в нашата велика и очевидно доста успешна политическа кампания. Не е имало съглашателство!\", написа Тръмп в Туитър. Адвокатите на Флин, пенсиониран генерал от американската армия и бивш член на близкото обкръжение на Тръмп, искат клиентът им да не бъде пращан в затвора, след като се е признал за виновен, че е излъгал ФБР. Сега Флин сътрудничи на разследването на специалния прокурор Робърт Мълър.", "date": "2018.12.18", "title": "Тръмп пожела успех на Флин преди постановяването на присъдата му"}
{"url": "https://www.24chasa.bg/novini/article/7206346", "text": "Македонският премиер Зоран Заев и гръцкият му колега Алексис Ципрас бяха номинирани днес за Нобеловата награда за мир през 2019 г. във връзка с историческото споразумение между двете страни, което цели да сложи край на спора за името на бившата югославска република, съобщава агенция МИА, цитирана от БТА. Носителката на Нобеловата награда за мир през 2015 г., тунизийката Уидед Бишмауи, обяви номинацията в рамките на церемония в Университета ФОН в Скопие. \"Номинацията не е само за Зоран Заев и Алексис Ципрас лично, а и за всички граждани. Това е модел за диалог и успех. Аз силно вярвам, че Македония, или нека кажа Северна Македония, и Гърция ще получат Нобеловата награда и ще докажат на света, че всичко може да бъде решено чрез споразумение. Веднъж щом споразумението бъде ратифицирано, то ще изпрати силно послание, че диалогът е възможен\", изтъкна Бишмауи. На церемонията присъстваше също евродепутатът от управляващата в Гърция партия СИРИЗА Стелиос Кулоглу, който изрази подкрепата си към номинацията. \"Преспанското споразумение е единственото добро и позитивно нещо, което в момента се случва в Европа - континент, който е разделен и изправен пред редица проблеми\", подчерта той той.", "date": "2018.12.18", "title": "Зоран Заев и Алексис Ципрас номинирани за Нобеловата награда за мир за 2019 г."}
{"url": "https://www.24chasa.bg/novini/article/7206375", "text": "Продължават случаите на вирусен хепатит А в Ловешка област. От Регионалната здравна инспекция съобщават за още петима заболели. С тях заразените от лятото досега са около сто. Два от новорегистрираните случаи са в село Орешене, община Ябланица, на ученици от СУ \"Васил Левски\" и ОУ \"Васил Левски\". Това са поредени случаи в учебните заведения. Шестдесет годишен мъж е заболял в Троян. По един случай на заразен ученик има в селата Брестница и Батулци, община Ябланица, предаде БТА. ", "date": "2018.12.18", "title": "Продължават случаите на вирусен хепатит А в Ловешка област"}
{"url": "https://www.24chasa.bg/novini/article/7206374", "text": "Американски федерален съд обяви, че забраната на нунджако в Ню Йорк е противоконституционна, съобщи Асошиейтед прес. По въпроса се произнесе съдия от Бруклин, който постанови, че забраната е в нарушение на Втората поправка, защитаваща правото на американците да притежават оръжие, предаде БТА. Делото беше заведено от Джеймс Малоуни, обвинен през 2000 г., че притежава нунджако - оръжие от бойните изкуства, популяризирано от Брус Лий. Малоуни е искал да научи синовете си да използват нунджако. Забраната граждани да притежават нунджако е въведена в щата Ню Йорк през 1974 г.", "date": "2018.12.18", "title": "Американски съд: Забраната на оръжието нунджако в Ню Йорк е незаконна"}
{"url": "https://www.24chasa.bg/novini/article/7206387", "text": "Базираната във Вашингтон асоциация \"Фулбрайт\" обяви днес, че нейната награда за международно разбирателство за 2018 г. ще бъде присъдена на германския канцлер Ангела Меркел, предаде Асошиейтед прес, цитирана от БТА.  Меркел ще получи престижното отличие за \"нейното забележително, състрадателно лидерство и за силния й ангажимент за взаимно разбирателство, международно сътрудничество и мир\". Тя ще бъде удостоена с наградата \"Фулбрайт\" на церемония в Берлин на 28 януари. Германският канцлер заема поста от 2005 г. Меркел е централна фигура в международната дипломация и усилията за разрешаване на кризи в Европа и извън нея. Най-спорното й решение беше да позволи през 2015 г. на голям брой търсещи убежище чужденци да влязат в Германия. През същата година американското сп. \"Тайм\" я обяви за личност на годината. По-рано този месец Харвардският университет обяви, че догодина Меркел ще бъде оратор на церемонията по завършването на студентите.", "date": "2018.12.18", "title": "Ангела Меркел ще получи наградата за международно разбирателство за 2018 г"}
{"url": "https://www.24chasa.bg/novini/article/7206381", "text": " и след това позвъни на тел. 112 да съобщи какво е сторил. Случката се разиграла в понеделник вечерта в изоставена постройка край студентско общежитие на ул.\"Студентска\" в Габрово. Сигналът в оперативната дежурна част на ОДМВР -Габрово бил пролучен от тел.112 в 21.49 ч. 19-годишен жител на Габрово съобщил, че е намушкал многократно непознат за него мъж. Пристигналите екипи открили ранения в безпомощно състояние, целият в кръв, но в съзнание. Той веднага бил транспортиран в болницата. При прегледа е установено, че пострадалият има 10 прободни рани в областта на гърба, гърдите, краката, черния дроб и сърцето. Приет е за лечение с опасност за живота. Полицаите са установили самоличността му. Той е на 58 години от с.Табашка, общ.Севлиево.Водел скитнически начин на живот и обитавал изоставената сграда. При огледа на местопроизшествието е открит и окървавения нож. Нападателят е арестуван и му е наложена 72-часова прокурорска мярка. Повдигнато му е обвинение за опит за убийство. Той до момента не е осъждан. Мотивите за кървавата разправа се изясняват.", "date": "2018.12.18", "title": "Оставиха в ареста младежа, намушкал 10 пъти клошар в Габрово"}
{"url": "https://www.24chasa.bg/novini/article/7206395", "text": "Френският Върховен касационен съд ще прецени дали да сезира Конституционния съд по жалба за използването на костни скенери за определяне на възрастта на млади мигранти, предаде Франс прес, цитирана от БТА. Приоритетният въпрос за конституционосъобразност (ПВК) е повдигнат от защитата на младия гвинеец Адама С., който твърдял, че е на 15 години при пристигането си във Франция през 2016 г. Той отказал да мине тези радиологични прегледи за определяне на възрастта му и през 2017 г. детски съдия преценил, че той не е малолетен и е отменил престоя му в детски социален дом. Младежът обжалвал съдебното решение и този път приел да се подложи на костен скенер. През юли апелативният съд в Лион преценил, че възрастта му е между 20 и 30 години и потвърдил, че той не може да ползва детски социален дом. Тогава решението е обжалвано пред касационния съд. Защитата на младежа внася ПВК по член 388 от Гражданския кодекс, който от 2016 г. регламентира ползването на радиологични прегледи, обикновено на ръката или китката, аз определяне на възрастта на млад човек. Тези костни скенери се ползват в много европейски страни за определяне възрастта на млади мигранти при наличие на съмнение, но са критикувани от години. Доводите на противниците им са, че тези тестове са остарели - ползват се статистически данни от 30-те и 40-те години на миналия век, взети от американци в добро здраве - и че дават твърде значителни статистически отклонения от поне 18 месеца във възрастовата група 16-18 години. Редица организации се борят за замяната на тези радиологични тестове с други техники за проверка - психологически, социални и образователни.", "date": "2018.12.18", "title": "Франция разглежда жалба срещу ползването на костни скенери за определяне на възрастта на млади мигранти"}
{"url": "https://www.24chasa.bg/novini/article/7206509", "text": "Извънредните и пълномощни посланици на държавите членки на Европейски съюз, акредитирани в Република България, поздравиха министъра за Българското председателство на Съвета на ЕС Лиляна Павлова за отличната работа на страната в рамките на Триото, съобщиха от пресцентъра Министерство за Българското председателство на Съвета на ЕС 2018. Първите дипломати на страните от ЕС и министър Павлова се срещнаха в Зала 6 на НДК днес, за да отчетат резултатите и постиженията по досиетата от програмата на Триото Естония – България - Австрия, държавите, които председателстваха Съвета на Европейския съюз през последните 18 месеца (от 1 юли 2017 г. до 31 декември 2018 г.). Министърът за Българското председателство представи добрите практики, научените уроци и напредъка, постигнат през шестте месеца, през които страната ни ръководи заседанията на Съвета на ЕС (1 януари – 30 юни 2018 г.). „Показахме как можем да постигнем наистина силно сътрудничество и диалог на различни нива, бяхме прозрачни и отворени и това беше ключа към успеха. Заедно успяхме да изпратим силни послания, които избрахме и за девизи на нашите страни, започвайки от \"Единство чрез баланс\", показахме как „Съединението прави силата“ и че всички заедно работим за \"Европа, която защитава\", каза министър Лиляна Павлова пред посланиците от държавите членки на Европейски съюз, акредитирани у нас. Тя подчерта, че през този период на предизвикателства и изпитания за Европа, страната ни е трябвало да защитава националните интереси и в същото време да бъде честен и балансиран посредник между различните позиции на държавите членки. Натрупахме опит, контакти и приятелства, научихме своите уроци и установихме добри практики, отчете още министърът и предостави подробна презентация с конкретните постижения на Трио председателството за гражданите, за бизнеса и за бъдещето на Европа. Министърът за Българското председателство благодари на посланиците и на служителите на дипломатическите представителства за сътрудничеството през целия период на работата на Тройката. Първите дипломати на Естония и Австрия също представиха резултатите от техните ротационни председателства, а заместник-посланикът на Румъния – приоритетите на неговата страна в навечерието на първото за неговата страна председателство, което започва на 1 януари 2019 година. В срещата участваха и заместник-министрите за Българското председателство на Съвета на ЕС 2018 Моника Панайотова и Олег Петков, заместник-министърът на външните работи Емилия Кралева и експерти, представители на Министерския съвет и ръководителят на Представителството на Европейската комисия в България Огнян Златев.", "date": "2018.12.18", "title": "Посланиците от ЕС поздравиха министър Павлова за работата в Триото"}
{"url": "https://www.24chasa.bg/novini/article/7206538", "text": "Великобритания не може да отмени задействането на член 50 от договора на Европейския съюз като времена мярка, заяви министърът за Брекзит Стивън Баркли, цитиран от Ройтерс. По-рано този месец Съдът на ЕС постанови, че Великобритания може да се откаже от решението си за излизане от общността, без да иска съгласието на другите страни членки. Евентуално удължаване на задействания съгласно член 50 процес на излизане от ЕС обаче ще изисква одобрението на останалите държави от общността, предаде БТА. Попитан от депутат дали има обстоятелства, при които правителството може да отмени временно задействането на член 50, докато се подготвя за Брекзит без сделка или се стреми да получи по-добро споразумение от ЕС, Баркли отговори: \"Това, за което съдебното дело беше ясно, е, че не може да има отмяна като временна мярка.\"", "date": "2018.12.18", "title": "Стивън Баркли: Великобритания не може да отмени задействането на излизането от ЕС"}
{"url": "https://www.24chasa.bg/novini/article/7206541", "text": "Петима души, ранени при атентата на коледния базар във френския град Страсбург преди седмица, остават в болница, а близо 700 човека са получили психологическа помощ, предаде Франс прес, като се позова на регионалните власти. При атаката бяха убити петима души, предаде БТА. Петима от ранените вече са си у дома, уточни префектът на департамент Ба Рен, Жан-Люк Маркс, след среща на местната комисия за подпомагане на жертвите. Той добави, че звеното за оказване на помощ на жертвите и психологическа подкрепа, създадено веднага след нападението, е приело близо 700 души. Запознат с разследването съдебен източник каза, че властите са повдигнали предварителни обвинения на човек, заподозрян, че е доставил оръжието на извършителя на атентата, предаде Асошиейтед прес. Мъжът, за когото се предполага, че е осигурил оръжието, използвано при нападението на 11 декември от 29-годишния Шериф Шекат, е бил върнат в ареста. Още двама души бяха задържани вчера и остават в ареста в рамките на разследването за тероризъм, което парижката прокуратура провежда във връзка с атаката. Те също са заподозрени, че \"са изиграли определена роля за доставянето на огнестрелното оръжие\", каза съдебен източник, цитиран от Асошиейтед прес.", "date": "2018.12.18", "title": "Петима ранени при атентата в Страсбург остават в болница"}
{"url": "https://www.24chasa.bg/novini/article/7206558", "text": "Министърът на околната среда и водите Нено Димов се срещнал с граждани от столичните райони \"Красна поляна\" и \"Овча купел\" във връзка с проблема със замърсяването на въздуха в тези и други квартали на София, съобщиха от пресцентъра на Министерството на околната среда и водите. На срещата жителите на районите са поставили проблема с горенето на отпадъци в кварталите и са внесли предложения за решаването му. Те са настояли за конкретни мерки като изнасяне на пунктовете за вторични суровини извън жилищните квартали, забрана и инкриминиране на горенето на отпадъци и засилване на контрола. Гражданите са поискали поставяне на измервателни станции в кварталите, които да следят за качеството на атмосферния въздух. Министър Димов е представил внесените от МОСВ в парламента промени в Закона за чистотата на атмосферния въздух, с които се цели въвеждане на стандарти и спиране от пазара на твърди горива за битово отопление с високо съдържание на сяра и пепел и въвеждане на нови изисквания за качеството на дървесината за огрев. По отношение на горенето на отпадъци министърът е подчертал, че и в сегашното законодателство е забранено изгарянето на отпадъци като гуми и стара дограма. Подготвени са промени в Закона за управление на отпадъците, с които се цели обхващане и на текстилните отпадъци от системите за оползотворяване и рециклиране. Министърът е поел ангажимент за търсене на нормативно решение за изнасяне на пунктовете за изкупуване на отпадъци извън жилищните райони. Що се отнася до измервателните станции, министър Димов е посочил, че общинските власти имат възможност да изградят мрежа от измервателни станции.", "date": "2018.12.18", "title": "Столичани поискаха от Нено Димов решение на проблема със замърсяването на въздуха"}
{"url": "https://www.24chasa.bg/novini/article/7206568", "text": "1. ПРОЕКТ НА РЕШЕНИЕ ЗА ОДОБРЯВАНЕ НА НАЦИОНАЛНА ПРОГРАМА ЗА УЧАСТИЕ НА РЕПУБЛИКА БЪЛГАРИЯ В МЕЖДУПРАВИТЕЛСТВЕНИТЕ ДЕЙНОСТИ НА СЪВЕТА НА ЕВРОПА ПРЕЗ 2018-2019 Г. Внася: заместник министър-председателят по правосъдната реформа и министър на външните работи 2. ПРОЕКТ НА РЕШЕНИЕ ЗА ОДОБРЯВАНЕ НА ДОКЛАД ЗА НАПРЕДЪКА В ИЗПЪЛНЕНИЕТО НА МЕРКИТЕ В НАЦИОНАЛНАТА ПРОГРАМА ЗА РЕФОРМИ ЗА 2018 Г. ЗА ПЕРИОДА МАЙ - ОКТОМВРИ 2018 Г. Внася: министърът на финансите 3. ПРОЕКТ НА РЕШЕНИЕ ЗА ОПРЕДЕЛЯНЕ НА ДНИТЕ ЗА РЕЛИГИОЗНИ ПРАЗНИЦИ НА ВЕРОИЗПОВЕДАНИЯТА, РАЗЛИЧНИ ОТ ИЗТОЧНОПРАВОСЛАВНОТО, ПРЕЗ 2019 Г. Внася: министър-председателят 4. ПРОЕКТ НА РЕШЕНИЕ ЗА ПРЕДЛОЖЕНИЕ ДО ПРЕЗИДЕНТА НА РЕПУБЛИКА БЪЛГАРИЯ ЗА НАГРАЖДАВАНЕ НА МИНЧО ХАДЖИЙСКИ С ОРДЕН „СВ. СВ. КИРИЛ И МЕТОДИЙ” ПЪРВА СТЕПЕН. Внася: министърът на образованието и науката 5. ПРОЕКТ НА РЕШЕНИЕ ЗА ОПРЕДЕЛЯНЕ НА ДИРЕКТОР ЗА РЕПУБЛИКА БЪЛГАРИЯ В ЧЕРНОМОРСКАТА БАНКА ЗА ТЪРГОВИЯ И РАЗВИТИЕ. Внася: министърът на финансите 6. ПРОЕКТ НА РЕШЕНИЕ ЗА ПРЕДЛОЖЕНИЕ ДО ПРЕЗИДЕНТА НА РЕПУБЛИКА БЪЛГАРИЯ ЗА ИЗДАВАНЕ НА УКАЗ ЗА НАЗНАЧАВАНЕ НА ДЛЪЖНОСТ И УДОСТОЯВАНЕ С ВИСШЕ ОФИЦЕРСКО ЗВАНИЕ НА ВОЕННОСЛУЖЕЩ, ПРОЕКТ НА РЕШЕНИЕ ЗА ПРЕДЛОЖЕНИЕ ДО ПРЕЗИДЕНТА НА РЕПУБЛИКА БЪЛГАРИЯ ЗА ИЗДАВАНЕ НА УКАЗ ЗА ОСВОБОЖДАВАНЕ ОТ ДЛЪЖНОСТ, ЗА НАЗНАЧАВАНЕ НА ДЛЪЖНОСТ И ЗА УДОСТОЯВАНЕ С ВИСШЕ ОФИЦЕРСКО ЗВАНИЕ НА ВОЕННОСЛУЖЕЩ И ПРОЕКТ НА РЕШЕНИЕ ЗА ПРЕДЛОЖЕНИЕ ДО ПРЕЗИДЕНТА НА РЕПУБЛИКА БЪЛГАРИЯ ЗА ИЗДАВАНЕ НА УКАЗ ЗА ОСВОБОЖДАВАНЕ ОТ ДЛЪЖНОСТ И ЗА НАЗНАЧАВАНЕ НА ДЛЪЖНОСТ НА ОФИЦЕР ОТ ВИСШИЯ КОМАНДЕН СЪСТАВ. Внася: заместник министър-председателят по обществения ред и сигурността и министър на отбраната 7. ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИЕ № 611 НА МИНИСТЕРСКИЯ СЪВЕТ ОТ 2018 Г. ЗА ОДОБРЯВАНЕ НА ПЛАН ЗА ДЕЙСТВИЕ, ВКЛЮЧВАЩ МЕРКИ ЗА ИЗПЪЛНЕНИЕ НА НАМЕРЕНИЯТА НА РЕПУБЛИКА БЪЛГАРИЯ ЗА ПРИСЪЕДИНЯВАНЕ КЪМ ВАЛУТНИЯ МЕХАНИЗЪМ II (ERM II) И КЪМ БАНКОВИЯ СЪЮЗ. Внася: министърът на финансите 8. ПРОЕКТ НА ПОСТАНОВЛЕНИЕ ЗА ОПРЕДЕЛЯНЕ НА НОВ РАЗМЕР НА МИНИМАЛНАТА РАБОТНА ЗАПЛАТА ЗА СТРАНАТА. Внася: министърът на труда и социалната политика 9. ПРОЕКТ НА РЕШЕНИЕ ЗА ОДОБРЯВАНЕ НА ДОБРОВОЛНА ВНОСКА НА РЕПУБЛИКА БЪЛГАРИЯ В ОСНОВНИЯ БЮДЖЕТ НА ДЕТСКИЯ ФОНД НА ОРГАНИЗАЦИЯТА НА ОБЕДИНЕНИТЕ НАЦИИ (УНИЦЕФ) ЗА 2018 Г. В ПОДКРЕПА НА ДЕЙНОСТТА МУ. Внася: заместник министър-председателят по правосъдната реформа и министър на външните работи 10. ПРОЕКТ НА РЕШЕНИЕ ЗА ОДОБРЯВАНЕ ПРЕДОСТАВЯНЕТО НА ДОБРОВОЛНИ ГОДИШНИ ВНОСКИ НА РЕПУБЛИКА БЪЛГАРИЯ КЪМ СЕКРЕТАРИАТА НА СЪЮЗА НА СРЕДИЗЕМНОМОРИЕТО И ФОНДАЦИЯ „АННА ЛИНД”. Внася: заместник министър-председателят по правосъдната реформа и министър на външните работи 11. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ТАРИФАТА ЗА ТАКСИТЕ, КОИТО СЕ СЪБИРАТ ОТ АГЕНЦИЯ „ПЪТНА ИНФРАСТРУКТУРА“, ПРИЕТА С ПОСТАНОВЛЕНИЕ № 219 НА МИНИСТЕРСКИЯ СЪВЕТ ОТ 2008 Г. Внасят: министърът на регионалното развитие и благоустройството министърът на финансите 12. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ТАРИФАТА ЗА ТАКСИТЕ, КОИТО СЕ СЪБИРАТ ЗА ПРОИЗВОДСТВАТА ПО ГЛАВА 27 ОТ ЗАКОНА ЗА ОБЩЕСТВЕНИТЕ ПОРЪЧКИ ПРЕД КОМИСИЯТА ЗА ЗАЩИТА НА КОНКУРЕНЦИЯТА И ПРЕД ВЪРХОВНИЯ АДМИНИСТРАТИВЕН СЪД, ПРИЕТА С ПОСТАНОВЛЕНИЕ № 73 НА МИНИСТЕРСКИЯ СЪВЕТ ОТ 2016 Г. Внася: министърът на финансите 13. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ВЪТРЕШНОКОМПЕНСИРАНИ ПРОМЕНИ НА УТВЪРДЕНИТЕ РАЗХОДИ ПО ОБЛАСТИ НА ПОЛИТИКИ/БЮДЖЕТНИ ПРОГРАМИ ПО БЮДЖЕТА НА МИНИСТЕРСКИЯ СЪВЕТ ЗА 2018 Г. Внася: министър-председателят 14. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛЕН ТРАНСФЕР ПО БЮДЖЕТА НА ДЪРЖАВНОТО ОБЩЕСТВЕНО ОСИГУРЯВАНЕ ЗА 2018 Г. Внася: министърът на труда и социалната политика 15. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ВЪТРЕШНОКОМПЕНСИРАНИ ПРОМЕНИ НА УТВЪРДЕНИТЕ РАЗХОДИ ПО ОБЛАСТИ НА ПОЛИТИКИ/БЮДЖЕТНИ ПРОГРАМИ ПО БЮДЖЕТА НА МИНИСТЕРСТВОТО НА ИКОНОМИКАТА ЗА 2018 Г. Внася: министърът на икономиката 16. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ПРАВОСЪДИЕТО ЗА 2018 Г. Внася: министърът на правосъдието 17. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ВЪТРЕШНОКОМПЕНСИРАНИ ПРОМЕНИ НА УТВЪРДЕНИТЕ РАЗХОДИ ПО ОБЛАСТИ НА ПОЛИТИКИ/БЮДЖЕТНИ ПРОГРАМИ ПО БЮДЖЕТА НА МИНИСТЕРСТВОТО НА КУЛТУРАТА ЗА 2018 Г. Внася: министърът на културата 18. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ВЪТРЕШНОКОМПЕНСИРАНИ ПРОМЕНИ НА УТВЪРДЕНИТЕ РАЗХОДИ ПО ОБЛАСТИ НА ПОЛИТИКИ/БЮДЖЕТНИ ПРОГРАМИ ПО БЮДЖЕТА НА МИНИСТЕРСТВОТО НА ЗДРАВЕОПАЗВАНЕТО ЗА 2018 Г. Внася: министърът на здравеопазването 19. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ЗДРАВЕОПАЗВАНЕТО ЗА 2018 Г. Внася: министърът на здравеопазването 20. ПРОЕКТ НА ПОСТАНОВЛЕНИЕ ЗА ИЗМЕНЕНИЕ НА ПОСТАНОВЛЕНИЕ № 197 НА МИНИСТЕРСКИЯ СЪВЕТ ОТ 2018 Г. ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА РЕГИОНАЛНОТО РАЗВИТИЕ И БЛАГОУСТРОЙСТВОТО ЗА 2018 Г. ЗА ФИНАНСИРАНЕ ИЗГРАЖДАНЕТО НА „ОБХОД НА ГР. ГАБРОВО“ ФАЗА I. Внася: министърът на регионалното развитие и благоустройството 21. ПРОЕКТ НА ПОСТАНОВЛЕНИЕ ЗА ИЗВЪРШВАНЕ НА ПРОМЕНИ НА УТВЪРДЕНИТЕ С ЧЛ. 22, АЛ. 3 ОТ ЗАКОНА ЗА ДЪРЖАВНИЯ БЮДЖЕТ НА РЕПУБЛИКА БЪЛГАРИЯ ЗА 2018 Г. ПОКАЗАТЕЛИ ПО БЮДЖЕТА НА МИНИСТЕРСТВОТО НА РЕГИОНАЛНОТО РАЗВИТИЕ И БЛАГОУСТРОЙСТВОТО. Внася: министърът на регионалното развитие и благоустройството 22. ПРОЕКТ НА ПОСТАНОВЛЕНИЕ ЗА ИЗМЕНЕНИЕ НА ПОСТАНОВЛЕНИЕ № 221 НА МИНИСТЕРСКИЯ СЪВЕТ ОТ 2018 Г. ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА РЕГИОНАЛНОТО РАЗВИТИЕ И БЛАГОУСТРОЙСТВОТО ЗА 2018 Г. Внася: министърът на регионалното развитие и благоустройството 23. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ПРОМЕНИ ПО БЮДЖЕТА НА МИНИСТЕРСТВОТО НА РЕГИОНАЛНОТО РАЗВИТИЕ И БЛАГОУСТРОЙСТВОТО ЗА 2018 Г. ВЪВ ВРЪЗКА С УВЕЛИЧАВАНЕ КАПИТАЛА НА ТЪРГОВСКО ДРУЖЕСТВО И ПРОЕКТ НА РЕШЕНИЕ ЗА УВЕЛИЧАВАНЕ КАПИТАЛА НА „НАУЧНОИЗСЛЕДОВАТЕЛСКИ СТРОИТЕЛЕН ИНСТИТУТ - НИСИ“ ЕООД - СОФИЯ. Внася: министърът на регионалното развитие и благоустройството 24. ПРОЕКТ НА РЕШЕНИЕ ЗА ОТЧУЖДАВАНЕ НА ИМОТИ И ЧАСТИ ОТ ИМОТИ - ЧАСТНА СОБСТВЕНОСТ, ЗА ДЪРЖАВНА НУЖДА ЗА ИЗГРАЖДАНЕ НА ОБЕКТ „ЖП ЛИНИЯ СОФИЯ - ПЛОВДИВ, УЧАСТЪК ИХТИМАН - СЕПТЕМВРИ, ОТ КМ 53+044 ДО КМ 63+550 ОТ ПРОЕКТ „МОДЕРНИЗАЦИЯ НА ЖЕЛЕЗОПЪТНАТА ЛИНИЯ СОФИЯ - ПЛОВДИВ: ЖП УЧАСТЪЦИ СОФИЯ - ЕЛИН ПЕЛИН И ЕЛИН ПЕЛИН – СЕПТЕМВРИ“ НА ТЕРИТОРИЯТА НА ОБЩИНА ИХТИМАН, СОФИЙСКА ОБЛАСТ. Внасят: министърът на регионалното развитие и благоустройството министърът на финансите 25. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ЗАМЕНЯНЕ НА НЕДВИЖИМИ ИМОТИ, СОБСТВЕНОСТ НА „БЪЛГАРСКИ ПОЩИ“ ЕАД - СОФИЯ. Внася: министърът на транспорта, информационните технологии и съобщенията 26. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМ ИМОТ, СОБСТВЕНОСТ НА „ЛЕТИЩЕ СОФИЯ“ ЕАД - СОФИЯ. Внася: министърът на транспорта, информационните технологии и съобщенията 27. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ВНАСЯНЕ НА ИМОТИ - ЧАСТНА ДЪРЖАВНА СОБСТВЕНОСТ, КАТО НЕПАРИЧНА ВНОСКА В КАПИТАЛА НА „ДЪРЖАВНА КОНСОЛИДАЦИОННА КОМПАНИЯ“ ЕАД - СОФИЯ. Внася: министърът на икономиката 28. ПРОЕКТ НА РЕШЕНИЕ ЗА ОБЯВЯВАНЕ НА ИМОТ - ПУБЛИЧНА ДЪРЖАВНА СОБСТВЕНОСТ, ПРЕДОСТАВЕН ЗА УПРАВЛЕНИЕ НА „СЕВЕРОИЗТОЧНО ДЪРЖАВНО ПРЕДПРИЯТИЕ“ ДП - ШУМЕН, ЗА ИМОТ - ЧАСТНА ДЪРЖАВНА СОБСТВЕНОСТ. Внася: министърът на регионалното развитие и благоустройството 29. ПРОЕКТ НА РЕШЕНИЕ ЗА ДОПЪЛНЕНИЕ НА РЕШЕНИЕ № 764 НА МИНИСТЕРСКИЯ СЪВЕТ ОТ 2018 Г. ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ИМОТ - ПУБЛИЧНА ДЪРЖАВНА СОБСТВЕНОСТ, НА АДМИНИСТРАЦИЯТА НА МИНИСТЕРСКИЯ СЪВЕТ И НА ИМУЩЕСТВО - ПУБЛИЧНА И ЧАСТНА ДЪРЖАВНА СОБСТВЕНОСТ, НА „ЮГОЗАПАДНО ДЪРЖАВНО ПРЕДПРИЯТИЕ“ ДП - БЛАГОЕВГРАД. Внася: министърът на регионалното развитие и благоустройството 30. ПРОЕКТ НА РЕШЕНИЕ ЗА ПРИЕМАНЕ НА ОТЧЕТ ПО ТЕМИТЕ И ДОСИЕТАТА, ВКЛЮЧЕНИ В 18-МЕСЕЧНАТА ПРОГРАМА НА СЪВЕТА НА ЕВРОПЕЙСКИЯ СЪЮЗ (1 ЮЛИ 2017 Г. - 31 ДЕКЕМВРИ 2018 Г.) И РАЗВИТИЕТО НА ПРЕГОВОРИТЕ ПО НЕЗАВЪРШЕНИТЕ ДО 30 ЮНИ 2018 Г. ДОСИЕТА ОТ ПРОГРАМАТА НА РЕПУБЛИКА БЪЛГАРИЯ ЗА ПРЕДСЕДАТЕЛСТВОТО НА СЪВЕТА НА ЕВРОПЕЙСКИЯ СЪЮЗ. Внася: министърът за Българското председателство на Съвета на Европейския съюз 2018 31. ПРОЕКТ НА РЕШЕНИЕ ЗА ОДОБРЯВАНЕ НА АНАЛИЗ „ОПИТЪТ НА БЪЛГАРИЯ В ПОДГОТОВКАТА И ПРОВЕЖДАНЕТО НА РОТАЦИОННОТО ПРЕДСЕДАТЕЛСТВО НА СЪВЕТА НА ЕВРОПЕЙСКИЯ СЪЮЗ 2018 (КАК „СЪЕДИНЕНИЕТО ПРАВИ СИЛАТА“)“. Внася: министърът за Българското председателство на Съвета на Европейския съюз 2018 32. ПРОЕКТ НА РЕШЕНИЕ ЗА НАЗНАЧАВАНЕ НА ЯПОНСКИЯ ГРАЖДАНИН ХИРОШИ МУНЕМАСА ЗА ПОЧЕТНО (НЕЩАТНО) КОНСУЛСКО ДЛЪЖНОСТНО ЛИЦЕ НА РЕПУБЛИКА БЪЛГАРИЯ В ЯПОНИЯ СЪС СЕДАЛИЩЕ В ГР. ФУКУОКА И С КОНСУЛСКИ ОКРЪГ, ОБХВАЩАЩ ТЕРИТОРИИТЕ НА ДВАНАДЕСЕТ ПРЕФЕКТУРИ НА ОСТРОВИТЕ КЮШУ-ОКИНАВА И ШИКОКУ В ЮГОЗАПАДНА ЯПОНИЯ: КАГАВА, ТОКУШИМА, КОЧИ, ЕХИМЕ, ФУКУОКА, САГА, НАГАСАКИ, КУМАМОТО, ОЙТА, МИЯДЗАКИ, КАГОШИМА И ОКИНАВА. Внася: заместник министър-председателят по правосъдната реформа и министър на външните работи 33. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ РЪКОВОДИТЕЛЯТ НА УПРАВЛЯВАЩИЯ ОРГАН НА ОПЕРАТИВНА ПРОГРАМА „ИНОВАЦИИ И КОНКУРЕНТОСПОСОБНОСТ“ 2014-2020 Г. В МИНИСТЕРСТВОТО НА ИКОНОМИКАТА ДА ПОДПИШЕ АДМИНИСТРАТИВЕН ДОГОВОР ЗА ПРЕДОСТАВЯНЕ НА БЕЗВЪЗМЕЗДНА ФИНАНСОВА ПОМОЩ С „АЙ СИ ДЖИ БИ“ АД ЗА ИЗПЪЛНЕНИЕ НА ПРОЕКТ „ИЗГРАЖДАНЕ НА МЕЖДУСИСТЕМНА ГАЗОВА ВРЪЗКА ГЪРЦИЯ – БЪЛГАРИЯ“. Внася: министърът на икономиката 34. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ИЗМЕНЕНИЕ НА СПОРАЗУМЕНИЕТО ЗА ПРЕДОСТАВЯНЕ НА КОНСУЛТАНТСКИ УСЛУГИ МЕЖДУ АГЕНЦИЯТА ПО ОБЩЕСТВЕНИ ПОРЪЧКИ И МЕЖДУНАРОДНАТА БАНКА ЗА ВЪЗСТАНОВЯВАНЕ И РАЗВИТИЕ. Внася: министърът на финансите 35. ДОКЛАД ЗА ОДОБРЯВАНЕ НА РЕЗУЛТАТИТЕ И ВЗЕТИТЕ РЕШЕНИЯ НА ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ЗЕМЕДЕЛИЕ И РИБАРСТВО, ПРОВЕДЕНО НА 19 НОЕМВРИ 2018 Г. В БРЮКСЕЛ. Внася: министърът на земеделието, храните и горите 36. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТ „ОБЩИ ВЪПРОСИ“ (ЧЛ. 50), ПРОВЕДЕНО НА 19 НОЕМВРИ 2018 Г. В БРЮКСЕЛ. Внася: заместник министър-председателят по правосъдната реформа и министър на външните работи 37. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА ПО ОБРАЗОВАНИЕ, МЛАДЕЖ, КУЛТУРА И СПОРТ НА ЕВРОПЕЙСКИЯ СЪЮЗ, ПРОВЕДЕНО НА 26 И 27 НОЕМВРИ 2018 Г. В БРЮКСЕЛ. Внася: министърът на образованието и науката 38. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ОБЩИ ВЪПРОСИ, ФОРМАТ „КОХЕЗИОННА ПОЛИТИКА“, ПРОВЕДЕНО НА 30 НОЕМВРИ 2018 Г. В БРЮКСЕЛ. Внася: заместник министър-председателят 39. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПРАВИЛНИКА ЗА ПРИЛАГАНЕ НА ЗАКОНА ЗА ОТБРАНАТА И ВЪОРЪЖЕНИТЕ СИЛИ НА РЕПУБЛИКА БЪЛГАРИЯ, ПРИЕТ С ПОСТАНОВЛЕНИЕ № 46 НА МИНИСТЕРСКИЯ СЪВЕТ ОТ 2010 Г. Внася: заместник министър-председателят по обществения ред и сигурността и министър на обраната 40. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПРАВИЛНИКА ЗА ПРИЛАГАНЕ НА ЗАКОНА ЗА СЕМЕЙНИ ПОМОЩИ ЗА ДЕЦА, ПРИЕТ С ПОСТАНОВЛЕНИЕ № 139 НА МИНИСТЕРСКИЯ СЪВЕТ ОТ 2002 Г. Внася: министърът на труда и социалната политика 41. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПРАВИЛНИКА ЗА ПРИЛАГАНЕ НА ЗАКОНА ЗА ПЪТИЩАТА, ПРИЕТ С ПОСТАНОВЛЕНИЕ № 245 НА МИНИСТЕРСКИЯ СЪВЕТ ОТ 2000 Г. Внася: министърът на регионалното развитие и благоустройството 42. ПРОЕКТ НА ПОСТАНОВЛЕНИЕ ЗА ПРИЕМАНЕ НА НАРЕДБА ЗА УСЛОВИЯТА И РЕДА ЗА СЪБИРАНЕ НА ТАКСИТЕ ЗА СПЕЦИАЛНО ПОЛЗВАНЕ НА РЕПУБЛИКАНСКИТЕ ПЪТИЩА ИЛИ НА ЧАСТИ ОТ ТЯХ И ЗА ПОЛЗВАНЕ НА ОТДЕЛНИ СЪОРЪЖЕНИЯ ПО РЕПУБЛИКАНСКИТЕ ПЪТИЩА. Внася: министърът на регионалното развитие и благоустройството 43. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НАРЕДБАТА ЗА КОМАНДИРОВЪЧНИТЕ СРЕДСТВА ПРИ ЗАДГРАНИЧЕН МАНДАТ. Внася: заместник министър-председателят по правосъдната реформа и министър на външните работи 44. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НАРЕДБАТА ЗА ПЕНСИИТЕ И ОСИГУРИТЕЛНИЯ СТАЖ, ПРИЕТА С ПОСТАНОВЛЕНИЕ № 30 НА МИНИСТЕРСКИЯ СЪВЕТ ОТ 2000 Г. Внася: министърът на труда и социалната политика 45. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА УСТРОЙСТВЕНИЯ ПРАВИЛНИК НА МИНИСТЕРСТВОТО НА ТУРИЗМА, ПРИЕТ С ПОСТАНОВЛЕНИЕ № 447 НА МИНИСТЕРСКИЯ СЪВЕТ ОТ 2014 Г. Внася: министърът на туризма.", "date": "2018.12.18", "title": "Вижте какво решава Министерски съвет утре"}
{"url": "https://www.24chasa.bg/novini/article/7206571", "text": "Австрийският скиор Марк Жирардели, който вчера  , не е съветник на министъра на туризма Николина Ангелкова. Това заявиха от ресорното ведомство, след постъпили запитвания, съобщава  . Петкратният носител на Световната купа по ски алпийски дисциплини е бил посланик на българския туризъм зад граница в периода от декември 2014 г. до началото на 2016 г. От Министерството на туризма допълват, че Жирардели не е получавал възнаграждение за популяризирането на България сред международните среди и функцията си на съветник. „Информацията, че Марк Жирардели е собственик на „Т.А.К. Сървисиз лимитед“ беше представена в понеделник, 17 декември 2018 г. До тогава този факт не е бил известен на Министерството на туризма. Що се отнася до твърдения за възможен конфликт на интереси – той не е налице, тъй като г-н Жирардели по никакъв начин не е участвал в предложения за развитието на конкретни курорти в България”, казват още от ресорното ведомство. Министерството на туризма заявяват че, не носят отговорност за приемането на планове за управление на националните паркове, както и с правилата за провеждане на концесионни процедури в планинските курорти.", "date": "2018.12.18", "title": "Министерството на туризма: Жирардели не е съветник на министър Ангелкова"}
{"url": "https://www.24chasa.bg/novini/article/7206587", "text": "Президентът на САЩ Доналд Тръмп разпореди днес създаването на ново военно командване, което да отговаря за космическите дейности на Пентагона, предоха световните агенции. В послание, адресирано до министъра на отбраната Джим Матис и разпространено от Белия дом, Тръмп също така разпореди на Пентагона да препоръча кой висш офицер да бъде номиниран за ръководител на новото Космическо командване, предава БТА. Новото командване изглежда е стъпка към създаването на исканите от Тръмп космически сили на САЩ. Създаването на такива сили, каквито Матис смята за безполезни и скъпи, може да срещне съпротива в Конгреса, който би трябвало да одобри тяхното финансиране, отбелязва Франс прес. Новото командване ще контролира и организира операциите на американските въоръжени сили в космоса, ще допринася за ускоряване на въвеждането на техническите постижения, ще търси по-ефикасни начини за защита на \"активите\" на САЩ в космоса, в това число много сателити, използвани за навигация, комуникация и следене. Решението на Тръмп идва в момент, когато нараства безпокойството, че Китай и Русия работят върху начини за нарушаване, изваждане от строя или дори да унищожаване на американските сателити, отбелязва Асошиейтед прес. Според представител на американските власти командването ще привлече около 600 души, които сега работят в американските военно-космически сили. През следващите години ще бъдат добавени още най-малко 1000 души персонал. Смята се, че новото командване може да струва на бюджета до 800 милиона долара през идните пет години, посочва АП.", "date": "2018.12.18", "title": "Тръмп разпореди създаването на ново военно командване на САЩ - за космоса"}
{"url": "https://www.24chasa.bg/novini/article/7206577", "text": "„Един от най-важните въпроси за нас е растящите цени на ток, парно, газ, вода, а оттам и на цените на всички стоки и услуги. Нямаме грам доверие в решенията на КЕВР“. Това заяви председателят на БСП Корнелия Нинова на пресконференция в централата на партията, съобщиха от пресцентъра на БСП. Тя припомни изявление на Иван Иванов от 25.09.2018 г., в което казва, че повишаването на цената на природния газ за битови и бизнес потребители ще бъде с не повече от 8%. Три дни по-късно, на 28.09.2018 г., цената на природния газ поскъпва с 14% от 1 октомври. „Това е само едно от изказванията и решенията на Комисията. Независим орган ли е КЕВР или има зависимости от монополисти? Защото с тези решения се пълнят джобовете на монополистите, но се взимат и последните стотинки от джобовете на хората“, каза още председателят на БСП. Нинова е на мнение, че с тези решения управляващите и КЕВР убиват българската икономика и производство, фалират малкия и среден бизнес и по-лошото е, че изправят пред невъзможност българите да използват елементарни услуги. „В 21 век, в европейска България, хората се отказват от услуги за топла вода, защото не могат да си я платят“, допълни Нинова. Според нея 10-15 души комисари, сътрудници и помощници, затворени на тъмно, решават съдбата на милиони, без да отчитат обективните обстоятелства при вземането на тези решения. „Имаме следните въпроси: когато отчитат направени инвестиции, подадени от ВиК дружества и други фирми, проверяват ли ги на място или просто гледат документи и ги отчитат по тях? Смятаме, че подадените по документи инвестиции не отговарят на действителността“, подчерта тя. По нейните думи уж направените инвестиции, например във водопреносната мрежа, не са довели нито до подобряване на нейното състояние, нито на качеството на услугата или качеството на водата. „Имаме въпроси към комисарите и сътрудниците, които ще зададем в четвъртък на едно извънредно изслушване, по наша инициатива, в комисията по енергетика, на която сме поканили и представители на средния и малкия бизнес, и на потребителски организации, защото смятаме, че е необходима една абсолютно открита и прозрачна процедура – да дойдат и да обяснят- на какво основание вземат тези решения“, обясни Нинова. По повод информацията, че ЕК глобява БЕХ със 77 млн.евро и изявлението на Борисов, че тази сума е малка, Нинова коментира: „Тезата, че е било поставено условие или да се приватизира „Булгартрансгаз“, или да се наложи глоба, се появи публично от правителството, след налагането на глобата. Наш евродепутат ще зададе въпрос на еврокомисаря по енергетиката- дали е вярно. От ЕК ние такова нещо не сме чували официално“. Нинова припомни позицията на БСП – „Ние сме против приватизацията на стратегически за страната обекти“. Председателят на левицата призова Борисов така, както е решил да не се приватизира „Булгартрансгаз“, да последва предложенията на БСП и да бъдат забранени за приватизация всички стратегически за националната сигурност обекти, включително и за концесия. „Щом така е загрижен за националната сигурност и за тези обекти, да спре веднага концесията на летище „София“. Да помисли и за предложението ни да не се дават на концесия плажовете на България, жп-инфраструктурата, подземните богатства“, каза още Корнелия Нинова.", "date": "2018.12.18", "title": "Корнелия Нинова: Независим орган ли е КЕВР или има зависимости от монополисти?"}
