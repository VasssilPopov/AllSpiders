{"url": "https://www.24chasa.bg/novini/article/7551184", "text": "82 електробуса, 30 тролейбуса и 25 трамвая планира да купи Столичната община за градския транспорт. Новите ековозила ще струват 217,9 млн. лв. Средствата ще бъдат отпуснати по Оперативна програма “Околна среда” като безвъзмездна финансова помощ за борба със замърсяването на въздуха, причинено от транспорта. Така “ще се подпомогне закупуването и доставката на съвременни екологични транспортни средства, което ще доведе до намаляване на вредните емисии във въздуха, шума и вибрациите, и значително спестяване на енергия”, пише в доклада на столичния кмет Йорданка Фандъкова, който СОС трябва да гласува. София ще участва с 3 проекта чрез общинските транспортни дружества “Столичен автотранспорт” и “Столичен електротранспорт”. По първия се предвижда доставка на 30 нови 6-метрови електрически автобуса. Те ще се пуснат по нови линии като довеждащ транспорт до метрото. Същата функция ще имат още 22 електробуса, но те ще са по-големи - 8-9 метрови. “Столичният електротранспорт” също ще купува електробуси - 30 нископодови, единични и бързозарядни. Плановете са те да заменят старите дизелови автобуси. Предвижда се и доставка на 30 тролея, които ще сменят старите, обслужващи линиите № 6, 7 и 11. Третият проект, който София ще подаде, е за покупка на 25 нови нископодови съчленени трамвая, които ще сменят старите мотриси по линиите № 4 и 18 и ще допълнят тези по линия №5. За няколко години общината обнови 90% от автобусите, обслужващи линиите, за които отговаря общинският превозвач. Така бяха намалени 2,5 пъти вредните емисии от обществения транспорт.", "date": "2019.07.09", "title": "София купува 82 електробуса, 30 тролея и 25 трамвая с 217 млн. лв. от Брюксел"}
{"url": "https://www.24chasa.bg/novini/article/7551234", "text": "Страната ни е на първо място в Европейския съюз по брой на жени в ИТ сектора. Нежният пол е над една трета от всички работещи в сферата на информационните и комуникационните технологии у нас, предаде  Делът на жените в ИТ сектора у нас е двойно повече от средното за Съюза, показват данните на Евростат. Така страната ни заема първото място в класацията на работещите дами в индустрията, след нас е Литва, на дъното - Унгария. Средното месечното възнаграждение в сектора е около 3800 лева, което е три пъти по-високо, от средното за страната. От учител по английски език, Мария Динева се преквалифицира в Ай Ти специалист. Изкарва 6-месечен курс, след като е назначена като младши програмист. „След като родих второто си дете, осъзнах, че работата ми като учител, ще ме натоварва твърде много, понякога се прибирах след 9, реших, че искам да имам време с децата си”, разкрива Мария Динева, която е открила ново поприще като програмист. Искра Лумбева завършва електроинженерството, не вижда развитие и се преквалифицира в програмист. „Не смятам, че има дамски и мъжки професии. Според мен, който казва, че не му пука за заплатата, малко си измисля, важно е. Аз поне за себе си не бих искала да уча и да се занимавам с нещо, което няма да ми осигури стандарта на живот, който бих искала да имам”, заявява програмистът Искра Лумбева.", "date": "2019.07.09", "title": "България е на първо място по брой на жени в ИТ сектора"}
{"url": "https://www.24chasa.bg/novini/article/7551201", "text": "“Чашка С без силикон”, “Майка ти ще се зарадва повече на внуче, отколкото на нов тиган”, “Бащинството те прави много по-привлекателен” - това са част от слоганите в кампанията на “Движение за национална кауза” (ДНК) “Направи го сега”, които предизвикаха масов хейт в социалните мрежи. В рамките на кампанията продуцентите Иван Христов и Андрей Арнаудов организират срещи на млади българи с лектори, сред които д-р Милен Врабевски, доц. Георги Бърдаров, психологът Ани Владимирова и д-р Александър Калчев. Част от срещите вече минаха, а други предстоят през есента. Идеята е да се разкаже какъв е рискът от по-късното родителство. Обявяват и жребий, чрез който 20 бебета, заченати и родени в рамките на кампанията, ще получат пакет - издръжка за първите 12 месеца от живота си. Бебешкият “ДНК пакет” е на стойност 6000 лв. за всяко дете и включва дрехи, пелени, храна, аксесоари, козметика, количка, играчки и педиатричен пакет. Предишни години инициативата носеше името “Направи го за България”, а кулминацията ѝ бе масово кръщене на бебета, родени в календарната година. В рамките на двете издания бяха кръстени над 2000 бебета, а участниците в инициативата бяха почти 20 хил. души. Кръстници на пеленачетата станаха популярни личности, посланици на идеята, или близки на семействата на новороденото. Тази година обаче организаторите избраха нов подход - масирана кампания, стимулираща повишаването на раждаемостта в България с лекции и образователни клипове. Затова и традиционното кръщене ще бъде чак догодина - на бебета, заченати в рамките на 2019-а, докато тече инициативата. В подкрепа именно на тази кампания са и новите билборди, които в опит за креативност предизвикаха негодувание със скандалните слогани. На фона на негативните реакции сякаш изгубиха смисъл образователната информация и данните, които са под слоганите. “Като цяло идеята е... нелепа”, пише Петя Караиванова в страницата на “Направи го сега” във фейсбук. Останалите коментари са заключени от администраторите. Не липсват обаче статуси на хора, които оплюват инициативата в личните си профили. “Важното е не децата и майките да имат права, важното е бройката им да е по-голяма - това е посланието на тази фалшиво позитивна кампания”, пише Силвия Недкова във Фейсбук. пълно малоумие, популизъм и манипулации, но в края на краищата поколенията се сменят. Идват други жени и след десет години със сигурност няма да се зарадвам на внуче. Или да не се зарадвам. Внуците са работа на децата ми. Аз бих се радвала да са добре и щастливи и здрави”, пише една от основателките на сайта “Майко мила”, Елисавета Белобрадова. Кристина Домозетова, която направи своя кампания, основана на една от визиите на проекта, публикува снимки, на които носи сутиен с чашка C, и написа: “Тук съм, за да обявя на #иваниандрей, че: 1. Телата са си наша собственост, а не средство за демографска политика; 2. Децата не са аксесоар и стока; 3. Цинично е да говориш за по-висока раждаемост, когато здравеопазването и образователната система са на такова ниво и наблюдаваме ужасяващи престъпления, свързани с домашно насилие. А, и нещо друго: 4. Чашката на сутиена е C за кратко. След две кърмения става чашка L as in LONG.” Историкът Емил Джасим също реагира в дълъг пост във фейсбук: “А, и да не забравя - тая малоумна патриотарска реклама внушава, че бащинството прави един мъж привлекателен за кого? За други жени ли? А тая, на която авторът е направил вече дете? Или няма значение за бай Андрей, важното е да му е успеша кампанията”, пише той в част от публикацията си. В страницата “Направи го сега” във фейсбук под картинките пише: “Нашите герои представят идеята ни по иновативен и забавен начин, с което целим да стигнем по-лесно до младите и да мотивираме двойките, които се колебаят да имат деца. присъщо за нас, с ненатрапчиви “знаци”, които ще накарат всички да се замислят по темата.” “Предпочитаме да не го наричаме хейт, а дебат, защото има различни мнения, което е повече от нормално. Смятам, че това е голямата роля на една неправителствена организация - да създава дискусия и дебат по важните теми. И тъй като темата, по която ние работим, е раждаемостта, смятам, че сме си постигнали целта. Ние не сме държавата, не можем, за съжаление, да повдигнем детските надбавки, не можем да построим повече детски градини или да променим нещо кардинално в системата, но можем да предизвикаме дискусия, която да направи темата наистина важна и смятам, че сме го постигнали”, коментира Андрей Арнаудов пред “24 часа”. “Много е важно обаче да се знае нещо - тази аутдор кампания е една пета от цялата ни кампания. Само че, докато някой не може да намери кусур на нещо в България, то не става достатъчно разпознаваемо”, добави той. “Целта на кампанията е както всяка година да се запишат повече хора на нашия сайт napravigo.bg, като основният фокус тази година е да акцентираме върху това младите навреме да вземат решение кога да създадат дете и да не отлагат твърде дълго. Защото, колкото по-дълго отлагат, толкова по-възможно е впоследствие да имат проблеми със зачеването”, обясни Арнаудов. Той уточни, че тази кампания не е поръчана и платена нито от държавата, нито от някой фонд. “Ние вярваме в това, което правим, и ние сме си го платили”, заяви продуцентът и основател на “Движение за национална кауза”. “Ние сме щастливи, че се породи този дебат, но нека не забравяме, че кампанията има още много части”, каза още Арнаудов. Той припомни, че стотици хора са отговорили на проучването им какво трябва да се промени в законодателството и средата, за да се раждат повече деца в България. ДНК дари и 17 хил. лв. на най-популярната фондация, помагаща на хора с репродуктивни проблеми. “Наши средства, не фондове или държавни пари”, уточни Андрей Арнаудов.", "date": "2019.07.09", "title": "Гняв във фейсбук - наричат цинична кампания на Иван и Андрей за раждаемостта (Обзор)"}
{"url": "https://www.24chasa.bg/novini/article/7551024", "text": "Временно се ограничава движението по път II-73 Шумен – Карнобат в участъка Ивански – Смядово /\"Ришки\" проход/ поради обърнат тир, съобщават от пресцентъра на Агенция \"Пътна инфраструктура\". Движението се осъществява по обходен маршрут: път III-7301 Ивански - Кълново - Смядово. Дрегерът е отчел 1,79 промила алкохол в кръвта на шофьора, предаде  Пред камиона се движел друг тир, чийто шофьор видял зад себе си криволичещия тежкотоварен автомобил. Тежката кола се блъснала в задната гума, но продъжила още 200 метра движението си преди да се обърне. На шосето са разпилени десетки пакети с перилни препарати, а ароматът им изпълва въздуха. Двамата шофьори са транспортирани до болницата, няма още данни за състоянието им.                                                                                                                                                                                                                                                                                                                       ", "date": "2019.07.09", "title": "Обърнат тир затруднява движението по пътя Шумен – Карнобат, шофьорът бил пиян (Обновена)"}
{"url": "https://www.24chasa.bg/novini/article/7551244", "text": "Британският външен министър Джереми Хънт разкритикува думите на американския президент Доналд Тръмп по адрес на британския посланик във Вашингтон, предаде Ройтерс. \"Приятелите си говорят директно, затова ще постъпя така и аз: тези коментари са неуважителни и неверни за нашата министър-председателка и за моята страна\", написа Хънт в \"Туитър\". \"Вашите дипломати изказват личните си мнения пред държавния секретар Майк Помпейо, както правят и нашите\", добави той. Хънт каза, че ако стане министър-председател, посланик Ким Дарък, чиито негативни коментари за Тръмп изтекоха в пресата, ще остане на поста си, предаде БТА. Тръмп нарече дипломата \"смахнат\" и \"надут глупак\" и разкритикува правителството на британската министър-председателка Тереза Мей заради създадената \"бъркотия\" с Брекзита.", "date": "2019.07.09", "title": "Джереми Хънт: Коментарите на Тръмп са неуважителни и неверни"}
{"url": "https://www.24chasa.bg/novini/article/7551247", "text": "Бил Гейтс продължава с откровенията си какво се е случвало в Microsoft през годините и мнението му за неговите конкуренти. След като наскоро обяви, че е допуснал \"най-голямата грешка на всички времена\", сега Гейтс казва, че в ранните дни на софтуерната компания е имало проблеми с нейната култура и служители и не скри, че на моменти основателят на Apple Стив Джобс е бил \"задник\", предаде  В интервю за CNN, Гейтс споделя, че първите служители са били \"самоизбрани\", предимно мъже, които понякога са \"прекалявали\" и са били \"твърде груби\" едни с други. Гейтс не бяга от отговорност, тъй като самият той е известен с високата си взискателност и очаквания от служителите си. \"Беше много напрегнато. Разчитахме един на друг да работим дълги часове и винаги исках да давам най-добрия пример за това\", казва Гейтс. Гейтс е попитан от водещия Фарийд Закария и за лидерството на Стив Джобс. Джобс също беше известен с острото си отношение към служителите. \"Ако някой направи списък с 10-те правила за един лидер, Джоб щеше да ги наруши всичките\", казва Закария. \"Стив е добър пример за \"не правете това у дома си\". Много е лесно да имитирате лошите черти на Стив и моментите, когато той беше задник. Въпреки това все още не съм видял човек, който да може да избира хора, да ги свръхмотивира, да има такова чувство за дизайн като него. Той имаше някои много положителни черти\", казва Гейтс. И допълва: \"Винаги казвах, че аз съм като начинаещ магьосник. Виждах как Джобс омагьосва хората, но тъй като съм начинаещ, магиите му не работят върху мен, но и самият аз не можех да омагьосвам така. Единствено виждах и казвах: \"Чакайте, недейте, работите повече отколкото дори и аз бих искал от вас, това е лудост\", разказва Гейтс. \"Когато той представи един от компютрите си, който се провали, това беше такава безсмислица, но въпреки това той омагьоса хората по едно черно кубче. Мислех, че тази магия изобщо не трябва да работи, защото няма нищо реално в нея. Така че Стив е единичен случай, когато компанията беше на път да умре, но създава някои невероятни продукти и става най-скъпата компания в света. Няма да има много други такива истории\", завършва Джобс.", "date": "2019.07.09", "title": "Бил Гейтс: Стив Джобс беше задник на моменти"}
{"url": "https://www.24chasa.bg/novini/article/7551282", "text": "Френските депутати гласуваха днес с голямо мнозинство за създаването на по-строги закони срещу езика на омразата в интернет, съобщи ДПА. Следвайки стъпките на Германия, законопроектът изисква от социалните мрежи да премахват насаждащи омраза публикации до 24 часа след като им бъде подаден сигнал. Общо 434 членове на френското Национално събрание гласуваха в подкрепа на мярката, а 33 бяха против. Това е гласуване на първо четене, през есента текстът ще бъде разгледан от Сената преди да бъде приет окончателно, отбеляза Франс прес. От октомври 2017 г. уебсайтовете в Германия трябва да премахват постове, които очевидно съдържат реч на омразата до 24 часа и до една седмица в случаи, където не е толкова очевидно, за да избегнат глоби за милиони евро, предаде БТА. Френският президент Еманюел Макрон неотдавна приветства законопроекта като ефикасен, но срещу него има и критики. Активисти, борещи се за свобода на словото, предупреждават, че законът може да подтикне уебсайтовете от предпазливост да трият пораждащи полемика публикации, без те да съдържат език на омразата. Френският законопроект изисква от уебсайтовете да си сътрудничат със съдилища. За целта ще бъде създадена и специална прокуратура. Ако компаниите не откликнат на жалби на сигнали на потребители, могат да бъдат глобени с до 4 процента от приходите си в световен мащаб. Сред видните противници на мярката са депутатите от крайнолявата партия \"Непокорна Франция\" и от крайнодясната \"Национален сбор\", отбеляза Франс прес.", "date": "2019.07.09", "title": "Във Франция приеха закон за борба с езика на омразата в интернет"}
{"url": "https://www.24chasa.bg/novini/article/7551226", "text": "2-годишно дете е било оставено за часове без надзор и под силното слънце на Витоша миналата сряда. Това се е случило, докато за детето е трябвало да се грижат служители на частна занималня с неясен статут. Тази ужасяваща картина бе описана в социалните мрежи. Момиченцето било намерено прегряло на люлка. По разказ на свидетели прекарало върху нея около 2 часа. Случаят предизвика вълна от възмущение във фейсбук. Сезирана е и Държавната агенция за закрила на детето, която потвърди инцидента. “Миналата сряда бях на хижа “Момина скала” на Витоша със семейството ми. Когато си тръгнахме към 16 ч, ни пресрещна жена, която носеше малко момиченце с биберон. Детето беше червено. Попита ни дали знаем кои са родителите му. По нейно описание то беше стояло на слънце на люлка един час и заспало. Тогава на 50-ина м се появи друга, по-възрастна жена, която каза, че детето е с нея. Тогава си тръгнахме”, разказа Десислава Христова. След няколко дни приятелка ѝ изпратила скрийншот на пост от групата във фейсбук “Майките на София”, където жената, намерила детето, разказала с подробности как е открила момиченцето и как е протекла комуникацията с педагожката. Жената, намерила зарязаното детенце, е Александра Ганова. ”, разказва жената във фейсбук. “ . каза говорителят на Държавната агенция за закрила на детето Станислав Пандин. Инспектори са изпратили писма до Столичната община, МВР и чакат отговори от институциите. Държавната агенция за закрила на детето няма право да извърши проверка, тъй като занималнята не е регистрирана като детска градина. Във фейсбук страницата пише детско студио “Пипи”. В район “Оборище” също нямало данни за търговска дейност на такова заведение. “Във връзка със сигнал в медиите за инцидент с дете, което е било поверено на служители в Детско студио “Пипи”, София, бихме искали да се обърнем към всички родители с апел да са изключително внимателни на кого поверяват децата си. Родителите трябва да са уверени в професионалните и личностни качества на възпитателя, на когото ги оставят”, предупреждава Държавната агенция за закрила на детето. Служителите ѝ установили, че детско студио “Пипи” няма разрешително за извършване на подобна дейност в Министерството на образованието и науката. Сезиран е изпълнителният директор на Изпълните на агенция “Главна инспекция по труда”. Управителката на “Пипи” обяснила по телефона пред агенцията за закрила на детето, че това не е частна детска градина, а детски клуб. В него полагали грижи за деца на близки и познати, за което се заплаща почасово по 5 лева. През по-голямата част от децата се извеждат в паркове, планини, музеи и др. На интернет страницата на детския център са публикувани месечни такси, както и цени за предоставяне на храна за децата. “В качеството си на орган, който лицензира услуги за деца, бихме искали да подчертаем, че частните занимални не се контролират от институциите като Държавна агенция за закрила на детето и да предупредим и отговорността, които им предлагат служителите в детските заведения”, предупреждават още от агенцията за закрила на детето. посочена за управител на “Пипи”, на сайта на заведението. “Нямам детска градина. Нищо нямам. Това беше преди 4 години детско студио “Пипи””, категорична беше П. Димитрова, както пише на сайта. Тя обясни, че миналата седмица била с деца на приятели и роднини на Витоша. Студиото работело преди 4 години по търговския закон с удостоверение от общината. “Детето е в отлично състояние, всичко останало са инсинуации. Направих забележка на 2 деца, които силно люлееха малкото дете и тяхната майка грабна след половин час детето, което беше задрямало от чистия въздух на люлката. Започна да тича и да пита чие е това дете. Аз казах: С мен е, спокойно, дайте го. Тя отговорила: То е претоплено. Димитрова казала: Не.”, разказа още управителката за “24 часа”. Майката не била на поляната на Витоша. За момиченцето се грижела Димитрова, която била съвсем наблизо до люлката. От просветното министерство обясниха, че са получили запитване от Държавната агенция за закрила на детето. “Проверката в регистъра за частните детски градини показва, че това студио не е заявявало и не е получавало одобрение”, казаха още от просветното ведомство. Експертите уточниха, че регистърът е публично достъпен на сайта на министерството в графа “регистри”. Там всички родители, които искат да запишат детето си, може да проверят дали детското заведение е преминало през одобрение от МОН. В София частните детски градини са 91. ", "date": "2019.07.09", "title": "Занималня фантом опържи 2-годишна. На кого поверявате детето това лято"}
{"url": "https://www.24chasa.bg/novini/article/7551149", "text": "УС на ДФ \"Земеделие\" утвърди финансов ресурс от 30 000 лв. по схема de minimis за подпомагане на стопаните, отглеждащи свине за собствени нужди, чиито животни са унищожени от Африканска чума по свинете през 2019 г. Това съобщиха от ДФ \"Земеделие\" . Средствата ще се предоставят на собствениците на унищожени животни в трикилометровата предпазна зона. Помощта ще се изплаща на стопаните, чиито животни са включени в изготвен от БАБХ списък. Мярката се налага, тъй като стопаните са отглеждали унищожените животни само за лична консумация и свинете не са притежавали задължителната индивидуална идентификация. Предстои ДФ \"Земеделие\", съвместно с Министерството на земеделието, храните и горите, да изготви указания за предоставяне на помощта, както и да определи сроковете за прием на заявления.", "date": "2019.07.09", "title": "30 хил. лева се отпускат за собствениците на унищожени животни, засегнати от африканската чума"}
{"url": "https://www.24chasa.bg/novini/article/7551068", "text": "Прокуратурата разследва две нотариални кантори в София заради измама с имоти на Българската православна църква. Сигналът за престъпленията е подаден от Западно- и Средноевропейския митрополит Антоний на 18 юни в столичната полиция. Става дума за къща на ул. “Цар Симеон” в центъра на София, част от която е собственост на епархията, оглавявана от владиката. Оказва се, че магазините и жилищата над тях са станали собственост на други хора без знанието на църквата. Къщата е на двама братя. Един от тях е дарил неговата част от наследството на Западно- и Средноевропейската епархия и е заминал да живее в Германия. Другият все още е собственик на неговата част. И митрополит Антоний, и вторият брат, който още владее имота си, с изненада разбират, че за къщата има издадени нови нотариални актове.   Сделките са изповядани от нотариус Борислава Налбантова, в чиято кантора прокурорите влязоха във вторник сутринта. “Прехвърлени са недвижими имоти с неистински документи. Лицата, които са станали собственици, са участвали и в други такива сделки”, обясни ръководителят на Софийската градска прокуратура Емилия Русинова. Схемата е следната - мъж се явява пред нотариус с фалшиво завещание за имотите на епархията. Там се прави заверката му, без да се проверява дали документът е истински. След това пълномощникът продава имотите на свой човек. Сделките обаче са изповядани без някои от задължителните документи, научи “24 часа”. След сигнала на митрополит Антоний полицията и прокуратурата започват работа и пресичат измамната схема с имота, който е дарен на Българската православна църква. Дядо Антоний не беше открит на мобилния си телефон за повече подробности. От прокуратурата съобщават лаконично, че се разследват длъжностни престъпления, извършени от нотариусите по сделките, документни и данъчни измами, както и пране на пари. В схемата освен нораиус Налбантова и неин колега са и няколко мъже, които са добре познати на разследващите за други подобни съмнителни сделки, които започват с фалшиви завещания и продължават с препродажби. Прокурорите останаха в кантората на Борислава Налбантова до края на работния ден във вторник и иззеха документи по сделките. Сградата, която измамниците са се опитали да отмъкнат, е стара и опасна, показа проверка на “24 часа”. Постройката е на 3 етажа. На партера има магазини за авточасти, в които няма никого. Прозорците на втория и третия етаж са разбити и никой не живее там. Има и няколко сигнала в Столичната община, че сградата е опасна, и наскоро е издадено предписание за събарянето ѝ. Предполага се, че измамниците са искали да продадат имота на инвеститор, който да разруши старата сграда и да построи там нова кооперация.  Нотариус Борислава Налбантова не за първи път попада в подобен казус със заверени фалшиви завещания. През февруари бяха задържани няколко мъже от София, които оставиха дете сирак без наследството от богатия му дядо. Те направили фалшиво завещание от името на съпругата на човека и го заверили при нотариус Борислава Налбантова. Дареният е алкохолик от жк “Толстой”. Той бързо продава имота изгодно на мъж от схемата. Сделката е изповядана отново при Налбантова. По този случай още се води разследване. Експертиза показва, че завещанието е менте. Нотариусите обаче нямат законови правомощия да проверяват дали то е истинско или не, твърдят от бранша. През 2018 г. по същия начин Налбантова заверила завещание, написано уж от починал човек за къща и банкови сметки, които дарява на “единствения си близък” Атанас. Оказва се, че Атанас е в схема за имотни измами. ", "date": "2019.07.09", "title": "Сигнал за откраднат църковен имот на митрополит Антоний закова нотариус за фалшиви завещания (обзор)"}
{"url": "https://www.24chasa.bg/novini/article/7551185", "text": "Вандализъм в центъра на София – през миналата нощ са унищожени дръвчета на улица „Раковски”, предаде  . Фиданките са посадени преди около 2 години и са се развивали добре. Били са и обезопасени със заграждения. Хората от района настояват вандалите да бъдат наказани. От Столичната община обещаха, че ще изискат записите от камерите и ще подадат сигнал до полицията.", "date": "2019.07.09", "title": "Вандали начупиха дръвчета в центъра на София"}
{"url": "https://www.24chasa.bg/novini/article/7551211", "text": "Новоназначеният посланик на САЩ в Северна Македония Кейт Бърнс пристигна днес в страната и прекара първия си работен ден в посолството, съобщи американското посолство в Скопие в профила си във Фейсбук, предаде МИА, цитирана от БТА. Посланик Бърнс тази седмица ще връчи акредитивните си писма на президента Пендаровски, се казва в съобщението. Посланик Бърнс е дипломат от кариерата. Тя пристига в Скопие от Атина, където от септември 2017 г. до май 2019 г. бе заместник-ръководител на мисията на САЩ в Гърция. Преди това тя бе постоянен представител на мисията на САЩ в ОССЕ във Виена.", "date": "2019.07.09", "title": "Новоназначеният посланик на САЩ Северна Македония пристигна в страната"}
{"url": "https://www.24chasa.bg/novini/article/7551227", "text": "Потоп заля автономната испанска провинция Навара. Само за няколко часа там са се излели повече от 100 л./кв.м дъжд, предаде  Десетки автомобили са под вода заради придошлата река. Съобщава се за един загинал. Спасителни екипи са се отзовали на десетки повиквания на блокирани от водата.                                                                                                                                                                                                                                                                                                                       ", "date": "2019.07.09", "title": "Потоп заля автономната испанска провинция Навара"}
{"url": "https://www.24chasa.bg/novini/article/7551231", "text": "Президентът на САЩ Доналд Тръмп няма право да спира достъпа на критици до акаунта си в \"Туитър\", постанови днес федерален апелативен съд, предаде Ройтерс. Тричленен състав на апелативен съд от Втори федерален съдебен окръг, заседаващ в Манхатън, единодушно реши, че Първата поправка в конституцията забранява на Тръмп да използва \"блокиращата\" функция в \"Туитър\", за да ограничава достъпа до своя иначе публичен акаунт. В мотивите за решението съдията Барингтън Паркър пише, че Първата поправка не позволява на \"публично длъжностно лице, която използва акаунт в социална медия за всякакви официални цели, да изключва от онлайн диалог лица с различно мнение, защото те изразяват възгледи, с които длъжностното лице не е съгласно\", предаде БТА. Не последва незабавен коментар на Белия дом и министерството на правосъдието на САЩ по темата. Засега няма и коментар от администраторите на \"Туитър\". Днешното решение потвърждава решението на федерален окръжен съд в Манхатън от май 2018 г. Тогава министерството на правосъдието назова присъдата \"фундаментално недоразумение\", като обясни, че Тръмп използва \"Туитър\", за да разпространява своите възгледи, а не като платформа за публична дискусия. Доналд Тръмп е превърнал своя акаунт @RealDonaldTrump в централна част на своето президентство. В него той прокламира своя дневен ред, обявява политики и напада критици. Той има 61,8 милиона последователи, отбеляза Ройтерс.", "date": "2019.07.09", "title": "Тръмп няма право да блокира критици в акаунта си в Туитър"}
{"url": "https://www.24chasa.bg/novini/article/7551030", "text": "29-годишна българка е намерена мъртва с множество прободни рани във вътрешния двор на жилището й в испанския град Бургос вчера сутринта, предава elespanol.com. Съветникът по образованието Константино Руис я намерил, след като докато пресичал площада \"Хесус Апарисио\", чул викове: \"Има жена в двора! Хвърлиха я през прозореца! Това е Моника!\". Политикът изтичал до мястото на инцидента и свидетели му показали тялото на Моника Асенова. То било с множество наранявания. Свидетели твърдят, че младата жена се е показала на прозореца и е молела за помощ, а малко след това мъжът й я блъснал. \"Беше цялата в кръв\", разказва потресен съветникът. Съпругът на Моника 39-годишният Бисер е направил пълни самопризнания пред полицията.  Двамата идват от семейство музиканти. Имат две дъщери - на 13 и 15 години. Първата се ражда в България, когато Моника е само на 14 години. Две години по-късно, когато живеят в Испания, се ражда втората им дъщеря. Семейството започва нов живот в Бургос. Според техни съседи те са се адаптирали идеално към новата среда, а Моника винаги е искала да участва в дейностите на градчето. \"Имаше специална харизма\", казват те. Първоначално е домакиня, а след това започва работа в местен супермаркет. В свободното си време е организирала мултикултурни събития, като например, приготвяне на типични български ястия в града. \"Работеше като звяр\", казва неин съсед. Бисер си намерил работа като чистач в кметството, но дълго време не работел заради проблеми със сърцето. Според информирани през 2011 година Моника е подала оплакване за домашно насилие. Впоследствие обаче се отказала от жалбата. На 28 юни жертвата трябвало да вечеря с приятелки, но така и не се появила. Спряла и да отговаря на съобщения в Уотсап. Същата вечер в къщата им пламнал пожар. Бързата намеса на пожарникарите предотвратила трагедия. Оттогава обаче приятелките на Моника твърдят, че нямат връзка с нея. Научили, че отишла да живее при майка си в Сория заедно с двете си дъщери. Вчера Моника се върнала да си вземе дрехи от дома им в Бургос и се срещнала с Бисер. Тогава той я нападнал с нож и след това я хвърлил през прозореца пред погледите на шокираните съседи.", "date": "2019.07.09", "title": "Българин уби жена си с нож в сърцето и я хвърли през прозореца в Бургос, политик я откри"}
{"url": "https://www.24chasa.bg/novini/article/7551080", "text": "Група европейски туристи изразиха разочарование от посещението си в Пловдив. Италиански гражданин написа гневно писмо заради затворени в понеделник музеи и световно известни паметници на културата. Неговата критика, е че институциите в Европейската столица на културата ползват почивен ден през седмицата, когато туристическият интерес е най-голям. Позицията му беше адресирана до министрите на културата и туризма и до общинското ръководство в Пловдив, предаде  Заради почивния ден на музеите в Пловдив посещението на Сандро Паломбиери в Европейската столица на културата се превърнало в голямо разочарование. „Първата ни спирка беше на Римския форум и Одеона, след това на Римския стадион. После отидохме на Античния театър, където на малка бележка, висяща на вратата, беше написано \"Днес, понеделник, 1 юли, театърът е затворен!\", споделя той. По думите на Паломбиери опитите да влязат в контакт с културното наследство на Пловдив ударили на камък и с експозициите на Археологическия, Историческия и Етнографския музей. Случаят веднага е бил проверен от общинското ръководство. \"В Пловдив всички обекти на \"Старинен Пловдив\" работят 7 дни в седмицата. Включително Античен театър и Римски стадион\", заяви Йордан Илиев, директор на общински институт \"Старинен Пловдив\". В понеделник на първи юли и четирите експозиции на Историческия музей са били отворени за посетители. Зам. кметът Държиков обясни, че така се компенсира неработния ден на Археологическия и Етнографския музей. Това е първи сигнал от турист, който твърди, че няма достъп до културното наследство в Пловдив.", "date": "2019.07.09", "title": "Италиански турист се оплака от работното време на музеите в Пловдив"}
{"url": "https://www.24chasa.bg/novini/article/7550984", "text": "Хиляди хора, включително турският президент Реджеп Тайип Ердоган, присъстваха днес на възпоменателна церемония в Сараево преди 24-та годишнина от клането в Сребреница, съобщава Асошиейтед прес. Възпоменанието пред сградата на босненското председателство бе организирано за почитане на паметта на 33 новоидентифицирани жертви, чиито тленни останки ще бъдат погребани в мемориален комплекс близо до Сребреница на церемония в четвъртък, предаде БТА. В края на войната в Босна, на 11 юли 1995 г., силите на босненските сърби избиха над 8000 босненски мъже и момчета в мюсюлманския анклав Сребреница, обявен за защитена от ООН зона, като заровиха телата им в масови гробове. Това масово избиване, признато за геноцид от международното правосъдие, е най-тежкото престъпление в Европа след края на Втората световна война. Ердоган участва в срещата на върха на Процеса за сътрудничество в Югоизточна Европа /ПСЮИЕ/ в Босна и Херцеговина.", "date": "2019.07.09", "title": "Ердоган присъства на церемония в памет на жертви на клането в Сребреница"}
{"url": "https://www.24chasa.bg/novini/article/7550980", "text": "1. ПРОЕКТ НА РЕШЕНИЕ ЗА ОДОБРЯВАНЕ НА ГОДИШЕН ДОКЛАД ЗА СЪСТОЯНИЕТО НА НАЦИОНАЛНАТА СИГУРНОСТ ПРЕЗ 2018 Г. 2. ПРОЕКТ НА РЕШЕНИЕ ЗА ПРИЕМАНЕ НА НАЦИОНАЛЕН ДОКЛАД ЗА СЪСТОЯНИЕТО И ОПАЗВАНЕТО НА ОКОЛНАТА СРЕДА ПРЕЗ 2017 Г. 3. ПРОЕКТ НА РЕШЕНИЕ ЗА ОПРЕДЕЛЯНЕ НА „БУЛ ЕР” ЕООД ЗА ВЪЗДУШЕН ПРЕВОЗВАЧ, КОЙТО ДА ОПЕРИРА С ДО 7 ЧЕСТОТИ СЕДМИЧНО ПО МЕЖДУНАРОДНАТА ВЪЗДУШНА ЛИНИЯ ВАРНА-МОСКВА-ВАРНА, ДОГОВОРЕНА СЪГЛАСНО СПОГОДБАТА ЗА ВЪЗДУШНИ СЪОБЩЕНИЯ МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ПРАВИТЕЛСТВОТО НА РУСКАТА ФЕДЕРАЦИЯ, ПОДПИСАНА НА 26 НОЕМВРИ 1997 Г. В СОФИЯ. 4. ПРОЕКТ НА РЕШЕНИЕ ЗА ПРЕДЛОЖЕНИЕ ДО ПРЕЗИДЕНТА НА РЕПУБЛИКА БЪЛГАРИЯ ЗА НАГРАЖДАВАНЕ НА АЛЕКСАНДЪР ОСКАР С ОРДЕН „ЗА ГРАЖДАНСКА ЗАСЛУГА” ПЪРВА СТЕПЕН. 5. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ВЪНШНИТЕ РАБОТИ ЗА 2019 Г. ВЪВ ВРЪЗКА С МЕХАНИЗМА ЗА БЕЖАНЦИТЕ В ТУРЦИЯ. 6. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ОБРАЗОВАНИЕТО И НАУКАТА ЗА 2019 Г. 7. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ДОГОВОР МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ОБЩИНА КУКЛЕН ЗА ФИНАНСИРАНЕ ИЗГРАЖДАНЕТО НА ЕЛЕМЕНТИ НА ТЕХНИЧЕСКАТА ИНФРАСТРУКТУРА, ПУБЛИЧНА ОБЩИНСКА СОБСТВЕНОСТ, И ПРОЕКТ НА ДОГОВОР МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И „ШПИНЕР БЪЛГАРИЯ“ ООД ЗА ИЗПЪЛНЕНИЕ НА ИНВЕСТИЦИОНЕН ПРОЕКТ „ПРОЕКТ НА ЗЕЛЕНО НА ШПИНЕР ЗА ПРОИЗВОДСТВЕНА БАЗА ЗА ЦПУ МЕТАЛООБРАБОТВАЩИ МАШИНИ“, ОБЩИНА КУКЛЕН, ОБЛАСТ ПЛОВДИВ. 8. ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИЕ № 477 НА МИНИСТЕРСКИЯ СЪВЕТ ОТ 2017 Г. ЗА ОПРЕДЕЛЯНЕ НА ПРЕДСЕДАТЕЛИ НА БЪЛГАРСКИТЕ ЧАСТИ НА СМЕСЕНИТЕ МЕЖДУПРАВИТЕЛСТВЕНИ КОМИСИИ ЗА ИКОНОМИЧЕСКО, ПРОМИШЛЕНО, ТЪРГОВСКО И ТЕХНИЧЕСКО СЪТРУДНИЧЕСТВО И ПРОВЕЖДАНЕТО НА ДВУСТРАННИ РАБОТНИ КОНСУЛТАЦИИ. 9. ПРОЕКТ НА РЕШЕНИЕ ЗА УТВЪРЖДАВАНЕ НА МЕМОРАНДУМА ЗА РАЗБИРАТЕЛСТВО В ОБЛАСТТА НА МАЛКИТЕ И СРЕДНИТЕ ПРЕДПРИЯТИЯ МЕЖДУ МИНИСТЕРСТВОТО НА ИКОНОМИКАТА НА РЕПУБЛИКА БЪЛГАРИЯ И МИНИСТЕРСТВОТО ЗА БИЗНЕС СРЕДА, ТЪРГОВИЯ И ПРЕДПРИЕМАЧЕСТВО НА РУМЪНИЯ, ПОДПИСАН НА 29 МАРТ 2019 Г. В БУКУРЕЩ. 10. ПРОЕКТ НА РЕШЕНИЕ ЗА ОДОБРЯВАНЕ НА РЕЗУЛТАТИТЕ ОТ ВТОРАТА СЕСИЯ НА БЪЛГАРО-УНГАРСКАТА МЕЖДУПРАВИТЕЛСТВЕНА КОМИСИЯ ЗА ИКОНОМИЧЕСКО СЪТРУДНИЧЕСТВО, ПРОВЕДЕНА НА 15 И 16 АПРИЛ 2019 Г. В БУДАПЕЩА. 11. ДОКЛАД ЗА ОДОБРЯВАНЕ НА РЕЗУЛТАТИТЕ И ВЗЕТИТЕ РЕШЕНИЯ ОТ УЧАСТИЕТО НА РЕПУБЛИКА БЪЛГАРИЯ В НЕФОРМАЛНОТО ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ ПО ЗЕМЕДЕЛИЕ И РИБАРСТВО, ПРОВЕДЕНО ОТ 2 ДО 4 ЮНИ 2019 Г. В БУКУРЕЩ. 12. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ТРАНСПОРТ, ТЕЛЕКОМУНИКАЦИИ И ЕНЕРГЕТИКА, ФОРМАТИ „ТРАНСПОРТ“ И „ТЕЛЕКОМУНИКАЦИИ“, ПРОВЕДЕНО НА 6 И 7 ЮНИ 2019 Г. В ЛЮКСЕМБУРГ. 13. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТ „ПРАВОСЪДИЕ И ВЪТРЕШНИ РАБОТИ“, ФОРМАТ „ВЪТРЕШНИ РАБОТИ“, ПРОВЕДЕНО НА 6 И 7 ЮНИ 2019 Г. В ЛЮКСЕМБУРГ. 14. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В 3698-ОТО ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ ПО ЗАЕТОСТ, СОЦИАЛНА ПОЛИТИКА, ЗДРАВЕОПАЗВАНЕ И ПОТРЕБИТЕЛСКИ ВЪПРОСИ, ФОРМАТ „ЗДРАВЕОПАЗВАНЕ”, ПРОВЕДЕНО НА 14 ЮНИ 2019 Г. В ЛЮКСЕМБУРГ. 15. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ИКОНОМИЧЕСКИ И ФИНАНСОВИ ВЪПРОСИ (ЕКОФИН), ПРОВЕДЕНО НА 14 ЮНИ 2019 Г. В ЛЮКСЕМБУРГ. 16. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТ „ОБЩИ ВЪПРОСИ”, ПРОВЕДЕНО НА 18 ЮНИ 2019 Г. В ЛЮКСЕМБУРГ. 17. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ЕЛЕКТРОННИТЕ СЪОБЩЕНИЯ. 18. ПРОЕКТ НА ПОСТАНОВЛЕНИЕ ЗА ПРИЕМАНЕ НА НАРЕДБА ЗА МИНИМАЛНИТЕ ИЗИСКВАНИЯ ЗА МРЕЖОВА И ИНФОРМАЦИОННА СИГУРНОСТ. 19. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НОРМАТИВНИ АКТОВЕ НА МИНИСТЕРСКИЯ СЪВЕТ.", "date": "2019.07.09", "title": "Вижте какво ще решава Министерски съвет утре"}
{"url": "https://www.24chasa.bg/novini/article/7550998", "text": "Четиригодишно момиченце, чийто баща я оставил в колата без климатик при висока температура, е починало в болницата в Риека, съобщи Танюг, позовавайки се на хърватските медии. Преди пет дни бащата оставил момичето в колата, за да не я буди, но не включил климатика, а прозорците на колата затворил, за да не влиза прах от строителен обект. Жители на Ровинско село разказват, че момичето било намерено след два часа в безсъзнание от работници, които повикали бърза помощ, предаде БТА. Момичето е починало от последиците на топлинен удар и дехидратация. Против бащата на момичето от Ровин е заведено дело и той може да получи от три до петнайсет години затвор.", "date": "2019.07.09", "title": "4-годишно почина в Хърватия, баща му го оставил да спи в кола на жегата"}
{"url": "https://www.24chasa.bg/novini/article/7551003", "text": "Катастрофа с трима пострадали затруднява движението по пътя Русе-Бяла, в района на тирпаркинга \"Мидата\". Това съобщи регионалният говорител на МВР Даниела Малчева, пцитирана от БТА. Сигналът за инцидента е получен в 16.20 часа. Ударили са се микробус с румънска регистрация и лек автомобил с русенски номер. На мястото са изпратени екипи на полицията и на \"Спешна помощ\". За преглед в болница са отведени двама възрастни мъж и жена, които пътували в колата, и мъж от буса. От \"Спешна помощ\" поясниха, че няма опасност за живота им. Движението по пътя Русе-Бяла в района на катастрофата се регулира от полицията.", "date": "2019.07.09", "title": "Катастрофа с трима пострадали на пътя Русе-Бяла, полиция регулира движението"}
{"url": "https://www.24chasa.bg/novini/article/7551006", "text": "\"Би Ти Ви цензурира участието ми в предаването \"Лице в лице\" за пореден път. И това се случи една минута преди да вляза в ефир\", заяви пред \"24 часа\" лидерът на \"Атака\" и на парламентарната група \"Обединени патриоти\" Волен Сидеров. Той трябваше да гостува на Цветанка Ризова, но вместо него предаването започна с Владислав Панев от \"Зелено движение\". Водещата съобщи, че политикът е закъснял и затова Панев е заел мястото му, а Сидеров си е тръгнал по неясни причини. Според Сидеров обаче това не е вярно. \"Вече бях окабелен, готов да вляза за участие, когато редакторите на предаването вкараха в студиото съпредседателя на \"Зелено движение\" Владислав Панев. За пореден път bTV налага цензура на партия \"Атака\". Кой и защо нареди да не участвам?\", попита Сидеров. И се поинтересува чия е тази телевизия и чии нареждания изпълнява. \"Не мога да си обясня защо bTV пусна преди мен някакъв индивид, който неясно защо трябва да бъде в национален ефир. Аз отидох точно навреме, не съм закъснявал и трябваше да седна първи. Човек трябва по някакъв начин нещо да е направил в живота си, за да може да се появява в национален ефир. Не е сериозно и стойностно аз да седна след него и да си говорим за репите на пазара.\" Това заяви още пред \"24 часа\" Сидеров по повод отмененото му участие в предаването на Цветанка Ризова \"Лице в лице\".  \"Щях да питам защо премиерът право чадър над вицепремиера Каракачанов, който направи доста неща срещу европейските норми. Превел е 82 милиона за ремонт на нашите СУ-25 от Белорусия - ембаргова страна. Второ, сделката за F-16, за която Министерството на икономиката и това на финансите имат възражения. Преди дни Цветанка Ризова даде половин час на Каракачанов да му говори, а не му зададе нито един от тези въпроси. Аз ли да застана на мястото на водещата и аз ли да му ги задавам на Каракачанов\", подозира Сидеров, че е прескочен, за да си тръгне и да го цензурират да не ги зададе. \"Министерствата на ВМРО - военното и на околната среда, се нуждаят от много спешни ревизии. Там ДАНС и Сметната палата трябва да влязат със сила. Получавам данни за страхотни далавери в екоминистерството, в което в съвсем близко време ще избяхне взрив\", закани се Сидеров. \"Борисов маха всички, за които има дори само съмнение. А защо протектира Каракачанов, който постоянно напада министъра на икономиката Караниколов - един от най-стойностните министри? Караниколов трябва да бъде защитаван, но е заставян да не отговаря на Каракачанов, който го напада и се гаври с него по един недопустим начин\", гневен е Волен Сидеров. \"Бойко Борисов трябва да излезе и да каже на Каракачанов: \"Не нападай Караниколов!\", препоръча лидерът на \"Атака\". Сидеров изрази възмущението си и във фейсбук.", "date": "2019.07.09", "title": "Волен Сидеров: bTV цензурира участието ми в предаването \"Лице в лице\""}
{"url": "https://www.24chasa.bg/novini/article/7551019", "text": "Първите конкретни предложения за санкции на Европейския съюз срещу Турция заради поведението й в изключителната икономическа зона на Кипър ще обсъдят утре постоянните представители на страните-членки, предаде телевизия Скай, като се позовава на агенция Блумбърг, съобщи БНТ. Според информацията мерките, които ще бъдат представени за дискусия, включват икономически санкции като съкращаване на предприсъединителното финансиране и на кредитите от Европейската инвестиционна банка. Ще бъде обсъдено още прекъсването на всички контакти на министерско равнище и замразяване на четиригодишните преговори за споразумение във въздушните превози. Налагането на санкции обикновено изисква одобрение от държавните глави на страните-членки, но Гърция се надява, че продължаващите турски провокации (т.е. сондажите край Кипър - бел.ред.) ще позволят първият пакет от мерки да бъде приет от съвета \"Външни работи\" на 15 юли, съобщи гръцката телевизия.", "date": "2019.07.09", "title": "ЕС обсъжда утре санкции срещу Турция заради сондажите край Кипър"}
{"url": "https://www.24chasa.bg/novini/article/7551044", "text": "Природозащитникът Дейвид Атънбъроу заяви пред британските депутати днес, че е от изключително значение да се придържат към нови цели за декарбонизация на икономиката, като предупреди, че неуспехът в справянето с климатичните промени може да доведе до големи социални сътресения, предаде Ройтерс. Атънбъроу, който е сред най-влиятелните световни природозащитници, каза, че решението на Великобритания миналия месец да стане първата страна от Г-7, която се ангажира с цел за нулеви въглеродни емисии до 2050 г., може да насърчи по-голям международен отзвук, предаде БТА. \"Това е висока цел. Не е лесно да направиш подобно изявление и това ще струва пари\", каза Атънбъроу на изслушване пред Комисията по бизнес, енергетика и индустриална стратегия на британския парламент. \"Това всъщност е практичен ангажимент и се надявам с божията помощ, да го постигнем и да се придържаме към него\", добави той. Атънбъроу, който през последните години предупреждава за рисковете, свързани с климатичните промени заяви: \"Абсолютно необходимо е това да бъде направено . . . ако искаме да избегнем масови социални сътресения\".", "date": "2019.07.09", "title": "Природозащитник: Промените в климата могат да предизвикат социални сътресения"}
{"url": "https://www.24chasa.bg/novini/article/7551015", "text": "По време на срещата с членовете на председателството на Босна и Херцеговина турският президент Реджеп Тайип Ердоган е поискал от властите на страната да предадат всички турски граждани, които Анкара издирва заради обвинения, че са свързани с групировката ФЕТО на мюсюлманския религиозен водач Фетхуллах Гюлен, който живее в изгнание в САЩ, съобщава сараевският портал Журнал, съобщи Танюг. Лично ще се постарая да решим този проблем, обещал председателстващият босненското председателство Милорад Додик, а бошнячкият член на председателството Шефик Джаферович заявил, че Босна и Херцеговина няма да допусне отношенията с Турция да бъдат застрашени и всичко ще се реши в съответствие с турските и босненските закони, информира БТА. Сайтът твърди, че Ердоган не бил доволен, тъй като подобни обещания е получил и по време на срещата си неотдавна с Джаферович и Додик, когато поискал от тях Босна да предаде на Турция лицата, които турските власти свързват с движението ФЕТО на Гюлен, когото Анкара обвинява, че е организатор на неуспешния опит за преврат в Турция през 2016 година. Журнал посочва, че турските власти миналия месец са представили на властите в Босна списък с турски граждани, които живеят в Босна, на които са анулирани паспортите. В списъка има предимно бизнесмени, които работят в Босна, сред които и такива, които са били ангажирани в университета Бурч в Сараево, смятан от властите на Ердоган за част от организацията ФЕТО. От министерството на сигурността на Босна и Херцеговина потвърдиха за Журнал, че им е представен списък, в който се намират осем така наречени \"гюленисти\", но подчертаха, че решение за тяхното евентуално депортиране не е взето. Порталът добавя, че междувременно Ердоган е увеличил натиска върху председателя на Партията на демократичното действие Бакир Изетбегович, от когото, както се твърди, на всяка среща иска затваряне на институциите в Босна, за които смята, че са близки на движението на Фетхуллах Гюлен.", "date": "2019.07.09", "title": "Ердоган иска Босна да му предаде 8 гюленисти"}
{"url": "https://www.24chasa.bg/novini/article/7551053", "text": "Българската агенция по безопасност на храните (БАБХ) констатира днес още шест огнища на африканска чума при прасета в лични стопанство (тип заден двор) в селата Брест, Милковица, Долни Вит, Драгаш войвода, Санадиново, Бацова махала – област Плевен, съобщиха от пресцентъра на агенцията. В рамките на надзора, който се провежда от БАБХ, бяха взети проби от населените места, посочени по-горе, които при изследването потвърдиха наличие на АЧС. БАБХ предприема необходимите мерки за контрол и ликвидиране на заболяването съгласно правилата на европейското и националното законодателство, и Плана за спешни действия при контрол на АЧС. Принудителното умъртвяване по хуманен начин и обезвреждането на всички домашни свине ще стартира утре, 10 юли, при спазване на изискванията на Наредба № 22 за намаляване до минимум страданията на животните по време на клане или умъртвяване. Създадени са зони на рестрикция – 3 км предпазна и наблюдавана зона. Наблюдаваната зона включва област Плевен, общините Гулянци, Белене, Плевен, Никопол, Долна Митрополия, Левски и Пордим. В двете зони са наложени мерки за контрол и ликвидиране на АЧС. Във връзка със застрашително бързото развитие на ситуацията с Африканската чума по свинете в област Плевен, Българската агенция по безопасност на храните проверява сигнали за укрити контактни домашни свине. Получени са и сигнали за нерегламентирано транспортиране на живи свине от засегнатите селища към населени места извън зоните с ограничения. БАБХ напомня, че транспортирането на животни може да се извършва само, ако животните са идентифицирани, произхождат от животновъден обект под ветеринарен надзор и са придружени с ветеринарномедицинско свидетелство за придвижване. Също така, животните следва да се транспортират със специализирани транспортни средство, което е одобрено от БАБХ за подобни дейности. В тази връзка БАБХ алармира населението на страната да не се поддава на изкушението да закупува животни с неясен произход. Подобни практики са изключително опасни и крият сериозен риск от бързо разпространение на заразни болести по животните, особено в епизоотична ситуация. БАБХ отново предупреждава, че се забранява влизането и излизането на хора и автомобили без разрешение на БАБХ, в района на обектите, по време на изпълнение на мерките, разпредени със заповед на изпълнителния директор на Агенцията, с изключение на служители на МВР, медицински лица, в това число и Спешна медицинска помощ, представители на централната и местната власт, и областната администрация и лица имащи адресна регистрация в съответното населено място.", "date": "2019.07.09", "title": "Потвърдиха нови 6 огнища на африканска чума при свинете в Плевенско"}
{"url": "https://www.24chasa.bg/novini/article/7551105", "text": "Италианският твърдолинеен вътрешен министър Матео Салвини затвори мигрантски център в Сицилия, който според него е най-големият в Европа, като изтъкна намаляването на мигрантския поток откакто популисткото правителство дойде на власт преди година, предаде Асошиейтед прес. Министърът заяви пред журналисти в Минео на остров Сицилия, че броят на мигрантите в центровете е намалял от 182 000 преди година до 107 000 сега, предаде БТА. Изнесените от него данни сочат, че 3073 мигранти са пристигнали в Италия от началото на годината, в сравнение със 17 000 за същия период на миналата година и 85 000 година по-рано. Салвини отказва да допусне спасителни кораби на хуманитарни организации до италианските пристанища, но въпреки това някои кораби с мигранти продължават да пристигат в Италия.", "date": "2019.07.09", "title": "Салвини затвори мигрантски център в Сицилия"}
{"url": "https://www.24chasa.bg/novini/article/7551131", "text": "Турската жандармерия е задържала 777 мигранти, които са се опитвали да преминат границата и да достигнат до Европейския съюз, съобщи ДПА, като се позовава на Анадолската агенция. Мигрантите са били задържани в Окръг Одрин, който граничи с Гърция и България, предаде БТА. Те са били от различни страни, включително от Сомалия, Мароко, Афганистан, Сирия, Алжир и Бангладеш.", "date": "2019.07.09", "title": "Почти 800 мигранти задържани близо до границата на Турция с България и Гърция"}
{"url": "https://www.24chasa.bg/novini/article/7551090", "text": "Международен екипаж излетя от Флорида с реактивен самолет \"Гълфстрийм Джи-650-И Ар\" за околосветски полет с пресичане на Северния и Южния полюс, съобщи ТАСС, цитирана от БТА. Полетът \"One More Orbit\" (Още една орбита) започна от космическия център \"Джон Кенеди\" в 9 ч. 32 мин. Точно в този час преди 50 години от космодрума Кейп Канаверал е изстрелян корабът \"Аполо 11\" с астронавтите, които първи стъпват на Луната. На борда на реактивния самолет са бившият астронавт Тери Въртс и британският летец Хамиш Хардинг. Те ще прелетят над Северния полюс и ще кацнат в Нур Султан за зареждане с гориво. Там към тях ще се присъедини летец-космонавтът Генадий Падалка, с когото Въртс е работил на Международната космическа станция. В екипажа са още шестима души от Великобритания, Германия, Дания, Полша, Украйна и РЮА. Следващото кацане ще е на о-в Мавриций, след което предстои дълъг полет през Южния полюс до гр. Пунта Аренас в Чили. За презарежданията са предвидени по 45 мин. Екипажът ще се постарае да ги съкрати до 30 минути. Целта е самолетът да кацне във Флорида на 11 юли и полетът на разстояние от 40 200 км да продължи около 48 часа със скорост 838 км/ч. Сегашният рекорд е поставен през 2008 г. Той е 52 часа и 32 минути. Генадий Падалка е абсолютен рекордьор по общо пребиваване на орбита - 878 дни, 11 часа, 29 минути и 24 секунди. Тери Въртс планира да заснеме документален филм за полета.", "date": "2019.07.09", "title": "Международен екипаж излетя от Флорида за околосветски полет през двата полюса"}
{"url": "https://www.24chasa.bg/novini/article/7550962", "text": "Мадрид е мястото, където 17-годишната Зорница смята да учи висше. Отива да разгледа офертите на университетите. Пътува сама с подписана от родителите декларация. Преди обратния полет се чекира онлайн. Но вместо бордна карта получава от Уиз ер съобщение да отиде на гише. „Платих 35 евро, той ми издаде бордна карта, като дори се пошегува, че имам късмет, че ми е дал последното място”, разказва Зорница Коцева. Така момичето се отправя към изхода за самолета, където я спират. „Точните му думи бяха: Продали сме ви билет, който е продаден вече на друг”, спомня си Зорница. „Не безсилен, ти си отчаян от всичко, не знаеш какво става, не можеш с нищо да помогнеш”, споделя Мария Димова, майка на Зорница. В крайна сметка семейството плаща за връщане с друга авиокомпания. А превозвачът в писмо до   призна за практиката да се продават повече билети от наличните места, за да се избегнат празните седалки, ако пътник не се появи. Тя е била своевременно информирана за ситуацията и е подписала формуляр за отказано качване на борда, в който тя се съгласява да приеме като компенсация възстановяване на първоначалната заплатена цена на билета си. Зорница казва, че не е подписвала подобен документ. Поуката за нея е, че не може би не трябва да пътува с тази авиокомпания. В такава ситуация, авиокомпанията първо е „длъжна да потърси доброволци, които да се откажат, ако за тях не е спешно и тогава получават облаги. Да предложи някакъв вид обезщетение, ваучер за следващо пътуване”, казва Соня Спасова от Европейски потребителски център. Компенсациите за дублиране на места достигат до 600 евро в зависимост от дължината на полета. \"Уиз Ер\" позволява известно надвишаване на броя резервирани места (overbooking) за най-популярните маршрути, за да предостави възможност на повече пътници да пътуват и да избегне наличието на празни места, ако пътник не се появи.", "date": "2019.07.09", "title": "17-годишна българка остана в Мадрид, авиокомпания продаде мястото ѝ два пъти"}
{"url": "https://www.24chasa.bg/novini/article/7550880", "text": "Разпространените в медийното пространство твърдения за допуснато изтичане на класифицирана информация от службата \"Военна информация\" категорично не отговарят на истината, както не отговарят на истината и твърденията за изтичане на държавни тайни, заявяват в позиция от Министерството на отбраната, публикувана на сайта на ведомството в интернет. Службата е пряко подчинена структура на министъра на отбраната, предназначена за водене на стратегическо военно разузнаване. Съгласно закона за защита на класифицираната информация /ЗЗКИ/ службите за сигурност сами извършват проучването за достъп до национална класифицирана информация. На базата на това разрешение Държавната комисия по сигурност на информацията издава документ за достъп до класифицирана информация за НАТО и ЕС, посочват от военното ведомство. В конкретния случай в съобщението на Военната прокуратура се поставя въпросът за това кой трябва да полага подпис на разрешението за достъп - дали служителят, извършил проверката, или самият директор. И в двата случая това не засяга самата процедура за проучване и надеждността на проверените лица, се казва в позицията. Към настоящия момент по искане на Военната прокуратура и според разпоредбите на ЗЗКИ е ограничен достъпът до класифицирана информация на директора на служба \"Военна информация\", а самият той е в отпуск. Тече вътрешна проверка, която трябва да приключи до 10 юли, за спазването на всички процедури и проверки за надеждност на лицата. От МО напомнят, че директорът на службата е назначен с указ на президента и единствено с такъв може да бъде освободен - при наличие на легитимни основания за такова действие. Военното разузнаване е най-старата българска разузнавателна служба, неотдавна тя навърши 111 години. Дейността й се отличава с доказана ефективност и резултатност, което е основание за високите оценки от партньорските служби от НАТО и ЕС, се казва още в позицията. Военноокръжната прокуратура в София обвини настоящ и бивш директор на служба \"Военна информация\" в Министерството на отбраната за длъжностни престъпления. Разследването е започнало след проверка от ДАНС и сигнали, изпратени от ръководството на ДАНС до главния прокурор, информираха вчера от прокуратурата. За три години - от април 2016 до май 2019 година, са били издадени 504 разрешения за достъп до информация, класифицирана като държавна тайна с ниво на класификация \"Секретно\" и \"Строго секретно\" в нарушение на Закона за защита на класифицираната информация. Били са издадени от служител по сигурността на информацията, а не от ръководителя на тази служба. Това е довело до нерегламентиран достъп до секретна информация на НАТО и ЕС, тъй като достъп е бил предоставен на 504 лица в нарушение на разпоредбите на закона, се посочваше в съобщението на прокуратурата.", "date": "2019.07.09", "title": "Министерството на отбраната: Няма изтичане на държавни тайни от \"Военна информация\""}
{"url": "https://www.24chasa.bg/novini/article/7550913", "text": "Премиерът на Израел Бенямин Нетаняху предупреди днес Иран, че се намира в обхвата на израелски въздушни удари, в отговор на заплахите на Техеран, че ще унищожи Израел, предадоха Ройтерс и Асошиейтед прес, цитирани от БТА. \"Неотдавна Иран заплаши Израел с унищожение\", каза Нетаняху във военновъздушна база, където разгледа ескадрила от американски самолети от пето поколение \"F-35\". \"Трябва да напомня, че тези самолети могат да стигат до всяка точка на Близкия изток, включително до Иран и със сигурност Сирия\", заяви той, застанал пред изтребител, във видеоклип, поместен в \"ЮТюб\". Миналата седмица високопоставен ирански депутат бе цитиран от агенция Мехр да заплашва, че ако САЩ нападнат Иран, Израел ще бъде унищожен за половин час. Израел винаги е предупреждавал, че никога няма да допусне Иран да се сдобие с ядрено оръжие.Техеран твърди, че няма такива стремежи и че обогатява уран с мирни цели, припомнят информационните агенции.", "date": "2019.07.09", "title": "Нетаняху предупреди Иран, че се намира в обхвата на израелските ВВС"}
{"url": "https://www.24chasa.bg/novini/article/7550585", "text": "Две нови творби, на артистите BOZKO и BOSOLETTI, се извисиха в центъра на София като част от поредното издание на проекта за градско изкуство Urban Creatures. Той е част от календара на културните събития на столицата. „Тази година е специална за Urban Creatures. Девето поредно издание, девет години на преодоляване на предизвикателства, на втъкаване на „души” в стените на града. Urban Creatures 2019 го посвещаваме на твореца и на неговите битки или накратко #iloveyouhater“, каза основателят на проекта Ясен Гешев. Стената на Столичния инспекторат на ул. „Париж” 5 е най-новото платно на българския артист Bozko. Аржентинският артист Francisco Bosolleti, който живее и твори в Неапол, бе поканен да направи своя прочит на поета Вапцаров. 110 години след рождението му, в сърцето на София оживя поетичната стена „ВЯРА” на Bosoletti. Вдъхновен от стиховете на Вапцаров, той създаде творбата си върху надрасканата стена на къщата музей „Н.Й. Вапцаров” на ул. „Ангел Кънчев” 37. В Италия Bosolleti създава творби на свещени за местната общност кътчета - например катедралата “Pio Monte della Misericordiа”, където е последната творба на Караваджо. Храмовата стена на Bosoletti изящно разчупва каноните, в които изкуството и религията докосват своето ново „Сътворение”, а Ватиканът, италианската държава и стотици аристократични фамилии дават щедрата си подкрепа за сбъдването и на други творчески проекта на аржентинския артист. „ВЯРА” е създадена да почете краткия живот и велико дело на Вапцаров, оставил огнена следа в културно наследство на България. Смел мъж и творец, готов на най-великата саможертва в името на истината, свободата, вярата – така почувствах Вапцаровата поезия. Най-много ме развълнуваха стихотворенията му „Прощално” и „Вяра”. Фигурата, която реших да изобразя, композира в себе си Живота, Поезията, младата любима на поета и хората, с които той се отъждествява – една извисена светлост насред хаотичната заобикаляща среда. Вечният копнеж и идеал срещу ежедневното „всичко”, разказва аржентинският артист.", "date": "2019.07.09", "title": "Графити артисти нарисуваха къщата музей на Вапцаров и Столичния инспекторат"}
{"url": "https://www.24chasa.bg/novini/article/7550775", "text": "Френската полиция започна разследване във връзка с изчезването на няколко произведения на изкуството от главната резиденция на президента на Франция - Елисейския дворец, предаде ТАСС, като цитира радио \"Франс енфо\". Разследването се извършва от миналия месец. Искът е подаден от Френския национален център за изящни изкуства, информира БТА. Негови експерти установили, че са изчезнали 7 творби - статуетки от дърво и теракота, както и бронзов бюст. Общата им стойност възлиза на няколко хиляди евро. По данни на \"Франс енфо\", изчезването им е констатирано при преброяване на произведенията на изкуството в Елисейския дворец от ноември 2012 г. до януари 2013 г. Статуетките и бюстът, както и редица други произведения на изкуството били предоставени на двореца през периода 1879 - 1984 г. Търсенето на статуетките в многобройните му подземия не дало резултат.", "date": "2019.07.09", "title": "Статуетки от дърво и бронзов бюст изчезнали от Елисейския дворец"}
{"url": "https://www.24chasa.bg/novini/article/7550774", "text": "Министърът на външните работи на Сърбия Ивица Дачич заяви вчера, че в случая около споразумението за външната политика между Прищина и Тирана може да се говори за създаване на \"Велика Албания\" и попита какво би станало, ако Сърбия подпише подобно споразумение с Република Сръбска, предаде Танюг, цитирана от БТА. На въпрос на журналисти в Сараево, където участва в срещата на министрите на външните работи на членките на Процеса за сътрудничество в Югоизточна Европа, Дачич каза, че Сърбия и Република Сръбска биха могли да постъпят като Прищина и Тирана, когато става въпрос за външната политика. Бихме могли - защо пък не - за тях всичко това е детска игра. Когато Тирана и Прищина правят нещо, моите приятели и колеги казват - остави ги, това не е сериозно. Пацоли казва, че споразумението за обща външна политика всъщност представя Албания и Косово като една нация, заяви Дачич и попита какво още трябва да се начертае, за да види някой, че става въпрос за създаване на велика Албания. Той попита също какво би се случило, ако Сърбия подпише такова споразумение с Република Сръбска и дали това би било нарушаване на териториалната цялост и интересите на Босна и Херцеговина. Вероятно всички биха осъдили това, а за Прищина казват, оставете това, заяви Дачич. На изказването на Дачич реагира членът на председателството на Босна и Херцеговина Желко Комшич, казвайки, че Дачич не може да си играе със суверенитета на Босна и Херцеговина, който не може да бъде поставян под въпрос. В изявление за агенция Фена Комшич каза, че е очевидно, че Сърбия не може да координира външната си политика дори сама със себе си, а фрустрациите около Косово Дачич няма да лекува на гърба на Босна и Херцеговина. Иронично той добави, че на Дачич изглежда не му понасят високите температури и затова президентът на Сърбия трябва постоянно да поправя неговите гафове. Той каза, че в съответствие с конституцията на Босна и Херцеговина е утвърдено, че председателството на Босна и Херцеговина отговаря за воденето външната политика на държавата.", "date": "2019.07.09", "title": "Дачич: Споразумението между Прищина и Тирана създава \"Велика Албания\""}
{"url": "https://www.24chasa.bg/novini/article/7550785", "text": "Европейският съд за правата на човека в Страсбург осъди днес Москва по дело за домашно насилие, предаде Франс прес. Съдът бе сезиран от 34-годишна рускиня, която между януари 2016 и март миналата година е била малтретирана от своя бивш партньор, който я заплашвал с убийство, след като тя сложила край на връзката им. По време на един от случаите на насилие партньорът й на няколко пъти я ударил по лицето и по корема, докато тя е била бременна. Вследствие на ударите бременността е била прекъсната. При друг случай бившият партньор срязал кабел от спирачната система на автомобила на потърпевшата, която се опитал и да отвлече. Потърпевшата всеки път сигнализирала в полицията и показвала на представителите на властите своите наранявания, но така и не започнало разследване по случая, като властите предявявали аргумента, че не е извършено нарушение, което да доведе до наказателно преследване. В крайна сметка било започнато едно-единствено разследване през март миналата година, след като бившият партньор разпространил в интернет снимки на жената без нейно съгласие. Младата жена, която впоследствие сменила името си, поискала закрила от държавата, но така и не получила отговор. В решението си съдът в Страсбург изразява изключително строга оценка за руското право, \"което не признава домашното насилие\". Според съда тези празноти в руското право показват, че властите не желаят да си дадат сметка за сериозността на проблема с домашното насилие в Русия, което засяга жените в много по-голяма степен от мъжете, предаде БТА. \"Толерирайки една атмосфера, благоприятстваща домашното насилие, Русия не е създала условия за истинско равенство между половете\", изтъква Съдът в Страсбург в решението си и постановява, че Русия е нарушила член 3 (забрана на нечовешкото и унизителното третиране) и член 14 (забрана на дискриминацията) на Европейската конвенция за правата на човека.", "date": "2019.07.09", "title": "Европейският съд в Страсбург осъди Русия \nпо дело за домашно насилие"}
{"url": "https://www.24chasa.bg/novini/article/7550772", "text": "Външният министър на Иран Мохамад Джавад Зариф заяви днес, че президентът на САЩ Доналд Тръмп е бил подлъган от други хора да се оттегли от ядрената сделка от 2015 г. между Техеран и световните сили, предаде Ройтерс. Зариф написа в \"Туитър\", че настоящият съветник по националната сигурност в Белия дом Джон Болтън и израелският премиер Бенямин Нетаняху са осуетили споразумението от 2005 г. в Париж с настояването си Иран да прекрати изцяло обогатяването на уран. Според иранеца сега същите хора са подмамили Тръмп да се изтегли от сделката, предава БТА. Вчера Техеран обяви, че до часове започва обогатяването на уран над лимита, определен от споразумението от 2015 г. Говорител на ЕС призова днес Иран да се откаже от тези намерения. \"Продължаваме да приканваме Иран да не предприема по-нататъшни мерки, които подкопават сделката, да спре и върне обратно всички дейности, несъвместими със Съвместния всеобхватен план за действие, вкл. производството на нискообогатен уран\", съобщи Ройтерс. Външният министър на Русия Сергей Лавров, който е в Словакия за среща на ОССЕ, също призова Техеран да прояви сдържаност, предаде ТАСС. Той обаче отбеляза, че засега действията на иранците не са в нарушение на Договора за неразпространение на ядрени оръжия, както и Споразумението за гаранции с Международната агенция за атомна енергия (МААЕ). За утре е предвидено заседание на управителния съвет на МААЕ, посветено на иранската тема.", "date": "2019.07.09", "title": "Иранският външен министър: Тръмп е бил подлъган да се оттегли от ядрената сделка"}
{"url": "https://www.24chasa.bg/novini/article/7550790", "text": "Групата на Зелените в Европейския парламент съобщи, че насрочва за утре вечер открито изслушване на предложената от Европейския съвет за председател на Европейската комисия Урсула фон дер Лайен. Изслушването пред евродепутатите от парламентарната група ще бъде излъчвано на живо в интернет, предава БТА. Тази среща ще бъде възможност да оценим кандидатурата на Лайен преди гласуването на ЕП следващата седмица, се посочва в съобщението. Снощи ръководството на групата на Зелените съобщи, че се е срещнало с Лайен и е поискало програма за намеренията й за \"спасяването\" на мигранти в Средиземно море, по отношение на върховенството на закона, както и за ясни цели при опазването на природата. Изглежда засега Зелените не са убедени, че ще подкрепят Лайен в очакваното във вторник гласуване на ЕП в Страсбург по предложението на Европейския съвет. По неофициална информация останалите водещи групи в ЕП също още не са осигурили всички гласове на своите евродепутати за подкрепа на предложената от държавните и правителствените ръководители на страните от ЕС сделка за разпределянето на висшите длъжности в Общността. Ако ЕП отхвърли Лайен, Европейският съвет трябва да предложи друго име за председател на ЕК в срок до един месец.", "date": "2019.07.09", "title": "Зелените в европарламента насрочиха открито изслушване на Урсула фон дер Лайен"}
{"url": "https://www.24chasa.bg/novini/article/7550791", "text": "Втора седмица продължават невижданите наводнения в южната част на Сибир и в частност в обширни региони на Иркутска област. Oт пресслужбата на Министерството на извънредните ситуации в региона на Иркутск съобщиха, че броят на жертвите от наводненията е нараснал до 23 души. Понастоящем има 8 изчезнали лица - по-рано беше съобщено, че 2 от 10 изчезнали лица са намерени живи, посочва  . Броят на пострадалите към момента по официални данни нарасна до 442 души, но от началото на наводнението в региона 3,212 души са се обърнали към властите. На 8 юли нивото на водите на реките Ока, Белая, Иркут и Китой се увеличи с още 15-60 cm. към и без това безпрецедентните нива за това време на годината. В района на Иркутск от 27 юни е въведено бедствено положение. Наводненията в региона започнаха на 25 юни в резултат на обилни валежи. От бреговете си излязоха левите притоци на реките Ангара - Бирюса, Уда, Чун, Оя и Ока. Наводненията засегнаха 10 900 къщи и повече от 11 хиляди парцела в 110 населени места. Регионът е счупил рекорда за количеството на валежите. Според руски метеоролози, подобна синоптична обстановка е напълно без прецедент в историята на наблюденията и се дължи на засрещането на три типа въздушни маси - нещо твърде рядко, само по себе си. Макар и рядка, обстановката не би била уникална, ако не беше нейната стационарност: тя продължава вече над десет дни. Трите въздушни маси, които я причиняват са арктичен въздух от Северния Ледовит океан, която, за разлика от зимния си вариант, носи повече влага. Вторият причинител на бедствието е гореща тропична маса от Средна Азия,a най-важният и най-уникален трети виновник, са проникналите толкова навътре в континента много топли и влажни тихоокеански мусонни въздушни маси. По това време на годината последните буквално са \"подгизнали\" от влага и срещата им с другите антагонисти водят до изумителните количества валеж над един и същ, макар гигантски (с размер, сравним с половин Европа) район. Подобно събитие не би било възможно без климатичните изменения, които вече само заклети конспиролози и хора без достатъчно информация (меко казано), отричат.", "date": "2019.07.09", "title": "Втора седмица продължават невиждани наводнения в Сибир (Видео)"}
{"url": "https://www.24chasa.bg/novini/article/7550773", "text": "Баща и син от Сандански бяха осъдени на първа инстанция за скандал и удари по полицаи. Инцидентът станал на 22 януари по обяд в центъра на курортния град. Д. Б. паркирал луксозното си \"Ауди\" на място за инвалиди, а двама полицаи - автоконтрольори му направили забележка. Тогава шофьорът започнал да ударя с юмруци и да блъска автоконтрольора А. Ш., като му причинил наранявания по лицето. През цялото време обиждал и заплашвал служителя на реда с думите \"Ей, нещастник, много ти порасна работата\", \"Сопол, нещастник, ще видиш какво ще ти се случи\". Съпротивявал се яростно на опитите на двамата полицаи да го задържат и да му сложат белезници. След малко на мястото пристигнал и бащата на агресивния шофьор, който пък хванал за шията единия униформен. Съдът в Петрич даде 1 г. условно с 3-годишен изпитателен срок на сина, а бащата е наказан с глоба от 1500 лв.", "date": "2019.07.09", "title": "Осъдиха баща и син от Сандански за скандал и удари по полицаи"}
{"url": "https://www.24chasa.bg/novini/article/7550804", "text": "Отворени са офертите е обществената поръчка за проектиране и строителство (инженеринг) на системи за безопасност на изграждащия се в момента тунел при 12-ти км на обходния път на Габрово. Целта е да бъдат надградени системите в съоръжението и те да отговарят на най-съвременните изисквания, съобщиха от пресцентъра на Агенция \"Пътна инфраструктура\". Предприетите мерки са в съответствие с изискванията на Наредбата за технически правила и норми за проектиране на пътни тунели от 2015 г., а тръжната процедура за избор на строител на обходния път е провеждана през 2012 г. Обществената поръчка е в две обособени позиции: В обособена позиция №1 е включено изграждането на външно електрозахранване на тунела от км 12+420 до км 12+960. Проектът включва изграждане на нов трафопост, реконструкция на отклонението от ВЕЛ 10 kV „Бакойци“ и изграждане на подземна кабелна линия 10 kV. Прогнозната стойност за изпълнение е 267 667 лв. без ДДС, а срокът за изпълнение е 30 дни. Отворени са офертите на: „Етра-Ел“ ООД; „Хидро-водстрой“ ДЗЗД, в което участват: „Хидрострой“ АД и ВДХ АД. В обособена позиция №2 е изработването на технически проект и изпълнение на строително-монтажни работи на системите за безопасност в тунела; на зоните за разгръщане пред двата портала на съоръжението. Избраният изпълнител ще проектира и изгради осветление на пътен възел „Чехлевци“ при км 11+513 и на пътен възел „Дядо Дянко“ на км 15+500, както и осветление на моста на км 15+415. Предвидено е и полагане на защитно покритие на откритите бетонни повърхности на тунела и на големите мостови съоръжения на км 11+800, км 14+660, км 15+415 и на моста над р. Паничарка. Целта е повишаване безопасността на движение по съоръженията. Прогнозната стойност за обособена позиция 2 е 2 488 333 лв. без ДДС. Срокът за изпълнение е 130 дни. Отворената оферта е на: „Хидро-водстрой“ ДЗЗД, в което са: „Хидрострой“ АД и ВДХ АД.", "date": "2019.07.09", "title": "Надграждат системите за сигурност в тунела на обходния път на Габрово"}
{"url": "https://www.24chasa.bg/novini/article/7550806", "text": "В Бахрейн регистрираха най-горещия месец юни, който кралството е преживявало от 117 години, според метеорологичната служба, цитирана от ДПА и БТА. Средната температура през юни е била 36,3 градуса, което е с 3,9 градуса над дългосрочната норма за месеца, съобщи вчера Бахрейнската информационна агенция (БНА), като се позова на Бахрейнската метеорологична дирекция (БМД). \"Това е най-висока средна температура за месец юни от 1902 г.\", заяви в изявление БМД. Температурите превишиха 40 градуса в рамките на 20 дни от месец юни. Най-горещият ден беше 30 юни, когато бяха регистрирани рекордните 45,3 градуса. Лятото на Арабския полуостров обикновено е горещо и влажно, на фона на силна гореща вълна, обхванала целия Близък изток.", "date": "2019.07.09", "title": "Жега в Бахрейн - най-горещият юни от 117 години, измериха 45,3 градуса"}
{"url": "https://www.24chasa.bg/novini/article/7550826", "text": "Холандската компания Vroon Offshore Services е заявила пред кипърския вестник \"Филелефтерос\", че двата й кораба, които трябваше да изпълняват спомагателна роля при сондажите край Кипър от турския кораб \"Явуз\", няма да участват в операцията, предаде БТА. Два кораба на холандската компания бяха включени в турския навигационен телекс Navtex за сондаж на \"Явуз\" в целта Карпасия-1 край бреговете на признатата само от Анкара Севернокипърска турска република. \"Знаем политически чувствителните въпроси между Турция и Кипър във връзка с мястото на сондажа на \"Явуз\" и затова нашите кораби няма да окажат поддръжка на операциите на \"Явуз\" в кипърски води\", е казал представител на компанията. Кипър реагира остро на турските проучвания на въглеводороди в региона, като заявява, че те нарушават суверенните му права. Там вече извършва сондаж друг турски кораб, \"Фатих\", за екипажа на който Република Кипър издаде международна заповед за арест. Европейският съюз подкрепя позицията на Кипър и възложи на Европейската комисия да подготви подходящи мерки в случай, че Турция не прекрати незаконните сондажи.", "date": "2019.07.09", "title": "Холандска компания се отказа да участва в турските сондажи край Кипър"}
{"url": "https://www.24chasa.bg/novini/article/7550824", "text": "Специализираната прокуратура привлече към наказателна отговорност началника на Митническо бюро Севлиево Йорданка Костадинова, съобщават от пресцентъра на прокуратурата. Тя е обвинена за това, че от юли 2009 г. до юли 2019 г., в качеството й на длъжностно лице, при условията на продължавано престъпление, е поискала и получавала по 200 лева месечно от управител на местна фирма под формата на „такса спокойствие“, за да не извършва действия по служба - митнически проверки на дружеството (престъпление по чл. 301, ал.1 , от НК). Общата получена сума възлиза на около 24 000 лева. Костадинова е привлечена и за това, че е предупредила продавач-консултант да избегне наказателно преследване спрямо него, като го е предупредила за предстояща проверка от органите на митницата (престъпление по чл. 294, ал. 1 от НК). Предвид влошеното здраве на Костадинова наблюдаващият делото прокурор й е определил мярка за неотклонение - „Парична гаранция“ в размер на 100 000 лева. Продържава събирането на доказателства за евентуално извършени от нея престъпления по служба. В хода на разследването е възможно да й бъдат предявени нови обвинения. Събират се и доказателства за извършени престъпления и от други лица.", "date": "2019.07.09", "title": "Обвиниха шефката на митница - Севлиево, искала \"такса спокойствие\" от управител на фирма"}
{"url": "https://www.24chasa.bg/novini/article/7550840", "text": "Американският президент Доналд Тръмп отправи за втори пореден ден нападки срещу британския посланик в САЩ, наричайки го \"смахнат\" и \"надут глупак\", предаде Асошиейтед прес, цитирана от БТА. \"Чалнатият посланик, когото Обединеното кралство пробута на Съединените щати, не е човек, от когото се вълнуваме, много глупав човек\", написа Тръмп в \"Туитър\". \"Не познавам посланика, но са ми казвали, че е надут глупак\". Тръмп избълва серия от туитове по адрес на Ким Дарък, часове след като министър-председателката Тереза Мей обяви подкрепа за британския дипломат на фона на полемиката с изтекла на страниците на в. \"Мейл он сънди\" дипломатическа кореспонденция. В нея Дарък се изказва критично за правителството на Тръмп, за \"непоследователната\" му политика към Иран, за предполагаемите му връзки с руснаци и изказва съмнения дали Белият дом \"някога въобще ще изглежда компетентен\". Възгледите на Дарък, които са били предназначени само за вътрешно ползване, поставиха в неловко положение двете страни, които често изтъкват своите \"специални отношения\", отбеляза АП.", "date": "2019.07.09", "title": "Тръмп: Чалнатият посланик, когото ни пробутаха, е надут глупак"}
{"url": "https://www.24chasa.bg/novini/article/7550848", "text": "Районната прокуратура в Генерал Тошево внесе искания в съда за задържане под стража на двама украинци, които имат и българско гражданство, за незаконно преминаване на държавната граница. Георгий М. /24 г./ и Владимир С. /59 г./ са задържани от румънските власти на 7 юли в района на село Четатя, съобщават от пресцентъра на Апелативната прокуратура във Варна. По-възрастният е представил документ за самоличност от Чехия, който е неистински. Румънските власти са предали двамата мъже, преминали незаконно държавната ни граница при 113-а гранична пирамида, на граничните власти в България. Справка показва, че Владимир С. е подсъдим за умишлено убийство, извършено през 2018 година. Обвинителният акт срещу него е внесен в съда от Софийската градска прокуратура. Поради здравословното му състояние обвиняемият е бил под домашен арест, посочват от Апелативната прокуратура. Въпреки това Владимир С. е напуснал дома си. Той е осъждан и за управление на моторно превозно средство под въздействието на над 1.2 промила алкохол. Срещу 24-годишния Георгий М. се води дело за причинена средна телесна повреда, информират от държавното обвинение. До държавната граница двамата украинци се придвижили с таксиметров автомобил. Преди това те пристигнали от София във Варна с автобус, а после пътували до Добрич, където наели такси до граничното село Лозница. Пред разследващите двамата развили версията, че искали да посетят резерват за диви животни в района. Двамата мъже са задържани за срок от 72 часа. Районният съд в Генерал Тошево на 10 юли ще се произнесе по исканията на прокуратурата за определяне на постоянни мерки за неотклонение на задържаните.", "date": "2019.07.09", "title": "Прокуратурата поиска задържане под стража на украинци, минали незаконно границата"}
{"url": "https://www.24chasa.bg/novini/article/7550853", "text": "Поставеният под натиск управител на Федералния резерв Джером Пауъл наскоро получи подкрепа от нетрадиционен източник - Банката за международни разплащания (БМР) в Базел, Швейцария. Изглежа, че БМР, която подпомага сътрудничеството и регулаторната координация между централните банки по света, се тревожи за политическите искания, пише Джордж Мелоун за Wall Street Journal (WSJ), цитиран от  . Статия в WSJ от миналия месец цитира годишния доклад на БМР, в който се твърди, че „монетарната политика вече не може да бъде основният мотор на икономическия растеж, като трябват други двигатели, които да гарантират устойчива инерция на глобалната икономика”. Наистина ли? Въпросът е дали паричната политика някога е била главният двигател на икономическия растеж, дори по времето, когато БМР беше водеща в разпространяването на този мит. Определено монетарната политика не е била ключова по време на втората американска голяма депресия от 1938 г., когато председателят на Фед Маринър Екълс е вдигнал ръце и е казал на президента Франклин Рузвелт, че няма какво да направи. И наистина е нямало какво да направи на фона на политиките на Новия курс, които разрушавали бизнес доверието. Да се върнем на днешния глобален монетарен пейзаж. БМР изглежда усеща, че централните банки са изразходвали свите амуниции. Те свалиха лихвите до невероятно ниски нива. На много места реалните лихви са отрицателни, така че на практика кредиторът плаща на длъжника. Джим Грант пише в своя нюзлетър, че „почти 13 трлн. дълг по света е с негативни лихви”. Той нарича това 4000-годишно дъно при доходността на облигациите. Най-скорошните поддръжници на паричните „стимули” бяха Барак Обама и председателите на Фед по време на неговото президентство – Бен Бернанке и Джанет Йелън. Дан Торнтън, бивш вицепрезидент на клона на Фед в Сейнт Луис, отбелязва, че управителите от времето на Обама са опитали да стимулират растежа „чрез поддържане на нулеви лихви за 6,5 години в икономическото възстановяване и учетворяване на баланса на централната банка”. И какво получихме в замяна? След спада от 2009 г., икономическият растеж в периода 2010-2017 г. бе 2,2% годишно – доста под средното историческото ниво от 3%, въпреки драстичните мерки на Фед.", "date": "2019.07.09", "title": "Митът за монетарните стимули се разпада"}
{"url": "https://www.24chasa.bg/novini/article/7550869", "text": "Вашингтон се възстановява днес от проливните дъждове, които връхлетяха американската столица и околностите й, и причиниха наводнения, прекъсвания на електричеството и проблеми с транспорта, предаде Франс прес. Необичайно силна за сезона буря се разрази вчера сутринта. Според метеорологичната служба в някои райони за един час е паднало толкова количество дъжд, колкото обикновено вали за един месец, предава БТА. Внезапната буря изненада много американци, които са качили снимки и видеа в социалните мрежи. Някои от тях показват хора, покатерили се на покривите на колите си, блокирани от потоците в центъра на Вашингтон. Друго видео, заснето на метростанция, показва потоци вода, изливащи се от процеп в покрива и падащи върху метровлак. Улици бяха наводнени, няколко пътни артерии бяха блокирани, транспортът беше нарушен. Метеорологичната служба съобщи, че върху пистите на летище \"Роналд Рейган\" се е излял 8 см дъжд за един час.", "date": "2019.07.09", "title": "Вашингтон се възстановява от вчерашната силна буря и наводненията (Снимки)"}
{"url": "https://www.24chasa.bg/novini/article/7550876", "text": "Германия очаква новото гръцко правителство да играе конструктивна роля в процеса на нормализация на отношенията със Северна Македония, съобщава македонският портал А1он, цитиран от БТА. Говорителят на германското правителство Щефен Зайберт вчера изтъкна, че решаването на дългогодишния спор за името на бившата югославска република с Преспанското споразумение е историческо постижение, което трябва да се уважава. \"Канцлерът Ангела Меркел го е обяснявала много пъти. Това е постижение, което позволи нормализиране на отношенията между Северна Македония и Гърция, и ние искрено се надяваме, че новото гръцко правителство ще участва конструктивно в този позитивен процес\", каза Зайберт. Призив за спазване на Преспанското споразумение отправиха и германските Зелени. Техният говорител и депутат в Бундестага Мануел Зарацин заяви, че очаква правителството на Кириакос Мицотакис да продължи да подкрепя Северна Македония и да не рискува нейното бъдеще. \"Спорът между двете страни е решен и трябва да остане така. Затова всички европейски правителства наесен трябва да одобрят започването на преговори за членство на Северна Македония в ЕС. Всичко останало ще бъде безотговорно и недостойно за ЕС и неговите членки\", изтъкна Зарацин.", "date": "2019.07.09", "title": "Берлин очаква от Мицотакис да спазва Преспанския договор"}
{"url": "https://www.24chasa.bg/novini/article/7550351", "text": "Истината е, че машините изобличиха кражбата на вот. Затова се предлага да се премахнат. Това каза омбудсманът Мая Манолова пред журналисти днес на извънреден брифинг. По-рано днес ГЕРБ, \"Обединени патриоти\" и \"Воля\" внесоха проект за законодателни промени в Изборния кодекс за премахване на машинното гласуване на местни и парламентарни избори. Мотивите на вносителите са, че вотът може да се опорочи и провали, тъй като гласуването с машини било неблагонадеждно. “Първият аргумент, че машинното гласуване е малко използвано не е верен. Непосредствено преди изборите авторитетна социологическа агенция измери нагласите на гласоподавателите за гласуване с машини и 54% от българските граждани казаха “да” на машинното гласуване. Въпреки липсата на информационна кампания, въпреки издадените указания в последния момент, въпреки пречките, създавани от някои СИК, в 310 секции от 3000 с машини са гласували повече от 50% от избирателите, а в 340 секции между 40 и 50%”, посочи Манолова. “Вторият аргумент, че машинният вот не е намалил недействителните гласове е абсолютно неверен. Няма как с машина да има недействителен глас”, отсече Манолова. Подчерта, че този “не подкрепям никого” не се брои за недействителен. Аргументът, че машините са оскъпили вотът и той станал по над 50 лв. на глас - не машините, а ЦИК оскъпи вота, като нае машини на цената, на която можеше да ги купи. По признание на фирмата дала машините, наемът е бил 70% от цената. Подозрирам, че наемът е бил на 100% от цената им, продължи Манолова. Истинската причина за отмяна на машинното гласуване е фактът, че машините разобличиха кражбата на вот. Машините разобличиха нечестното съставяне на протоколи на СИК и доказателството за това е на сайта на СИК. В 1129 секции има неотчетени в окончателния протокол преференции, допълни тя. Машините разобличиха неотчитането на гласовете и кражбите на вот. Истината е, че машините не ядат кебапчета и не вземат по 50 лв, каза още омбудсманът. Сложните сметки се правят с машини, не се правят на ум, защото резултатите са на сайта на ЦИК със сгрешените бюлетини, категорична бе тя.", "date": "2019.07.09", "title": "Манолова: Машините изобличиха кражбата на вот, затова искат да ги махнат"}
{"url": "https://www.24chasa.bg/novini/article/7550355", "text": "Българският еврокомисар за цифровата икономика и общество Мария Габриел постави в Брюксел началото на първия Цифров диалог ЕС-Западни Балкани. Той бе анонсиран от комисаря по време на Цифровата асамблея през 2018 г. в София и година по-късно е факт, съобщават от Представителство на ЕК в България. Диалогът ще бъде ежегодно събитие и ще служи като платформа за отчитане на постигнатото по Цифровата програма за Западните Балкани и очертаване на бъдещите действия. В първото издание на диалога се включиха ресорни министри и зам.-министри от шестте балкански държави и експерти от Европейската комисия. „Регионалното споразумение за роуминга, което влезе в сила на 1 юли, е едно от важните постижения в рамките само на една година благодарение на съвместните ни усилия. Това споразумение проправя пътя за започване на процес за намаляване на таксите за роуминг между Западните Балкани и ЕС. Разходите за роуминг в региона бяха намалени значително и варират от 65% за изходящи обаждания до 78% за пренос на данни. През януари 2020 г. ще има допълнителни намаления. С политическата декларация на лидерите от Западните Балкани за подкрепа на Цифровата програма за региона, която подписаха преди година в София, беше демонстриран силен политически ангажимент и региона сега е много по-видим на цифровата карта“, заяви при откриването на форума комисар Мария Габриел. Българският еврокомисар отбеляза и други резултати от Цифровата програма за Западните Балкани, важни за подобряване на свързаността на региона с ЕС и особено с България като съседна държава. За подпомагане внедряването на широколентов достъп до интернет бяха предоставени 30 милиона евро от Инвестиционната рамка за Западните Балкани. Вече се изпълняват няколко проекта - миналата година стартира един с Албания, започват проекти също със Северна Македония и Черна гора. Напредва и сътрудничеството по отношение на киберсигурността – в държавите от Западните Балкани тече процес за привеждане в съответствие с европейската Директива за мрежова и информационна сигурност и се работи по партньорството с Европейската агенция за киберсигурност ЕНИСА. Това ще увеличи значително киберсигурността в региона, което е в полза и на ЕС. По време на Европейската седмица на програмирането през 2018 г, в Западните Балкани бяха проведени над 1 000 събития – три пъти повече от предходната 2017 г. Стартъп мрежата за Западните Балкани, чието начало комисарят постави в София през ноември 2018 г., се разгръща и през март представи препоръки за насърчаване на връзките с европейската предприемаческа екосистема. Цифровата програма подкрепя и разгръщането на цифрови иновационни хъбове – днес в Западните Балкани функционират шест центъра, а шестнадесет са в процес на подготовка. Комисар Мария Габриел очерта и няколко ключови области и нови инициативи, в които трябва да се насочи вниманието занапред. Тя обяви, че в края на юли ще бъде представена многонационална програма за изграждане на капацитет за киберсигурност в Западните Балкани. Бюджетът на програмата е 8 милиона евро и ще бъде насочен за засилване на кибернетичната устойчивост на региона, за ефективен отговор на предизвикателствата и рисковете от кибератаки. Изпълнението на програмата се очаква да започне през 2020 г. Други конкретни теми за бъдещи действия, които комисарят открои, са въвеждането на 5G, развитието и използването на изкуствен интелект, блокчейн, разширяването на стартъп мрежите, повече цифрови иновационни хъбове и инициативи за цифрови умения. „Чрез общия ни ангажимент и конкретни действия за прилагането на Цифровата програма за Западните Балкани можем да постигнем още повече за предприятията и гражданите на региона и на ЕС. Предимствата от по-добри обществени услуги, модерна публична администрация, по-добра киберсигурност, по-голяма свързаност в шестте балкански държави означават предимства и за европейските граждани и бизнес“, заяви българският еврокомисар за цифровата икономика и общество Мария Габриел.", "date": "2019.07.09", "title": "Мария Габриел: Предлагаме програма за киберсигурност за Западните Балкани за 8 млн. евро"}
{"url": "https://www.24chasa.bg/novini/article/7550364", "text": "Работилница за скимиращи устройства разкри в Добрич екип за разследване на Специализираната прокуратура, ГДБОП и френските съдебни и полицейски органи, съобщиха от държавното обвинение. На 8 и 9 юли 2019 г. екипът извърши действия по разследването на участниците в организирана престъпна група за производство и експлоатация на скимиращи устройсттва. В София и Добрич са задържани с Европейски заповеди за арест трима български граждани, за които са събрани доказателства за участие в престъпната група. В Добрич е открита и работилница за скимиращи устройства, които впоследствие са били използвани за нелегално събиране на банкови данни на територията на Франция. При извършените претърсвания и изземвания в жилища и офиси, както и със СРС, са събрани множество доказателства за участие на тримата в организирана престъпна група. Досъдебното производство на Специализирната прокуратура по случая е образувано през юни 2018 г. на базата на Европейска заповед за разследване, издадена от съдия-следовател при апелативния съд в Лион във връзка с водено там наказателно производство срещу двама българи. Те са били задържани няколко месеца преди това, докато посреднощ свалят скимиращо устройство от автоматична колонка за гориво. Предния ден собственикът на бензиностанцията забелязал, че на една от колонките е монтиран „скимер“ с микрокамера за записване на въвежданите ПИН кодове за банкови карти и информирал френските власти. Кадрите от видеонаблюдението показали, че двамата са поставяли и сваляли скимиращите устройства. Събраните доказателства дали основания да се предположи, че двамата са част от по-голяма организирана престъпна група в България. Съвместният екип за разследване на територията на България е сформиран на базата на споразумение между българските и френските съдебни власти. Тримата задържани с Европейски заповеди за арест в София и Добрич ще бъдат предадени на френските съдебни власти за нуждите на тамошното наказателно производство.", "date": "2019.07.09", "title": "България и Франция задържаха трима нашенци с работилница за скимиращи устройства (Видео, снимки)"}
{"url": "https://www.24chasa.bg/novini/article/7550360", "text": "Турският президент Реджеп Тайип Ердоган заяви днес, че бъдещата автомагистрала Сараево-Белград ще бъде \"път на мира\" и ще има огромно значение за засилване на сътрудничеството и свързването на региона, предаде Танюг. \"Подписахме нужните меморандуми и с босненската, и със сръбската страна и планираме в най-скоро време да започнем изграждането, за да увеличим нашата конкурентоспособност в епохата на глобализацията. Трябва да развием нашето икономическо сътрудничество\", каза Ердоган на среща на Процеса за сътрудничество в Югоизточна Европа /ПСЮИЕ/ в босненския курорт Яхорина, цитиран от БТА. Той изтъкна, че ПСЮИЕ е допринесъл за интеграцията на страните от Западните Балкани в евроатлантическите институции и че Турция ще продължи да подкрепя тези страни по европейския им път. Ердоган каза, че решението на ЕС във връзка с датата за преговори с Албания и Северна Македония ще се отрази пряко на бъдещето на региона и че е изключително важно преговорите да се водят в предвидените рамки, в противен случай ще бъдат нарушени мирът, стабилността и отношенията с ЕС. \"В последно време виждаме, че политиката на разширяване е блокирана от страна на някои популистки кръгове. Негативните тенденции към разделение и дискриминация, които се ширят на континента напоследък, представляват опасност за бъдещето и потенциала на региона\", каза Ердоган. Той каза, че Турция ще започне през 2020 г. председателството си в ПСЮИЕ, по време на което ще се фокусира върху миграциите, повишаването на качеството на човешките ресурси, разширяването на комуникациите и транспортната инфраструктура и развитие на дигиталните мрежи в региона.", "date": "2019.07.09", "title": "Ердоган: Автомагистрала Сараево-Белград е път на мира"}
{"url": "https://www.24chasa.bg/novini/article/7550393", "text": "Румънският премиер Виорика Дънчила съобщи, че на заседание днес правителството ще приеме решение за произвеждане на президентските избори в страната на 10 ноември, предаде ТАСС, цитирана от БТА. С правителствено постановление ще определим датата 10 ноември 2019 г. за ден за избор на президент на Румъния, каза Дънчила, цитирана от Аджерпрес. Премиерът добави, че по-късно ще бъде приет и пакет от мерки за организацията и провеждането на гласуването за избиране на президент на Румъния в съответствие с приетите от парламента промени в изборното законодателство, а именно - гласуване в продължение на няколко дни в избирателните секции в чужбина, възможност за удължаване на времето за гласуване след 21.00 часа, осигуряване на възможност за гласуване по пощата. Тези мерки бяха приети във връзка с критиките към румънските власти след изборите за Европарламент и гласуването на националния референдум на 26 май, когато огромен брой румънски граждани, живеещи и работещи в чужбина, дълго време чакаха на опашки в избирателните секции или така и не успяха да упражнят правото си на глас, въпреки че бяха чакали с часове.", "date": "2019.07.09", "title": "Дънчила: Президентските избори в Румъния ще са на 10 ноември"}
{"url": "https://www.24chasa.bg/novini/article/7550428", "text": "Водач с фалшива шофьорска книжка бе установен от полицията в Тервел в понеделник – съобщават от Областната дирекция на МВР-Добрич. При провеждане на специализирана полицейска операция, около 15.30 ч. служители на Районно управление –Тервел, спират за проверка лек автомобил \"Опел\" с добричка регистрация, управляван от 21-годишен мъж от село Безмер. При извършената проверка е установено, че свидетелството му за управление на МПС е издадено от Кралство Белгия. След извършена експертна справка за истинността на предоставения документ, е установено, че шофьорската книжка е фалшива. По случая е образувано досъдебно производство.", "date": "2019.07.09", "title": "В Тервел хванаха шофьор с фалшива книжка"}
{"url": "https://www.24chasa.bg/novini/article/7550338", "text": "Багер, с който са почиствали графит след аварията в Чернобил, е открит изоставен в гора в близост до град Припят. Експерти твърдят, че багерът е радиоактивен и само допир до него може да бъде смъртоносен. Специалистът по радиация Роб Максуел се натъкнал на силнооблъчения с багер по време на туристическа екскурзия в Припят през 2011 година. Частен екскурзовод го завел в близката гора, където се намира машината, и го уверил, че багерът е най-опасният обект, който е останал в периметъра на аварията, пише \"The Sun\". Максуел твърди, че багерът е смъртоносно опасен.  Има много вещи и обекти в зоната около атомната централа, които могат да доведат до летален изход при продължителен контакт с тях. Багерът обаче е най-опасният от тях, тъй като не е обозначен като такъв, също достъпът до него не е ограничен. \"Поставих ръката си до него, тъй като исках да измеря радиацията с Гайгеров брояч, Дали бях притеснен? Естествено, че да, през цялото време се тревожех. Екскурзоводът непрестанно ми повтаряше: \"Не го докосвай в никакъв случай!\", разказва Максуел. \"Въпреки това, поставих ръката си в багера само за секунди. Беше трудно да разчета показанията на Гайгеровия брояч, защото постоянно показанията се променяха. Стойността, която успях да видя, беше 39,80 микросиверта на час (мерна единица за радиация).  Стойностите на радиацията, последвала след аварията в Чернобил,са поне 100 пъти  по-високи от тези след пускането на бомбите в Хирошима и Нагасаки.  Най-малко 31 души са загинали при инцидента, а хиляди са заболели с рак на щитовидната жлеза след аварията и са починали от последствия от аварията.  Украйна отвори зоната около Чернобил за туристи през 2011 година. Киев излезе с данни, че през 2018 година посетителите на зоната са били около 72 000, а през 2017 година са били 50 000. \"Да пътуваш до Украйна вече е сравнително евтино. Имаме евтина бира и Чернобил\", разказва Сергей Иванчук - собственик на туристическа фирма.  ", "date": "2019.07.09", "title": "Откриха машина, събирала графит край Чернобил. Експерт: Допир до нея е смъртоносен (Видео)"}
{"url": "https://www.24chasa.bg/novini/article/7548835", "text": "        Режисьорската (и семейна!) двойка Кристина Грозева и Петър Вълчанов постигна своеобразен филмов хеттрик. И то не къде да е, а в Карлови Вари. След многото отличия, получени от предишните им творби “Урок” и “Слава”, сега “Бащата” спечели “Кристален глобус” - най-голямата и престижна награда за най-добър филм на 54-ия международен филмов фестивал в чешкия град. В основната конкурсна програма “Бащата” се състезава с 11 филма. Той е копродукция между България и Гърция. Фестивалът в Карлови Вари се смята за най-престижния в Централна и Източна Европа. Началото му е през 1946 г., когато в два чешки града - Марианске Лазне и Карлови Вари, се провежда кинофестивал, но без състезателен характер. В него участват седем държави. През 1948 г. фестивалът е установен трайно в Карлови Вари и е въвъден конкурсен статус. През 1960 г. получава най-престижната в бранша Характерно за него е, че се посещава от много млади хора от цяла Европа. И “Бащата”, както и “Урок” и “Слава”, са заснети по действителни случаи. В “Урок” е историята на учителката, която ограбва банка и се опитва да погаси дълговете на семейството. “Слава” разказва за железничаря, който открива в жп района си огромна сума пари и я предава на властите. За благодарност властите го награждават с модерен часовник, който се оказва некачествен. И мъжът започна борба да му върнат стария негов часовник с марка “Слава”. И двата филма са остро социални. Те са като скалпел, с който двамата режисьори, а и съсценаристи, проникват дълбоко във важни обществени теми. Художественият им анализ е безпощаден и може би това най-много се харесва и на зрителите, и на журитата на фестивалите, в които филмите участват. “Урок” (2014) печели над 30 международни и български награди. Призовете и признанията са от фестивалите в Сан Себастиян (Испания), Варшава, Токио, Солун, Куенка (Еквадор), Гьотеборг (Швеция), Анже (Франция), Вилнюс (Литва), Клуж-Напока (Румъния), Дахук (Иракски Кюрдистан), Бразилия, Варна и др. “Урок” е отличен като най-добър филм в конкурсната програма на 19-ия “София филм фест” през 2015 г., когато получи и наградата на публиката, както и приза за най-добър български игрален филм във фестивалната пограма. Много награди от световни фестивали донесе за България и филмът “Слава”: Задар (Хърватия), Скопие, Хемптънс (САЩ), Локарно (Швейцария), Варна и др. “Слава” беше обявен за най-добър балкански филм и удостоен с приза на гилдия “Критика” при СБФД на 21-ия “София филм фест” през 2017 г. Историята и в “Бащата” тръгва от действителен случай, но този път той е много интимен за авторите. “Сюжетът е вдъхновен от лична случка на режисьора Петър Вълчанов, след като той губи майка си” , казва пред “24 часа” актьорът Иван Бърнев, който играе една от двете главни роли. Режисьорът Петър Вълчанов е син на известния пловдивски художник Вълчан Петров. След смъртта на съпругата му овдовелият мъж (Иван Савов) търси начин да се свърже с нея с помощта на медиум. Синът му (Бърнев) е против тези действия на баща си и всичко това поражда много конфликти между двамата. И на фона на една чудновата смесица от смях и скръб двамата търсят пътя един към друг. След успеха в Карлови Вари “Бащата” ще участва в много фестивали. Зрителите в България ще могат да видят филма най-напред на фестивала за българско кино “Златна роза” във Варна в края на септември 2019 г. По времето на соца с чехословаците бяхме “братски страни”, както пишеше в идеологическия наръчник. Но въпреки това журитата на кинофестивала в китния малък градец Карлови Вари, който през юли всяка година се препълва с киномани, все не харесват българските филми. с филма на Методи Андонов “ Козият рог”. Журито този път е явно наистина впечатлено от драмата на Мария и Караиван и отличава творбата със своята специална награда. В “Козият рог” главната женска роля изпълнява Катя Паскалева, но силната й игра не е оценена. Само четири години по-късно обаче - през 1976 г., тя получава не само наградата за най-добра женска роля за Стефка във “Вилна зона”, но и отличието “За принос в развитието на световното кино”. В същото издание на фестивала и “Вилна зона” на сценариста Георги Мишев и режисьора Едуард Захариев получава наградата на журито. Първият пробив в документалното кино принадлежи на Александър Обрешков. През 1979 г. неговият филм “Български майстори” е отличен с втора награда за документален филм. Обрешков е вторият съпруг на Росица Данаилова, сестрата на Ламбо. През 1988 г. филмът на Рангел Вълчанов и Георги Данаилов “А сега накъде” участва на фестивала и е отличен с наградите на УНИАТЕК и СИДАЛК. 34 години след като Методи Андонов получава своята награда, на подиума в Карлови Вари излизат двете му дъщери Милена и Невена Андонови. Невена е продуцент, а Милена - режисьор на който получава наградата “На Изток от Запад”. Преди години Милена ми каза, че двете с Невена повече се вълнували от спомена за баща им, чийто дух сякаш витаел на сцената, отколкото от връчването на наградата. През същата 2006 г. признание в Карлови Вари получава и копродукцията на България и Германия “Обърната елха”, с режисьор Васил Живков. Филмът получава “Специално отличие” в раздела “На Изток от Запад€”. През 2007 г.“Проблемът с комарите и други истории” е специално отличен от журито в категорията за документален филм над 30 мин. Режисьор на филма е Андрей Паунов, сценаристи са той и Лилия Топузова. През 2008 г. България отново печели две отличия. “Шивачки” на Людмил Тодоров получава “Специално отличие” в раздела “На Изток от Запад”. А руснакът Алексей Учител взема наградата за режисура за “Пленникът”. Филмът е продуциран от руската компания “Рок филм студио” и българската “Камера”. Това е един много странен филм, в който “шокът от безсмислието на войната се удвоява с любов между врагове - пленен чеченец и руски войник”. И почти 10 години по-късно в Карлови Вари отново се заговори за българското кино. След впечатляващия старт на “Бащата” от този наистина престижен фестивал филмът на Грозева-Вълчанов сигурно ще спечели много отличия. Ще успее ли обаче по трудния път към лелеяния “Оскар”?", "date": "2019.07.09", "title": "Тръгва ли “Бащата”  към заветния “Оскар”"}
{"url": "https://www.24chasa.bg/novini/article/7550451", "text": "88 са били задържаните след спортни срещи запалянковци през първото полугодие на 2019 г. За сравнение за същия период на миналата година задържаните са били 96. Това сочат обобщените данни на Националния център по сигурността на спортни мероприятия при Главната дирекция „Национална полиция“ за първите 6 месеца на 2019 г. Почти двойно намаляване на случаите на използване на пиротехника по време на спортни събития се наблюдава при сравнение на двете първи полугодия – от 459 за първото полугодие на 2018 г. през първите шест месеца на тази година са регистрирани 283 случая. Анализът показва, че до голяма степен това се дължи и на промените в Закона за опазване на обществения ред при провеждането на спортни мероприятия, влезли в сила от есента на 2018 г., с които се въведоха нови мерки, с които се даде възможност за повишаване на ефективността на полицейската дейност. Административнонаказателната дейност през първите 6 месеца на 2019 г. също е повлияла за постигане на тези резултати. Наказани са 48 лица, наложени са 45 принудителни административни мерки, 5 административнонаказателни мерки, 39 глоби и в 2 случая е наложено наказание „безвъзмезден труд в полза на обществото“. Наложените принудителни административни мерки имат изключителен превантивен и възпиращ ефект, тъй като онези, на които се налагат, не могат да посещават футболни или спортни срещи за срок от една до пет години в България и чужбина", "date": "2019.07.09", "title": "Намалявали проявите на футболно хулиганство"}
{"url": "https://www.24chasa.bg/novini/article/7550498", "text": "Кремъл определи днес като абсурд решението на британското правителство да откаже достъп на руските медии Ар Ти и Спутник до международна конференция за свободата на медиите в Лондон, предаде Франс прес, цитирана от БТА. \"Не може да говорим за конференция, посветена на свободата на медиите, когато на журналисти им се забранява да присъстват\", заяви говорителят на Кремъл Дмитрий Песков, според когото ситуацията е абсурдна. Британските власти обявиха вчера, че отказват да акредитират Ар Ти и Спутник за тази конференция заради \"активната им роля при разпространяването на дезинформация\". Няколко министри и хиляда журналисти и представители на гражданското общество ще участват в това събитие, съорганизатор на което е Канада и което ще се проведе утре и вдругиден в Лондон. Британският медиен регулатор Офком заяви през декември, че Ар Ти е нарушила правилата за безпристрастност при отразяването на отравянето на бившия руски двоен агент Сергей Скрипал в Солсбъри през март миналата година. \"Международната конференция за свобода на медиите\" има за цел да засили международното сътрудничество по въпросите, свързани със свободата на медиите и \"фалшивите новини\". Според организаторите, единствените три държави, които не са поканени на конференцията, са Северна Корея, Сирия и Венецуела, отбелязва Франс прес.", "date": "2019.07.09", "title": "Русия: Абсурд е забраната наши медии да присъстват на конференция в Лондон"}
{"url": "https://www.24chasa.bg/novini/article/7550509", "text": "Окръжна прокуратура - Благоевград е внесла в съда обвинителен акт срещу С.Т., В.М. и В.Н., привлечени към наказателна отговорност за извършен от тях грабеж в заложна къща. Обвиняемите В.М. и В.Н. са с обременено съдебно минало. Единият е осъждан 14 пъти, а другият – 19 пъти. В края на октомври 2018 г., заедно със С.Т., решили да извършат грабеж в заложна къща в Благоевград, като предварително се поинтересували за такива в града. На 6 ноември 2018г. тримата обвиняеми потеглили с лек автомобил БМВ от Самоков за Благоевград с намерение да реализират плановете си. След като стигнали в града, Н. паркирал колата при жилищна сграда, в близост до заложната къща на ул. \"Полковник Дрангов\". С.Т. влязъл в търговския обект и заявил на служителката, че желае да избере златно колие и златен пръстен на обща стойност около 800 лева за подарък. Жената извадила от стъклената витрина табла със златните накити - 20 броя златни пръстена и 20 чифта златни обеци. След това поставила на бюрото и стойка с 4 броя златни колиета, за да може Т. да избира. Докато той оглеждал накитите, в заложната къща влязъл и обвиняемият В.М. Последният се насочил към таблата с пръстените и обеците и я дръпнал с ръка. Касиерката оказала съпротива на грабителите, обаче обвиняемият М. успял да издърпа от ръцете й таблата с бижутата, а съучастникът му Т. в същото време издърпал от лявата й ръка колиетата. Жената посегнала към паник бутона, за да сигнализира охранителната фирма, която е била ангажирана с охраната на обекта. Преди да успее да го натисне, С.Т. я бутнал с двете си ръце в областта на лявото рамо. Служителката му отвърнала, а той на свой ред я блъснал с ръка в областта на лицето. Тичайки, двамата обвиняеми напуснали обекта и се отправили към паркирания в близост автомобил, където ги чакал В.Н. След като стигнали гр. Самоков, отнетите накити били претеглени с везна и разделени между участниците в престъплението поравно. Впоследствие бижутата били продадени и подарени на други лица. Според заключението на изготвената по делото съдебно-оценителна експертиза, общата стойност на отнетите златни накити е 10 444,28 лв. Предстои наказателното производство срещу тримата да продължи в съда.", "date": "2019.07.09", "title": "Трима на съд, обрали злато за 10 хил. лв. от заложна къща"}
{"url": "https://www.24chasa.bg/novini/article/7550533", "text": "Министърът на туризма Николина Ангелкова проведе работна среща с председателя на Българския червен кръст акад. Христо Григоров и с генералния директор на организацията проф. Красимир Гигов, съобщиха от пресцентъра на министерството. Както и в началото на летния сезон ръководителите на БЧК и днес потвърдиха пълната готовност на службите за водно спасяване по Българското Черноморие, постовете по морските плажове вече са достигнали планирания капацитет за активен сезон. На срещата бяха обсъдени предложения за повишаване качеството на водното спасяване, включително чрез съвременните методи за професионално обучение на спасителите. Министър Ангелкова подчерта, че професионалната работа на спасителите е изключително важна за опазването на живота и здравето на българските и чуждестранни туристи. Тяхната отговорност и добро отношение към почиващите е определяща и за усещането, с което туристите ще си тръгнат от почивката по Българското Черноморие. Министър Ангелкова и ръководителите на Българския червен кръст се обединиха около тезата, че отговорността за добрия имидж на България като сигурна дестинация зависи от всеки, работещ в туризма. Проверките ни по морските плажове са ежедневни, както и досега ще бъдем безкомпромисни сме при установяване на нарушения, отбеляза министърът. На срещата бяха обсъдени и очакваните изменения на Наредбата за водноспасителната дейност и обезопасяване на водните площи, която се подготвя съвместно с експертите от Министерство на здравеопазването. Акад. Григоров представи визията на БЧК да бъде възстановено обучението по плуване в училищата. Това би дало дългосрочна перспектива и политика за осигуряване на професионални кадри за водното спасяване.", "date": "2019.07.09", "title": "Ангелкова: Проверките ни по морските плажове са ежедневни, безкомпромисни сме"}
{"url": "https://www.24chasa.bg/novini/article/7550532", "text": "Движението за национална кауза (ДНК) с инициатори тв звездите Иван Христов и Андрей Арнаудов започна информационна кампания срещу демографската криза в страната. Посланията под надслов \"Направи го сега\" предизвикаха противоречиви коментари в социалните мрежи, пише  Едва ли има човек, който отваряйки си Фейсбука, да не попадне на многобройните постове, свързани с кампанията и стотиците коментари, които \"валят\" под тях. Потребителите масово публикуват снимки с дисплеи, които вече добиха широка популярност. \"Важното е не децата и майките да имат права, важното е бройката им да е по-голяма - това е посланието на тази фалшиво позитивна кампания\", пише Силвия Недкова във Фейсбук. Елисавета Белобрадова, една от основателките на сайта \"Майко мила\", на свой ред коментира: \"Около тази организация и кампаниите ѝ има много дебилни послания, пълно малоумие, популизъм и манипулации, но в края на краищата поколенията се сменят. Идват други жени и след десет години със сигурност няма да се зарадвам на внуче. Или да не се зарадвам. Внуците са работа на децата ми. Аз бих се радвала да са добре и щастливи и здрави.\" Кристина Домозетова, която направи своя кампания, основана на една от визиите на проекта, публикува свои снимки, на които носи сутиен с чашка \"C\", добави: \"Тук съм, за да обявя на #иваниандрей, че: 1. Телата са си наша собственост, а не средство за демографска политика; 2. Децата не са аксесоар и стока; 3. Цинично е да говориш за по-висока раждаемост, когато здравеопазването и образователната система са на такова ниво и наблюдаваме ужасяващи престъпления, свързани с домашно насилие; А, и нещо друго: 4. Чашката на сутиена е C за кратко. След две кърмения става чашка L as in LONG.\"", "date": "2019.07.09", "title": "Кампанията на Иван и Андрей възмути потребители в социалните мрежи"}
{"url": "https://www.24chasa.bg/novini/article/7550552", "text": "Президентът на Северна Македония Стево Пендаровски се срещна във вторник с турския президент Реджеп Тайип Ердоган в кулоарите на срещата на ПСЮИЕ в Сараево, съобщават МИА и БТА. На срещата двамата приветстваха силното партньорство между двете страни и позитивната тенденция в развитието на политическите и икономическите отношения. Търговският обмен между двете страни непрекъснато нараства, достигайки 505 милиона долара през 2018 г., бе отбелязано на срещата и бе изразено желание за разширяване на икономическото сътрудничество в интерес на двете страни. Пендаровски и Ердоган обмениха мнения за процесите в двете страни и региона. Пендаровски изрази очакване, че турският парламент скоро ще ратифицира протокола за присъединяване на Северна Македония към НАТО. Ердоган заяви, че Турция подкрепя категорично Северна Македония за членство в ЕС и НАТО, добавяйки, че турският парламент скоро ще ратифицира протокола за. Ердоган прие покана от Пендаровски за официална визита в Северна Македония и го поздрави за встъпването в длъжност, като му пожела успех в работата.", "date": "2019.07.09", "title": "Пендаровски се срещна с Ердоган в Сараево, обсъдиха членство на Македония в НАТО"}
{"url": "https://www.24chasa.bg/novini/article/7550562", "text": "Започва информационна кампания за опасността от африканската чума по свинете, съобщи днес областният управител на Монтана Росен Белчев. Специалисти ще разясняват как протича заболяването на домашните и дивите прасета, какви мерки следва да се вземат при животните в личните стопанства. След случаите на открита африканска чума в община Никопол и като се има предвид, че диви прасета минават в региона от Румъния през река Дунав, то е напълно възможно болестта да се появи и в нашата област, обяви Белчев. Националните мерки за борба с болестта предвиждат разрешаване на индивидуалния отстрел на диви прасета в Северна България от 15 юли. Бонус от държавата е финансово стимулиране на ловец, отстрелял диво прасе с 50 лева, 50 лева получава и всеки, който намери труп на диво прасе и съобщи за него на властите. И гъбари, и билкари следят за трупове на диви свине. Средствата се осигуряват от министерството на земеделието. Белчев посъветва стопаните, които имат нерегистрирани домашни прасета, да ги заколят. При огнище на африканска чума, то всички прасета в радиус от няколко километра ще бъдат подложени на ефтанизия. Обезщетение ще получат само стопани, които са регистрирали своите прасета. Предстоят заседания на общинските епизоотични комисии, тъй като опасността от африканска чума е реална. В момента популацията на диви прасета в област Монтана е около 10 пъти над нормата за региона от 0,3 на квадратен километър. Според данните при пролетното преброяване в региона са регистрирани около 1800 диви прасета.", "date": "2019.07.09", "title": "Опасност от африканска чума по свинете и в Северозапада"}
{"url": "https://www.24chasa.bg/novini/article/7550575", "text": "Бездомно куче е нападнало и изпохапало две момченца в Асеновград през последните няколко дни. Първият инцидент е станал на 2 юли на ул. „Отец Паисий”. За него споделя в социалните мрежи майката на пострадалото дете Станимира. Жената е публикувала и снимка на превързаната ръка на сина си. Според твърденията й хлапето е получило и охлузвания по едното бедро. Под поста й има коментари, някои я обвиняват, че насаждала омраза срещу улични четириноги. „Искам само да предпазя другите. Улицата е пълна с бездомни кучета и играещи деца. Ние също имаме домашен любимец, не мразим животните”, е написала майката. Тя е подала жалба до община Асеновград. Във втория случай 8-годише е бил жестоко нахапан от същото бездомно четириного на 7 юли. Малкият Митко се прибирал с приятелчета към дома си. Кучето ги атакувало, без да бъде провокирано от тяхна страна. Свидетел на ужасяващата сцена станал от терасата на къщата си мъж, който се притекъл на помощ с лопата. С помощта на други очевидци успял да отблъсне псето. Момченцето е откарано в университетската болница „Св. Георги” в Пловдив. Оттам заявиха, че в клиниката по ортопедия са обработени раните на лицето му и ръката и е изписано. Родителите твърдят, че са внесли жалба в асеновградската управа, която обвиняват за престъпна небрежност. Детето им било в стрес след нападението на кучето и се налага с него да работи психолог. „Сключили сме договор със зооветеринарния комплекс в Пловдив, откъдето всеки месец правят планирани улови на бездомни кучета в града. Обезпаризитяват ги, кастрират и ги връщат обратно”, обясниха от община Асеновград. Последната хайка е била на 4 юни. Предстоят акции а 16 и 30 юли. Чиновниците потвърдиха, че са получили жалба от майката на нахапаното дете на 2 юли и ще й пратят отговор. За втория случай обаче не били информирани. От районната прокуратура в Асеновград коментираха, че е депозирана жалба от родителите на второто момченце, по която започва проверка.", "date": "2019.07.09", "title": "Улично куче изпохапа 2 деца в Асеновград (Снимки)"}
{"url": "https://www.24chasa.bg/novini/article/7550108", "text": "Албанският президент Илир Мета заяви днес на среща на върха на Процеса за сътрудничество в Югоизточна Европа /ПСЮИЕ/, че е време да се приеме реалността, че Косово е независима и суверенна държава, предаде Танюг. Мета пристигна в босненския курорт Яхорина, за да участва в срещата на ПСЮИЕ, след като албанският премиер Еди Рама отказа участие в знак на солидарност с прищинските власти, които заявиха, че няма да присъстват на срещата, защото босненските организатори не са поканили Косово като държава, а като \"недефиниран субект\", чийто статут е отбелязан със звездичка и бележка под линия, предава БТА. Мета каза, че затова представителите на Косово, които поемат председателството на ПСЮИЕ, са \"били принудени да не участват в този форум\". \"Как да се преструваме, че имаме успешно регионално сътрудничество, ако някои участници в ПСЮИЕ правят всичко възможно, за да изключат някои държави от възможността да имат полза от регионалните инициативи\", каза Мета. Той подчерта, че е време Босна и Херцеговина да приеме реалността, че Косово е независима и суверенна държава, като подчерта, че уважението към съседите е от съществено значение за страните от Западните Балкани.", "date": "2019.07.09", "title": "Албанският президент: Време е да се приеме реалността, че Косово е държава"}
{"url": "https://www.24chasa.bg/novini/article/7550116", "text": "Обвиняван е, че лъже, че разделя хората, че е некомпетентен - няма значение, той е фаворитът на карйните консерватори за следващ британски премиер, защото в тази борба за властта Борис Джонсън има един главен коз: Брекзит. Бившият кмет на Лондон изигра основна роля в кампанията за излизане на Обединеното кралство от ЕС на референдума през юни 2016 г. Това, което му печели доверието на твърдолинейните тори днес, е обещанието му да реализира Брекзит, след провала на Тереза Мей, предаде БТА.  За разлика от него, съперникът му, външният министър Джереми Хънт, страда от факта, че е \"новопокръстен\" в каузата на Брекзит. Отначало той защитаваше оставането в ЕС по време на кампанията за референдума, после промени мнението си в края на 2017 г., както обясни - заради \"арогантното\" отношение на Брюксел на преговорите. Борис Джонсън има \"поддръжници на места, много отдалечени от Лондон, където хората са много недоволни, че са гласували за Брекзит, а той още не се е състоял\", макар че първоначално бе предвиден за 29 март, обяснява пред АФП неговият биограф Андрю Гимсън. 160-те хиляди членове на Консервативната партия ще изберат един от двамата кандидати до края на месеца. Тази седмица те започнаха да получават бюлетините за гласуване. И това, което ги води, е Брекзит: 54 на сто от тях декларираха, че са готови заради него да жертват партията, а 61 на сто - да понесат значителните икономически последици, според проучване на ЮГов от миналия месец. Според друго проучване, публикувано миналата седмица, 90 процента вярват, че Борис Джонсън ще изпълни докрай обещанието си за излизане от ЕС без споразумение, ако не успее да предоговори плана за Брекзит, договорен от премиера Тереза Мей, срещу 27 процента за Джереми Хънт. \"Борис е смятан за истинския \"Брекзитър\", който ще изведе Великобритания (от ЕС) без сделка\", подчерта Антъни Уелс, директор на политическите изследвания в института ЮГов. 55-годишният Борис Джонсън се кандидатира за премиерския пост дори още преди Тереза Мей да обяви оставката си на 24 май. Оттогава наблюдателите дебнат за гафа, който би могъл да спре похода му към властта. Но бившият шеф на британската дипломация ограничи медийните си изяви, с което си навлече обвинения, че бяга от дебата за стратегията си за Брекзит, оценена от критиците му като прекалено обща. Той избегна и въпросите след домашен скандал с партньорката си през юни, за който добросъвестни съседи подали сигнал в полицията. Но поддръжниците му бързо му простиха скандала. \"Единственото, което има значение е, че този приятел ще реализира Брекзит\", заяви пред АФП Хаснаин Ахмед, 23-годишен технологичен анализатор, на неотдавнашна среща на Консервативната партия в Бирмингам. БоДжо наистина очарова публиката си със своята харизма и чувство за хумор и успява да отклони вниманието и критиките с импровизирани шеги или абсурдни анекдоти. \"Борис не отговаря много добре на въпроси, но пък Джереми Хънт е по-скоро скучен\", преценява Ричард Таскър, лидер на местна консервативна асоциация. \"Ще гласувам за Борис, защото той е най-добрият избор, за да обедини отново нашата велика партия\". Страхувайки се от предсрочни избори, ако блокирането на Брекзит продължи, крайните консерватори мислят, че той е способен да обедини партията им, разделена между поддръжници и противници на Брекзит без отстъпка. През 2008 г., а след това и през 2012 г., Джонсън беше избран за кмет на Лондон със социално либерална и проимиграционна програма. После възприе съвсем друг тон по време на референдума през 2016 г., например като защитаваше ограничаването на имиграцията или цитираше неточни числа за цената на членството на Великобритания в ЕС. Освен това той шокира много британци, сравнявайки забулените мюсюлманки с \"пощенски кутии\", макар че неговата платформа фактически защитаваше свободата човек да рактикува религията си чрез облеклото. Представяйки се като победител, той \"почиваи на лаврите на миналите си успехи\", отбелязва Антъни Уелс. Все пак \"това изобщо не намалява неговата харизма и въпреки че в момента не е популярен\" извън партията си, \"мнозина (консерватори) вярват, че щом е успял преди, значи ще успее отново\". (БТА)", "date": "2019.07.09", "title": "Въпреки всичко и всички: причините за успеха на Борис Джонсън"}
{"url": "https://www.24chasa.bg/novini/article/7550104", "text": "\"\"Човекът\" е за риба (на \"Ракитника\"- хижа \"Черноморец\" Варна)... Болен е и не може да ходи, но може да натиска педалите и да дърпа въдиците....\" Това написа потребител във фейсбук към снимка, на която се вижда, че джип е паркирал на плажа.", "date": "2019.07.09", "title": "Още един джип на плажа, човекът отишъл за риба"}
{"url": "https://www.24chasa.bg/novini/article/7550127", "text": "Машинното гласуване бе съзнателно опорочено на евроизборите, абсолютно неприемливо е то да бъде отменено, ще се борим за демокрацията. Това заяви зам.-шефът на БСП Кирил Добрев в коментар на внесените от ГЕРБ, \"Обединени патриоти\" и \"Воля\" промени в Изборния кодекс, с които се отменя машинното гласуване за местните избори. Местните избори имат най-голяма нужда от машинно гласуване, защото само 1-2 гласа могат да направят човек общински съветник. Близо 2,5 милиона пенсионери и социално слаби получават парите си на банкомат и се справят, нека им дадем шанс и за машините за избори. Как си представяте държавата, която ще има супер компютър, да се притеснява от сложен софтуеър на едни машини, или ни правят на идиоти, коментира Добрев. Днес е паметен ден за българската демокрация, обратното броене започна. С орязването на държавната субсидия и премахването на машинното гласуване се връщаме 30 г. назад - в 1989 г., времето на нулева субсидия на партиите и на цветните бюлетини, да ги върнем и тях, каза още Добрев. И разказа как преди 30 г. баща му Николай го събудил и го пратил да гласува, но да внимава с розовата бюлетина, която приличала на тази на БСП. 30 г. са минали и не можем да се върнем назад. Ако ще го правим, да отменим изцяло гласуването и да върнем губернаторите, ядоса се Добрев. В демократичните държави изборните правила не се пипат поне 1 г. преди избори, у нас го правим преди избори. Правовите държави пък се характеризират с устойчвост на законите, а у нас на всеки 2 месеца обръщаме законите с хастара навън. Не сме нито демократична, нито правова държава, доказаха управляващите за пореден път, коментира и зам.-шефът на червената група Крум Зарков. Той определи случващото се като пореден епизод от сериала \"Опраскване на Изборния кодекс\" и призова граждани и институции да дадат отпор на действията на управляващите. Качеството на отминалите избори беше гарантирано от машините, въпреки че всичко бе направено така, че гласуването с тях да е възможно най-трудно, за да излязат с анализ и той да им даде основание да ги отменят, критикува Зарков. Според него някои от забележките в анализа на ЦИК за вота с машините могат да бъдат коригирани. Червените обориха някои от аргументите на управляващите за отмяна на машините. Недействителните гласове в Европа са 2-3% средно, а в България са 6-7%, а при машинното гласуване недействителни бюлетини са невъзможни, обясни Христо Проданов. Преброяването на бюлетините също било лесно - при машините с натискане на копче излиза бюлетин, което отнема не повече от 5 минути, за разлика от нормалните протоколи, чието попълване отнема време. При пълно въвеждане на машинно гласуване щели да се спрестят пари от бюлетини, за хора в комисиите, защото те ще бъдат намалени.", "date": "2019.07.09", "title": "БСП: Отмяната на машинното гласуване е абсолютно неприемлива, връща ни 30 г. назад"}
{"url": "https://www.24chasa.bg/novini/article/7550121", "text": "Одобрен е проектът на Община Велико Търново за интегриран градски транспорт, който бе подаден пред Управляващия орган на Оперативна програма „Региони в растеж“ 2014-2020. Със заповед на заместник-министъра на регионалното развитие и ръководител на оценяващата структура Деница Николова, инвестиционното намерение получава положителна резолюция. Предстои подписване на договор за осигуряване на безвъзмездната финансова помощ, съобщиха от общината. Над 11,1 милиона лева ще бъдат вложени в инфраструктурата на Старата столица, внедряване на съвременни информационни системи за градските превози и паркирането, както и закупуване на електрически автобуси. С мерките ще бъдат реализирани нови решения, целящи качествено подобрение както на транспортните услуги, организация на движение и престой, така и на уличната инфраструктура. Чрез реализацията на проекта ще бъде извършен основен ремонт на целия булевард „България“ – по него се движат основните градски линии, а оттам ще минава и новия градски маршрут, по който ще се движат електрическите автобуси. Изцяло преустроени ще бъдат две натоварени кръстовища. Първото е пресечката на булевард „България“ и улиците „Краков“, Освобождение“, „Полтава“ и „Беляковско шосе“. Там ще бъдат оформени и 41 паркоместа. Второто кръстовище обхваща улиците „Христо Ботев“, „Седми юли“ и „Цар Тодор Светослав“ – до Летния театър. Със средства по проекта ще бъде изграден и пешеходният надлез над улица „Магистрална“, който ще свърже района на Търговски парк Велико Търново с парк „Никола Габровски“. Друга от мерките залага създаването на два буферни паркинга – в района на бившето Сержантско училище и в местността „Френкхисар“ /под Балдуиновата кула/. Общият брой на паркоместата ще бъде близо 300 – както за автомобили, така и за автобуси. Между двата буферни паркинга и основните туристически забележителности ще пътуват три електрически автобуса, които ще бъдат закупени със средства по проекта. За целта е разработена нова основна линия от общинската транспортна схема, която бе одобрена и от Общинския съвет. Предвидено е и осигуряването на зарядна станция за нуждите на подвижния състав, който ще е с най-висока степен на екологичност поред стандартите на Европейския съюз. За оптимизация на градските превози и повишаване на качеството на услугата ще бъде внедрена съвременна информационна система. Тя включва както монтирането на дигитални табла по натоварените автобусни спирки, така и създаването на контролен център за контрол и управление на транспортната организация. Информационна система ще бъде внедрена и за паркингите – тя също ще бъде управлявана от контролния център. Така ще бъде облекчена както работата на синята зона, така и на останалите обекти за спиране и престой. За оптимизиране на трафика във Велико Търново ще бъдат модернизирани четири светофарни уредби.", "date": "2019.07.09", "title": "Велико Търново получава над 11 млн.лв.\nза интегриран градски транспорт"}
{"url": "https://www.24chasa.bg/novini/article/7550128", "text": "Двама млади мъже са задържани от полицията във Велинград след като извършили погром в парка до централния площад \"Николай Гяуров\" в града, съобщи говорителят на областната полицейска дирекция Мирослав Стоянов. 23-годишният Димитър З. и 20-годишният му приятел Георги К. изкъртили пейки, изпочупили осветителни тела и каменна декоративна чешма. Минувачи, станали свидетели на вандалския акт, сигнализирали в полицията и не след дълго двамата младежи били задържани. Те не могли да дадат приемливи обяснения, защо са извършили погрома. От община Велинград уточняват щетите нанесени от задържаните в централния парк. Мъжете ще бъдат съдени по бързата процедура.", "date": "2019.07.09", "title": "Вандали вилняха в центъра на Велинград"}
{"url": "https://www.24chasa.bg/novini/article/7550092", "text": "Ново проучване разкри притеснителни факти за приложения на \"Андроид\" - над 1000 апликации събират лични данни дори и да са получили изрична забрана за това. Изследователи от Международния институт по компютърни науки (ICSI) са тествали 88 000 приложения от Google Play Store и са установили, че 1325 събират потребителски данни, които не би трябвало да имат. Сред тях са някои от популярните като Samsung Health, Samsung’s Browser and Disney’s Hong Kong Disneyland park, предаде \"Мирър\". Експертите са открили, че не е използван само един вид механизъм, а над 50 различни метода за достъп до потребителските данни, включително чрез имейл, телефонни номера, местоположение и идентификационен номер на устройството. Някои приложения използват \"скрити канали\" за достъп до личната информация. Специалистите обясняват в изследването си, че \"тайните канали\" дават възможност за контакт между отделни приложения, като едното от тях може да споделя позволените му лични данни с другото, което няма това разрешение за достъп. Експертите вярват, че събирането на тези данни би могло да засегне стотици хиляди потребители на \"Андроид\". Те са предали своя доклад с разкрития на Google.", "date": "2019.07.09", "title": "Експерти: Над 1000 приложения на \"Андроид\" събират лични данни без позволение"}
{"url": "https://www.24chasa.bg/novini/article/7550142", "text": "Европейският съд за правата на човека /ЕСПЧ/ осъди Турция заради присъда на бившия съпредседател на прокюрдската Демократична партия на народите /ДПН/ Селяхаттин Демирташ по обвинение в терористична пропагадна, предаде турският телевизионен канал НТВ, цитиран от БТА. Присъдата на Демирташ, който се намира в затвора, е наложена заради негово изказване по времето, когато е бил ръководител на Дружеството за човешки права в Диарбекир. Европейският съд за правата на човека е постановил, че наложената присъда представлява нарушение на правото на свобода на словото. ЕСПЧ е осъдил Турция да плати 2 000 евро морално обезщетение на Демирташ и хиляда евро - за съдебни разходи. През декември Демирташ беше осъден на затвор за близо пет години по отделни обвинения в терористична пропаганда.", "date": "2019.07.09", "title": "Съдът в Страсбург осъди Турция да плати 2 000 евро морално обезщетение"}
{"url": "https://www.24chasa.bg/novini/article/7550152", "text": "Изправени пред станалия по-непредсказуем американски съюзник и пред един по-агресивен Китай, австралийски военни стратези се питат дали Австралия не трябва да си зададе въпроса за сдобиването с ядрена възпираща сила, предаде БТА.  От дълго време австралийските въоръжени сили нямаха много грижи. Вековният им съюз със Съединените щати бе синоним на здрави като бетон гаранции в областта на сигурността. Благодарение на износа си на първични суровини за Китай Австралия прекара 28 години без рецесия. Малката степен на съобразяване на Доналд Тръмп със съюзите и амбицията на Си Цзинпин за надмощие в Тихоокеанския регион разклащат тези два стълба на австралийската сигурност. \"Австралия далеч не е лишена от стратегическо значение и днес явно се намира на първа линия\", твърди Малкълм Дейвис, анализатор от Австралийския институт за стратегическа политика и бивш съветник в министерството на отбраната. Той от дълго време призовава за преосмисляне на австралийската отбрана. Към настоящия момент Канбера действа внимателно и се опитва да съхрани съюза си със Съединените щати, като в същото време продължава търговията си с Китай. Според Хю Уайт обаче, който е водещ военен анализатор на Канбера и който е бил съветник на премиери, е дошло време да се взимат решения. В книга, озаглавена \"Как да защитаваш Австралия\", той разглежда сложните въпроси на стратегическата автономност и задава един директен въпрос: \"Ами ядрени оръжия?\". Този преподавател по стратегически изследвания в Австралийския национален университет не е нито поддръжник, нито противник на атомните оръжия, но казва, че оттук насетне въпросът е неизбежен. В подкрепа на тезата си, той отбелязва \"големите стратегически промени в Азия\", които правят така, че \"вече не е ясно дали ядрените оръжия ще продължат да бъдат лишени от смисъл\" за политиката на отбрана. \"Стратегическата цена да се откажеш от ядрените оръжия в новата Азия може да е много по-голяма от тази до сегашния момент\", казва Уайт. Дори и ограниченото сдобиване с ядрени оръжия ще струва изключително скъпо в икономически, дипломатически и социален аспект. Австралия ще трябва да се изтегли от договора за неразпространение на ядрените оръжия и ще причини раздразнение у съседите си. Страната обаче може да има трудности да се защитава сама с малкия си брой жители и традиционните си оръжия. Според професор Уайт без солидни гаранции от Вашингтон самата заплаха за ядрена атака от Китай \"би ни принудила да капитулираме в една конвенционална война\". Уайт е на мнение, че австралийските стратези от десетилетия тайно изучават възможността за сдобиване с ядрена възпираща сила и работят върху графика за това. До този момент Канбера винаги е била на мнение, че рисковете при сдобиване с ядрено оръжие са прекалено големи и че така или иначе Вашингтон ще пази Австралия. При Доналд Тръмп обаче има риск тази стратегия да бъде унищожена с една-единствена публикация в Туитър. Заплахите също се промениха. От исторически документи става ясно, че военните анализатори не са мислели, че Австралия може да бъде мишена при ядрена война между САЩ и Съветския съюз. Конфронтацията с Китай обаче изглежда по-вероятна. Два региона в австралийската сфера на влияние станаха горещи точки - Южнокитайско море и южнотихоокеанския регион. Австралийски самолети и военни кораби често патрулират в Южнокитайско море, което е стратегически регион, за който почти изцяло претендира Пекин. В международни води обаче китайската армия дебне австралийските съдове. Наскоро срещу пилоти на хеликоптер от австралийския флот бяха използвани лазери, което ги принуди да кацнат. Премиерът Скот Морисън води по-активна политика в южнотихоокеанския регион, който все повече привлича вниманието на Пекин. Разнопосочни гласове отхвърлят идеите на Уайт като скъпи, нереалистични и безполезни. \"За да го кажем учтиво, двупартийният политически консенсус по въпросите на политиката на отбрана на Австралия е на светлинни години от позицията на Уайт\", казва Сам Рогвийн от института Лоуи в критичен материал за книгата на Уайт. Въпреки това, казва той, представеното от него засилване на мощта на Китай на фона на САЩ с по-слаб ангажимент към Австралия \"е базирано на обективен и убедителен анализ\".", "date": "2019.07.09", "title": "Австралия обмисля нуждата от ядрено оръжие"}
{"url": "https://www.24chasa.bg/novini/article/7550132", "text": "Експерти от Микрофинансиращата институция „Джобс“, част от Групата на Българската банка за развитие, ще представят своите продукти за кредитиране на бизнеса при улеснени условия. От Българската стартъп асоциация също ще запознаят бизнеса с дейността си. Новите правила на Десетата конкурсна сесия на Националния иновационен фонд бяха разяснени на бизнеса в страната по време на специална информационна кампания. Тя стартира на 1 юли в Монтана и се проведе съвместно с Българската стартъп асоциация и Микрофинансиращата институция „Джобс“ към Българската банка за развитие. Трите организации запознаха с работата си представителите на бизнеса от 9 града в страната – Монтана, Габрово, Велико Търново, Пловдив, Стара Загора, Бургас, Варна и Русе. Информационната кампания ще бъде закрита на 10 юли, сряда, от 13 ч. в хотел \"Балкан\" в София. Наличният финансов ресурс за Десетата конкурсна сесия на Националния инвестиционен фонд е 4.5 млн. лв. Те се отпускат като безвъзмездна държавна финансова помощ за проекти в областта на научноизследователската и развойната дейност. От BESCO имат амбицията да са мост между държавата и стартъпите. Представителната организация вече обединява над 400 стартиращи компании. Експертите от МФИ „Джобс“ пък представят пред фирмите своите кредитни продукти с гаранционно покритие, реализирани с помощта на съответните гаранционни механизми от страна на Европейския Инвестиционен Фонд. За тях могат да кандидатстват стартиращи микро- и малки предприятия, включително и земеделски производители.", "date": "2019.07.09", "title": "Разясниха правилата за отпускане на 4,5 млн. лв от Националния иновационен фонд"}
{"url": "https://www.24chasa.bg/novini/article/7550171", "text": "Министър-председателят Бойко Борисов и председателят на Председателството на Босна и Херцеговина Милорад Додик дискутираха процеса на евроантлантическата интеграция на Босна и Херцеговина и ускоряването на икономическото сътрудничество между двете страни. Двамата лидери се срещнаха в рамките на Срещата на върха на държавните и правителствени ръководители в Процеса за сътрудничество в Югоизточна Европа. „България е инициатор и остава активен участник в Процеса за сътрудничество в Югоизточна Европа и продължаваме да разглеждаме инициативата като водеща политическа рамка за партньорство в региона и като основна платформа за европейската интеграция на страните от Западните Балкани“, заяви премиерът Борисов. Той припомни, че европриобщаването на страните от региона беше основен приоритет по време на Българското председателство на Съвета на ЕС през 2018 г. и остава водеща задача пред българското правителство. „В момента основна цел на Босна и Херцеговина трябва да продължи да бъде функционирането й като стабилна държава, за да се предотвратят опасностите от блокирането на нейния европейски път“, посочи още министър-председателят. Той изтъкна необходимостта страната да проведе всички реформи в областта на социално-икономическата сфера, укрепване на върховенството на закона, борбата с корупцията, организираната престъпност и тероризма. „Мястото на всички страни от региона е в ЕС, защото само така ще имаме устойчива стабилност, която ще спомогне да бъдат преодолени травмите от близкото минало“, каза още по време на срещата Бойко Борисов. Двамата лидери бяха единодушни, че е необходимо да се засили и процесът на свързаност в областта на инфраструктурата, бизнеса и дигитализацията и връзката между младите хора в региона. Бойко Борисов и Милорад Додик направиха преглед и двустранните отношения и бяха категорични, че съществува още потенциал за разширяване на търговско-икономическите връзки между България и Босна и Херцеговина.", "date": "2019.07.09", "title": "Борисов пред Додик: Босна и Херцеговина трябва да продължава да функционира като стабилна държава"}
{"url": "https://www.24chasa.bg/novini/article/7550184", "text": "Вицепремиерът и министър на външните работи Екатерина Захариева взе участие в провелата се днес еднодневна неформална среща на министрите на външните работи на Организацията за сигурност и сътрудничество в Европа (ОССЕ), съобщиха от пресцентъра на Министерството на външните работи. Форумът в планинския курорт Високи Татри в Словашката република е организиран от Словашкото председателство на ОССЕ под егидата на министъра на външните работи и европейските въпроси Мирослав Лайчак, действащ председател на организацията за 2019 г. В рамките на неформалния диалог между ръководителите на делегации, вицепремиерът Захариева подчерта необходимостта в днешния бързо променящ се свят да функционира международен ред, основан на правила и норми, както и на международни институции, гарантиращи мир, сигурност, просперитет, устойчиво развитие и спазване на човешките права. Една ефективна и устойчива международна система следва да е способна да разрешава както новите предизвикателства пред сигурността, така и да насърчава мирното разрешаване на междудържавни спорове. \"Срещам се с много хора по време на посещенията ми в различни точки на света и подкрепям Словашкото председателство в това, че трябва да се мисли как да се облекчи животът на хората в зони на конфликт\", каза министър Захариева. \"Светът е взаимно свързан, имаме нужда от правила, които да създават равнопоставеност между малките и големи страни. Трябва да се спазват фундаменталните човешки права и да уважаваме своите различия.\" \"Налице е недостатъчно доверие между държавите, което трябва да се възстанови с политическа воля. Затова трябва да помислим какво повече ни сближава, отколкото какво ни разделя. ОССЕ е добре позиционирана да си сътрудничи в координация с други организации като ЕС, Съвета на Европа и ООН, тя е един постоянен политически диалог между страните\", каза Захариева и тази част от нейното изказване бе цитирана по-късно от испанския външен министър Жозеп Борел, номиниран за Върховен представител на ЕС по външната политика и политиката за сигурност. Министрите, наред с всички важни аспекти на сигурността на европейския континент, се спряха и на продължаващата криза в и около Украйна, съпроводена от загуби на човешки живот и тежка хуманитарна ситуация. ОССЕ играе важна роля в Западните Балкани, където заедно с ЕС работи за засилване на сигурността, върховенството на закона и демокрацията. В тези рамки има потенциал двете организации да сътрудничат на терен.", "date": "2019.07.09", "title": "Захариева в Словакия: Трябва да облекчим живота на хората в зони на конфликт"}
{"url": "https://www.24chasa.bg/novini/article/7550186", "text": "Кметът на София Йорданка Фандъкова поднесе цветя на паметника на Иван Вазов в градинката пред столичния храм „Света София“, съобщиха от Столична община. Днес се навършват 169 години от рождението на големия български поет, писател и драматург. Националният литературен музей и къщата музей „Иван Вазов“ в столицата организират също възпоменателно честване пред паметника. Иван Вазов е роден на 9 юли 1850 г. в Сопот в семейството на Съба и Минчо Вазови. Вазов е написал стихотворения, поеми, разкази, драми, пътеписи, романи. Вазов е наричан „патриартът на българската литература“. Неговите творби стихотворението „Аз съм българче“, „Епопея на забравените“, романът „Под игото“ познава всеки българин. Освен поет и писател той е академик на Българската академия на науките, министър на Народното просвещение и председател на Окръжния съд в Берковица.", "date": "2019.07.09", "title": "Фандъкова поднесе цветя пред паметника на Вазов в София"}
{"url": "https://www.24chasa.bg/novini/article/7550179", "text": "Международна група учени откри няколко обекта, които са свързани с останки от свръхнова, но не са неутронни звезди или черни дупки, съобщи Физ.орг. Тези звезди-зомбита с течение на времето ще се превърнат в богати на кислород бели джуджета, предава БТА. Откритите три звезди заедно с бялото джудже с малка маса LP 40-365 може да са възникнали в резултат на два типа свръхнови - свръхнова от тип Iax, свързана с експлозия на бяло джудже в състава на двойна звезда, или свръхнова, възникнала вследствие на един от видовете бета разпад на атомни ядра. Есплозиите са слаби и затова не се формира неутронна звезда или черна дупка, а звезда с малка маса, която получава ускорение и може в бъдеще да напусне пределите на галактиката. Наскоро бе оповестено, че астрономи от Масачузетския технологичен институт открили анормална звезда, чието поведение остава необяснимо. От време на време тя променя яркостта си. Учените увериха, че всички възможни обяснения на феномена засега нямат потвърждение.", "date": "2019.07.09", "title": "Астрономи откриха блуждаещи звезди в галактиката"}
{"url": "https://www.24chasa.bg/novini/article/7550151", "text": "Два самолета са се сблъскали тази сутрин на летище „Схипол” в Амстердам, съобщи „Индипендънт”, цитиран от  . Няма информация за пострадали. Самолет на британската компания easyJet е бил избутван от влекач, когато едното крило се заклещило в опашката на самолет на холандската KLM. Нанесени са щети и на двете превозни средства. Без никаква паника пътниците са се отправили обратно към терминала. От британската компания подчертаха, че безопасността на техните пасажери е приоритет. Освен това ще има и разследване, което да обясни защо се е стигнало до удара. Пътуващите са били пренасочени към други авиокомпании по същите маршрути. Полетът на easyJet е пътувал до Лондон, а този на KLM – до Мадрид. Това не е първият случай, в който самолети се сблъскват на летището в Амстердам. По-рано през април на летището в Нотингам, Великобритания се удариха два самолета заради мъгла.", "date": "2019.07.09", "title": "Два самолета са се сблъскали на летище в Амстердам"}
{"url": "https://www.24chasa.bg/novini/article/7550155", "text": "Дребни и средни служители в КТБ с поведение на прислужници оперираха със суми много по-големи от тези на която и да е община. Това обяви основният свидетел по делото срещу банкера Цветан Василев и още 17 души - Бисер Лазов. Той продължи да дава обяснения и на днешното заседание в специализирания съд, като основно се беше концентрирал върху периода около 20 юни 2014 година.  Лазов разкри, че самият Василев напуснал България на 10 юни същата година, като обаче доверените му хора, вкл. и Лазов, общували с него чрез малки мобилни телефони с копчета, които им били раздадени от охраната. На тях ги търсел Василев. Охраната на Василев му дала и втори апарат, който бил с тестова телефонна карта, тоест подобни номера не съществували за клиентите и те не можели да бъдат подслушвани. С този телефон той говорел с журналиста Огнян Стефанов и Лазар Карадалиев или с хора, посочени му от Василев. Към 17 юни 2014 година липсата в главната каса на банката била 206 милиона лева в различни валути. Основната тема през тези дни между 17 и 20 юни била как да се запълни тази лиса. На 20 юни в 11:45 часа Лазов бил в кабинета на Орлин Русев - един от шефовете на банката. Те говорили няколко пъти с Василев.  Василев настоявал при инвентаризацията на главната каса, която предстояла, да не се открие липсата на тези пари. В този момент при тях била Борислава Тренева - зам-главна счетоводителка на банката тогава. Тя обяснила, че със счетоводна операция може да бъде намален размерът на липсата в касата, и предложила недостигът на средства да бъде компенсиран с взимане на средства от Василев. Такъв документ бил издаден със задна дата от 19 юни, като вземането било не от Василев от фирма \"Бромак\". \"Василев не осигури пари, както и преди това не беше осигурявал\", допълни Лазов. Думите му бяха по повод обещание, което банкерът дал, че още на 23 юни 2014 г., в първия работен ден от седмицата, ще попълни липсата. В присъствието на Лазов документът се появил с подпис от Василев и от Орлин Русев с дата 19 юни, въпреки че по това време изпълнителният директор бил във Виена при Цветан Василев и се върнал на следващия ден. Утре Бисер Лазов продължава да дава показания, като това е последното заседание по делото преди съдебната ваканция. Очаква се през есента да започне отговаряне на въпросите на адвокатите и прокуратурата.", "date": "2019.07.09", "title": "Лазов: Служители на Цветан Василев оперираха с по-големи суми от всяка община"}
{"url": "https://www.24chasa.bg/novini/article/7550224", "text": "Лидерът на британската опозиционна Лейбъристка партия Джереми Корбин призова новия премиер на страната, който и да бъде той, да подложи на изборен тест своя план за Брекзит с втори референдум за членство в Европейския съюз, като добави, че неговата партия ще гласува за оставане в съюза, предаде Ройтерс. В писмо до членовете на партията си Корбин казва, че тя ще води кампания за оставане в ЕС, за да не позволи на бъдещия лидер, който и да е той, да извади Великобритания от Евросъюза без споразумение, или за да предотврати \"вреден консервативен Брекзит\", предава БТА. Който и да стане премиер, той трябва да има доблестта да подложи своето споразумение (или Брекзит без споразумение) на съда на народа с публичен вот (референдум)\", пише Корбин в писмото си. \"При тези обстоятелства, искам да стане ясно, че Лейбъристката партия ще води кампания за оставане както срещу Брекзит без споразумение, така и срещу споразумение, предложено от торите, което не защитава икономиката и работните места\", подчертава опозиционни", "date": "2019.07.09", "title": "Джереми Корбин иска втори референдум за Брекзит"}
{"url": "https://www.24chasa.bg/novini/article/7550214", "text": "Страните от Западните Балкани възприемат различно миналото, но общата им цел за бъдещето е членство в ЕС, заяви президентът на Северна Македония Стево Пендаровски на Срещата на върха на държавните и правителствените ръководители на страните-участнички в Процеса за сътрудничество в Югоизточна Европа (ПСЮИЕ), цитиран от Танюг и БТА. \"Ако говорим за ЕС, той е резултат от смелостта на визионерите слред Втората световна война. Позитивното, което постигнахме по време на българското председателство и което продължи с председателството на Румъния и /след това, през първата половина на 2020 г. - бел. ред./ Хърватия, ще продължи с председателството на Словения и така ЕС ще продължи да посвещава внимание на нашия регион\", заяви Пендаровски. Пендаровски смята, че приетата Стратегия на ЕС за Западните Балкани дава нова надежда на обществата в страните от Западните Балкани за изпълнение на обективните критерии. \"Ние в Северна Македония разпознахме този момент и предприехме конкретни стъпки и с Преспанското споразумение, и с Договора за приятелство с България затворихме трудните въпроси от миналото. Сега сме на прага да постигнем пълноправно членство в НАТО, получихме добра препоръка от ЕС за присъединяване към ЕС. Северна Македония изпълнява задълженията си, сега ЕС трябва да изпълни своята част от ангажиментите\", заяви Пендаровски. Той смята, че ЕС трябва дса осъзнае, че разширяването е не само политически, а и геополитически въпрос и че то ще има положително влияние върху целия европейски континент.", "date": "2019.07.09", "title": "Пендаровски: Западните Балкани възприемат различно миналото, но ЕС е общата им цел"}
{"url": "https://www.24chasa.bg/novini/article/7550263", "text": "Районните организации на БСП в „Изгрев“, „Красна поляна“, „Връбница“, „Надежда“, „Студентски“ и „Овча купел“ издигнаха своите кандидати за районни кметове, информират от БСП-София. Кандидатът на социалистите в „Изгрев“ е д-р Делян Георгиев. Той е на 33 години и е лекар в Спешна медицинска помощ - София. Баща е на 3 деца. Районната организация в „Красна поляна“ реши да подкрепи Георги Миланов, издигнат от Инициативен комитет „Бъдеще за Красна поляна“. Миланов е на 43 години, предприемач в сферата на телекомуникациите. Във „Връбница“ БСП издига Владимир Петров, който е на 35 години и е магистър по „Финанси и счетоводство“. В „Надежда“ БСП ще разчита на адвокат Стоян Цветков, на 44 години. В район „Студентски“ социалистите издигат 27-годишния юрист Георги Йорданов. В момента е докторант по „Политология“. БСП – Овча купел ще подкрепи издигнатия от инициативен комитет Ангел Маринов. Той е юрист, експерт по национална сигурност, на 56 години.", "date": "2019.07.09", "title": "БСП – София издигна първите кандидати за районни кметове"}
{"url": "https://www.24chasa.bg/novini/article/7550244", "text": "Над 550 тона нелегални или фалшиви пестициди са конфискувани в Европа в резултат на операция SILVER AXЕ ІV, която се координира от Европол с подкрепата на Европейската служба за борба с измамите (ОЛАФ), съобщиха от Министерство на земеделието, храните и горите. Това са 1,5 пъти повече количества в сравнение с миналата година – 360 тона. За периода от 25 февруари до 25 април 2019 г. са извършени проверки на важни морски пристанища, летища и сухопътни граници, както и съоръжения за производство и преопаковане. Три лица са арестувани. В резултат от извършените проверки във вътрешността на страната ни, в рамките на операцията SILVER AXE IV, са задържани 6 367.575 литра и 4 333.807 кг нелегални продукти за растителна защита (ПРЗ), които са многократно по-големи от тези през миналата година. Броят на участващите в SILVER AXЕ се увеличава всяка година, което отразява нарастващия ангажимент за противодействие на нелегалния внос и търговията с неразрешени продукти за растителна защита. По време на оперативната фаза на четвъртата по рода си операция, тази година участваха 29 държави: Австрия, Белгия, България, Хърватия, Кипър, Чехия, Дания, Естония, Франция, Финландия, Германия, Гърция, Унгария, Ирландия, Италия, Латвия, Литва, Люксембург, Малта, Холандия, Полша, Португалия, Румъния, Словакия, Словения, Испания, Швейцария, Обединеното кралство и Украйна. България за втори път участва в международната операция SILVER AXE. В акцията се включиха Българската агенция по безопасност на храните (БАБХ), Главна дирекция „Национална полиция“ и Агенция „Митници“. По време на операцията, във вътрешността на страната, бяха извършени съвместни извънредни проверки с Главна дирекция „Национална полиция“ и ДАНС в обекти за производство, търговия и преопаковане на ПРЗ. По време на международната акция, БАБХ осъществи засилен контрол върху вноса на нелегални продукти за растителна защита на ГКПП, съвместно с Агенция „Митници“. По инициатива на БАБХ са извършени съвместни извънредни проверки с ГД „Национална полиция“ на територията на областите Силистра, Благоевград и Пловдив. При извършена проверка в гр. Силистра беше установена нерегламентирана търговия и преопаковане на продукти за растителна защита, както и съхранение на ПРЗ с изтекъл срок на годност в два нерегламентирани обекта. Задържани са 2 612.475 л продукти за растителна защита, а 437.57 кг са поставени под възбрана. Съставени са 2 акта за установяване на административно нарушение за нерегламентирана търговия. При съвместната проверка на територията на Пловдив е констатирано нарушение с реклама на неразрешен продукти за растителна защита, за което е съставен акт. При съвместни действия между Агенция „Митници“ и БАБХ за периода на операцията са задържани 257.5 л и 31.3 кг неразрешени продукти за растителна защита с произход Турция и Русия. Наред с проверките в рамките на операцията SILVER AXE ІV, в периода от 28 февруари до 26 април 2019 г., инспекторите по растителна защита на БАБХ извършиха на територията на страната 724 извънредни проверки за нелегални ПРЗ на обекти за производство, търговия и преопаковане на продукти за растителна защита, нерегламентирани обекти (376) и на земеделски стопани за употреба на нелегални ПРЗ (348). В рамките на тези проверки са констатирани 70 нарушения. Издадени са 55 предписания и са съставени 5 акта за административно нарушение за нерегламентирана търговия и реклама. При проверките на земеделски стопанства не е установена употреба и съхранение на нелегални ПРЗ. Констатирани са 29 нарушения на Закона за защита на растенията, които нямат връзка с целта на провежданата международна операция. Засиленият контрол продължи и след оперативната фаза на операция SILVER AXE IV, като бяха проведени съвместни извънредни проверки на БАБХ и ДАНС през месец юни. Общо при съвместните проверки са открити 3 544.88 л и 3 858.9 кг нелегални ПРЗ, с произход Турция, Гърция и др. В нерегламентиран склад на територията на област Пазарджик са задържани 2 304.07 литра и 1824.3 кг неразрешени продукти за растителна защита без етикет на български език, 954.575 л и 271 кг неразрешени продукти за растителна защита с етикет на български език, 136.735 л и 1 410.6 кг продукти за растителна защита с изтекъл срок на годност и 149.5 л и 353 кг неправомерно преопаковани продукти за растителна защита (без дата на производство и партиден номер на етикета). След приключване на операцията борбата с нелегалния внос и търговия с неразрешени продукти за растителна защита продължава.", "date": "2019.07.09", "title": "Над 550 тона нелегални или фалшиви пестициди са конфискувани в Европа (Снимки)"}
{"url": "https://www.24chasa.bg/novini/article/7550313", "text": "Бившият председател на Районен съд - Благоевград Екатерина Николова се жалва от дискриминация при разпределяне на кабинетите в сградата на съда. Николова е подала жалба до Комисията за защита от дискриминация срещу сегашната председателка Вера Коева, но оттам излезли с решение, че няма нарушения. След това Николова обжалвала решението, но всички магистрати от Административен съд - Благоевград са се отвели и делото е пратено в Кюстендил. До любопитния казус се стигнало след като съдия Николова излязла в отпуск през 2017 г. По това време разбрала, че има разместване на работните места на съдиите. Стигнало се до неколкократно местене на вещите в различни кабинети, а на Николова не било дадено право да си избира с кой колега да е в една стая. След като се върнала от отпуск установила, че вещите й все пак са преместени там, където тя не искала. Последвали нови разправии кой къде да работи, в резултат на които съдия Николова стигнала до извода, че спрямо нея е упражнена дискриминация от наследничката й на поста. Твърди, че е третирана неравно с останалите от новата шефка на съда Вера Коева. След края на отпускарския сезон все пак съдия Коева удовлетворила желанията на всички. КЗД е установила, че съдия Коева не е нарушила забраната за дискриминация по признак \"лично положение\". Въпросът с кабинетите е въпрос по целесъобразност, предоставен в правомощията на председателя на съда, аргументира се и Административният съд в Кюстендил и отхвърли жалбата, като решението подлежи на касационно обжалване.", "date": "2019.07.09", "title": "Съдийка се жали от дискриминация при разпределяне на кабинети"}
{"url": "https://www.24chasa.bg/novini/article/7550447", "text": "Работник от мездренска дърводобивна фирма е загинал на място край близкото до железничарския град с. Ослен Криводол.  По време на разрешена сеч 18-годишния Илия П. от ботевградското с. Скравена се спънал докато се отдалечавал от отрязано дърво и то се стоварило върху него. Колегите на премазания се притичали на помощ и успели да отместят падналото дърво, но момчето вече не давало признаци на живот. Пристигналият с линейка екип от спешния център само установил смъртта му. В мездренската полиция вече е образувано досъдебно производство. За случая е уведомена и инспекцията по труда, която ще разследва дали са спазени всички условия за работа и безопасност.  ", "date": "2019.07.09", "title": "Паднало при сеч дърво уби 18-годишно момче край Мездра"}
{"url": "https://www.24chasa.bg/novini/article/7550306", "text": "Предприемат се спешни мерки за овладяване ситуацията в новото огнище с африканска чума по свинете в село Брест. Това съобщи за БТА областният управител на Плевен Мирослав Петров. Той уточни, че в селището има около 200 прасета в лични стопанства, които подлежат на евтаназия. Досега в област Плевен са умъртвени 54 прасета в предишните огнища. В 3-километровата зона на новото огнище няма населени места, уточни Петров. По думите му вече е засилено полицейското присъствие, КПП-та се изграждат на републиканските, общински и важни селски пътища, за да се предотвратява изнасяне и внасяне на прасета. Досега няма потвърден случай на транспортирани животни. На граничните пунктове се извършва дезинфекция на превозните средства. След овладяване на ситуацията в 3-километровата зона, ще се вземат проби и от 10-километровата. Очакваме МЗХ да намери вариант стопаните с умъртвени животни да бъдат компенсирани, каза областният управител. Областната епизоотична комисия в Плевен се събира спешно и ще организира от понеделник информационна кампания във всички населени места за мерките срещу заболяването. За хората няма риск, припомни Петров. Голям свинекомплекс в Плевенско с около 100 хиляди прасета има далече от огнището, каза още областният управител.", "date": "2019.07.09", "title": "Умъртвяват 200 прасета в село Брест заради африканската чума"}
{"url": "https://www.24chasa.bg/novini/article/7550312", "text": "Румъния е постигнала много слаб напредък в прилагането на мерки за предотвратяване на корупцията сред парламентаристи, съдии и прокурори, както и в отговора на опасенията, свързани с нейната спорна реформа на съдебната система. Това посочва антикорупционният орган на Съвета на Европа ГРЕКО в два доклада, които бяха оповестени днес, съобщава агенция \"Аджерпрес\". Европейските експерти изразяват и дълбока загриженост във връзка с факта, че румънските власти са пренебрегнали напълно препоръката да се откажат от създаването на специален отдел за разследване на престъпленията в съдебната система. ГРЕКО призовава румънските власти да предприемат решителни действия, за да постигнат осезаем резултат възможно най-скоро, се посочва в прессъобщение на Съвета на Европа. В този контекст ГРЕКО приветства изявлението на румънския премиер Виорика Дънчила от 4 юни за намерение да се откаже от спорните реформи в сферата на правосъдието. В доклад за оценка на напредъка в прилагането на препоръките от 2015 г. за превенция на корупцията сред парламентаристи, съдии и прокурори, ГРЕКО уточнява, че Румъния е изпълнила изцяло само четири от 13 препоръки, частично са били приложени три препоръки, а неприложени са останали шест. В последващ доклад, посветен на съдебната реформа, в рамките на спешна процедура за оценка през 2018 г., ГРЕКО посочва, че румънските власти са приложили само една от пет препоръки. Въпреки призива на ГРЕКО, румънските власти не са се отказали от практиката да използват извънредни правителствени постановления за внасяне на важни промени в съдебната система, съобщи БТА. По отношение на реформите в съдебната система ГРЕКО обръща внимание, че повечето опити на румънските власти да намалят ограниченията за някои корупционни деяния ще подкопаят сериозно борбата с корупцията, ако се превърнат в закон. Европейските експерти критикуват липсата на действия по отношение на въвеждането на обективни критерии за назначаване и отстраняване на прокурори и за засилване на ролята на Висшия съвет на магистратурата в този процес. Антикорупционният орган на Съвета на Европа изразява също съжаление по повод неотдавнашните законодателни промени и юриспруденцията на Конституционния съд, които засилиха ролята на изпълнителната власт в назначаването на висши прокурори. Постоянните атаки на политици по адрес на висши прокурори, уволнението на ръководителката на Националната дирекция за борба с корупцията (Лаура Кодруца Кьовеши) и опитът за уволнение на главния прокурор (Аугустин Лазар) засилват подозренията относно реалните цели на тези изменения, приети чрез спешни процедури и без спазване на стандартите на правовата държава, се посочва в прессъобщението на Съвета на Европа. ГРЕКО изразява дълбока загриженост по повод факта, че румънските власти са пренебрегнали изцяло препоръката да се откажат от създаването на специален отдел за разследване на престъпленията в съдебната система. В доклада се посочва, че новото законодателство включва редица изменения, касаещи назначенията и уволненията на висши прокурори, функционалната независимост на прокурорите, личната отговорност на съдиите и прокурорите, които взети заедно представляват сериозна заплаха за независимостта на съдебната система. Имайки се предвид факта, че нивото на изпълнение на препоръките остава \"общо незадоволително\", Румъния ще остане в процедура по наблюдение от страна на ГРЕКО, информира още Аджерпрес, като се позовава на Съвета на Европа.", "date": "2019.07.09", "title": "Антикорупционният орган на Съвета на Европа разгласи два критични доклада за Румъния"}
{"url": "https://www.24chasa.bg/novini/article/7550319", "text": "Премиерът Тереза Мей изказа днес подкрепа за британския посланик в САЩ Ким Дарък, след като президентът Доналд Тръмп официално прекрати контактите си с него. Подкрепата идва на фона на коментарите за публикувана в \"Мейл от сънди\" дипломатическа кореспонденция, в която Дарък окачествява администрацията във Вашингтон като \"нефункционираща\", предаде Асошиейтед прес. В няколко поредни поста в \"Туитър\" Тръмп заяви, че посланикът \"не е харесван, нито добре възприеман\" в САЩ, че \"повече няма да работим с него\" и че Мей е създала \"бъркотия\" с Брекзита, въпреки че той й е казал какво да прави. Освен това Тръмп поиска следващото правителство на обединеното кралство да прати друг посланик, предаде БТА. В потвърждение на заплахата Дарък не беше поканен на официалната вечеря в Белия дом в чест на емира на Катар. Докато британските власти издирват виновните за изтичането на информацията, видният консерватор и бивш външен министър Уилям Хейг заяви, че правителството правилно подкрепя посланика. \"Не може да бъде сменян посланик по искане на страната домакин\", заяви Хейг пред Би Би Си. По думите му работата на посланиците е да дават \"честна оценка\" за събитията в страната. Журналистката, публикувала каблограмата, е твърда привърженичка на Брекзит и приближена на лидера на \"Партията за Брекзит\" на Найджъл Фараж. Навремето Тръмп бе казал, че Фараж би свършил \"добра работа\" като британски посланик във Вашингтон, припомня АП.", "date": "2019.07.09", "title": "Тереза Мей подкрепи изпадналия в немилост пред Тръмп британски посланик в САЩ"}
{"url": "https://www.24chasa.bg/novini/article/7550341", "text": "На 10 юли, сряда, от 14.00 часа на „Дондуков“ 2 президентът Румен Радев ще удостои с държавни отличия дейци на културата и изкуството, съобщиха от прессекретариата на президентството. На церемония в Гербовата зала театралните и филмови актьори Васил Михайлов и Ириней Константинов ще бъдат удостоени с орден „Стара планина“ първа степен. Държавният глава ще награди с орден „Св. Св. Кирил и Методий“ първа степен художника Христо Панев. Актьорът и театрален режисьор Андрей Аврамов и председателят на гражданско сдружение \"Епископ Йосип Щросмайер“ Трифон Павлов ще бъдат удостоени с орден „Св. Св. Кирил и Методий“ втора степен. Румен Радев ще връчи орден орден „Св. св. Кирил и Методий“ огърлие на клавирния педагог, преподавател и дългогодишен директор на Националното музикално училище „Любомир Пипков“ Милка Митева. Същия ден от 17.50 часа, в зала „Проф. Марин Дринов“ на Българската академия на науките президентът Румен Радев ще участва в отбелязването на 80-годишнината от рождението на проф. Марко Семов. В рамките на церемонията държавният глава ще връчи на Академията наградата \"Проф. Марко Семов\". Отличието е за приноса на БАН за развитието на духовния живот на нацията и по повод 150-годишнината от нейното основаване.", "date": "2019.07.09", "title": "Радев връчва утре орден \"Стара планина\" на Васил Михайлов и Ириней Константинов"}
{"url": "https://www.24chasa.bg/novini/article/7550340", "text": "Египет поиска от Интерпол да установи местонахождението на продадения на лондонски търг бюст на Тутанкамон, въпреки протестите на Кайро, предаде Франс прес, цитирана от БТА. Високият 28,5 см бюст, изработен от кафяв кварц, е на над 3000 години. Той бе продаден за 4,7 милиона британски лири на анонимен купувач от аукционна къща \"Кристис\" в рамките на един от най-спорните й търгове през последните няколко години. По-малко от седмица по-късно отговарящото за антиките ведомство към египетското министерство на културата поиска от Интерпол да установи местонахождението на бюста, изтъквайки, че липсват необходимите за продажбата му документи. Информацията за продажбата предизвика гняв в Египет, който настояваше \"Кристис\" да отмени търга.", "date": "2019.07.09", "title": "Египет иска Интерпол да намери къде е продаденият на търг бюст на Тутанкамон"}
{"url": "https://www.24chasa.bg/novini/article/7550339", "text": "Нова култова сграда разкриха археолозите в античния град Мисионис край Търговище. През това лято за проучване са осигурени 50 000 лева от общината и спонсори, съобщи кметът д-р Дарин Димитров, цитиран от официалния сайт на общината. Димитров присъства днес на пресконференция и отслужването на водосвет за началото на летния археологически сезон в античния град Мисионис край Търговище . През тази година работата на крепостта ще бъде съсредоточена върху проучването на сектора, северно от Базилика №2, заявиха археолозите Ангел Конаклиев и проф. Николай Овчаров. Те обясниха, че е разкрита сграда, която, по всяка вероятност, е култова, т.е., храм. По подобие на останалите 6 разкрити такива сгради на територията на Мисионис, новоразкритата е изградена от хоросан, а подът е от плочки. Открити са и фрагменти от стенопис. Проучваните на крепостта обекти датират от времето на Първата и Втората българска държава, както и от ранновизантийския период (V-VI век). Археолозите представиха и реставрирания баптистерий или т.нар. кръщелня, разкрита през миналата година. Съоръжението е експонирано, като над него е изградено защитно покритие, което да го предпазва от атмосферните влияния. „Това е историята на нашия град и е важно да я пазим. Изказвам своята признателност и към всички съграждани и спонсори, които осигуряват средства и за консервацията на обектите, тъй като тя е не по-малко важна от самото им разкриване“, заяви кметът. 50 000 лв. е общото финансиране на разкопките през 2019 г., осигурено от Общината и от спонсори. Община Търговище все още очаква становище по заявлението си, входирано в Министерството на културата, за прехвърляне на собствеността на Мисионис от държавна в общинска. В момента античният град попада в обхвата на горска територия. Прехвърлянето на собствеността ще позволи кандидатстване по различни програми и проекти за развитие на туристическия обект и изграждането на инфраструктура, която да улесни достъпа до него.", "date": "2019.07.09", "title": "Нова култова сграда е разкрита в античния град Мисионис (Снимки)"}
{"url": "https://www.24chasa.bg/novini/article/7550588", "text": "Русия е готова да разглежда предложения за излизане от украинската криза, но те трябва да бъдат правени по дипломатически канали, а не публично,заяви днес пред журналисти руският външен министър Сергей Лавров след министерската среща на Организацията за сигурност и сътрудничество в Европа (ОССЕ) в Словакия, предаде ТАСС. \"Когато става дума за сериозни предложения, те първо се правят по дипломатически канали, а не публично по Фейсбук. Но ние сме готови да разглеждаме конкретни предложения, които ще помагат за изпълняването на резолюцията на Съвета за сигурност към ООН за Минските споразумения, а не да подменят тази резолюция и самите Мински споразумения\", каза министърът. Сергей Лавров подчерта, че за преодоляването на кризата в Източна Украйна са създадени достатъчно механизми - Контактната група по Минските споразумение и т.нар. Нормандски формат (Германия, Русия, Украйна и Франция). Той призна, че вероятно и други предложения имат право на съществуване, но акцентът трябва да пада върху прекия диалог между страните в конфликта. Изявлението на руския първи дипломат е по повод предложението на президента на Украйна Володимир Зеленски към руския президент Владимир Путин да се срещнат в Минск с посредничеството на САЩ, Великобритания, Германия и Франция.", "date": "2019.07.09", "title": "Лавров: Предложенията за излизане от кризата в Украйна - не по Фейсбук"}
{"url": "https://www.24chasa.bg/novini/article/7550590", "text": "Поведението на кмета на Пловдив Иван Тотев става все по-скандално. Този човек се държи като абсолютен олигарх и феодал, който стои над законите и морала. Това заяви пред „ “ Николай Бареков. Преди няколко часа той пусна в социалните мрежи снимка на Тотев със скъп джип пред хипермаркет в Гърция. От кадъра се вижда, че кметът на Пловдив използва мощния „Рейндж Ровър“ като свой. На снимката до него е Спартак Николов, шеф на ВиК Пловдив. Според свидетели  Тотев и Николов са в Гърция от средата на миналата седмица. Двамата пътували до София с джипа БМВ Х5 на Спартак Николов и след конгреса на ГЕРБ в неделя отново отпхрашили за Халкидики. Явно Тотев не е искал колегите му от партията да го видят с новия „Рейндж Ровър“, който ползва в Гърция. Според източници на \"Марица\", колата е регистрирана преди 2 седмици в КАТ Пловдив, но, естествено, не е на името на кмета. \"Като пловдивчанин се възмущавам, че в работно време – четвъртък, петък, когато не си във ваканция, кметът си почива, докато градът е затънал в ремонти. По-скандалното в случая е фактът, че в неделя партията на г-н Тотев ГЕРБ имаше важен конгрес в София и г-н Борисов говореше за промяна и доверие. А един виден гербаджия не участва пълноценно в в срещата. Може и да е бил на конгреса, факт е. Но часове по-късно вече е бил на плаж, а рано-рано привечер - в ресторанта. Няма значение дали е бил или не на конгреса. Беше следобедно време, когато го видях в Гърция\", каза Бареков. Той уточни, че вижда джипа за пръв път. Най-вероятно не е негов по документи. Тотев вероятно ще обясни, че скъпото возило е на някой негов приятел, както става в подобни случаи с българските политици. Държа да кажа, че не аз съм правил снимките, а пловдивчани, които бяха на почивка и ми ги показаха, уточни Бареков. Толкова дни ваканция – днес вече е вторник, е твърде дълго отсътвие от работа, да прекарват толкова дни по морето е меко казано странно. Аз като гражданин имам право да ходя на почивка, в момента няма сесия в Европарламента, т.е. не съм на работа, каза още Бареков. Ако питате Тотев откъде му е колата, вероятно ще каже, че е на роднина или приятел. Ако го питате кой му плаща екскурзиите в Гърция със заплатата от 1400 лева, вероятно ще каже, че пак брат му поема разходите. Ако го питате има ли хотел в Гърция, сигурно ще каже, че няма. Но може и да има хотел, който се води на друго лице. Истината е, че докато кметът богатее, Пловдив е в отчайващо състояние. За колата и за всичките останали имоти Тотев отдавна трябваше да е клиент на прокуратурата, завърши Бареков.", "date": "2019.07.09", "title": "Бареков: Поведението на Иван Тотев е все по-скандално, държи се като олигарх и феодал"}
{"url": "https://www.24chasa.bg/novini/article/7550582", "text": "Агенция “Пътна инфраструктура” (АПИ) подписа днес договор с “Конкорд Смарт Инфраструктура” АД за Национален доставчик на услуги за електронно събиране на пътни такси – винетки и тол. Съгласно Общите условия от днес започва 10-дневният срок, в който дружеството трябва да докаже оперативна съвместимост с Електронната система за събиране на пътни такси, каквато е процедурата за всеки един кандидат. Едва след това договорът влиза в сила и може да започне дейност по предоставяне на услуги, съобщават от пресцентъра на АПИ. До момента АПИ има договор за Национален доставчик на услуги с „Интелигентни Трафик Системи“ ЕАД. С втория регистриран кандидат - “Телетол” АД, договорът в частта за продажба на електронни винетки беше прекратен, тъй като фирмата не успя да докаже оперативна съвместимост с електронната система. На 4 юни 2019 г. заявление за регистрация подаде и четвърти кандидат за национален доставчик на услуги – “Иком” ООД, който все още е в първия етап от процедурата – да се установи дали отговаря на условията и едва тогава да се впише в регистъра. Дружеството е заявило желание да партнира на АПИ само в събирането на толтакси, не и при продажбата на електронни винетки. Заявлението за регистрация като национален доставчик на услуги е подадено от “Конкорд Смарт Инфраструктура” АД на 3 май 2019 г. Решението за вписване на фирмата в Регистъра на Националните доставчици на услуги е от 16 май 2019 г., а на 18 юни 2019 г. Управителния съвет на АПИ взе решение за подписване на договор. Процедурата за кандидатстване и одобряване на националните доставчици на услуги е описана в Закона за пътищата и Наредбата за условията, реда и правилата за изграждане и функциониране на смесената система за таксуване на различните категории пътни превозни средства на база време и на база изминато разстояние. Първият етап е подаване на заявление за регистрация, съгласно изисквания разписани в Наредбата. След като е установено, че лицето отговаря на условията, АПИ одобрява неговото вписване в Национален електронен регистър на националните доставчици на услуги за електронно събиране на такси. Съгласно Наредбата лицата, които са вписани в регистъра, могат да подадат заявление за извършване на тази дейност. Процедурата за кандидатстване е отворена и всяко лице, което отговаря на условията, може да подаде заявление. Процедурата и изискванията са еднакви за всички кандидати, желаещи да предоставят услуги и да бъдат национален доставчик на такива.", "date": "2019.07.09", "title": "АПИ подписа договор с още един национален доставчик за събиране на пътни такси"}
{"url": "https://www.24chasa.bg/novini/article/7550614", "text": "С близо 1,8 млн лв. Столичната община е подкрепила визуалните изкуства в София за последните 5 години, съобщиха от Общината. Толкова са средствата, разпределени между различни проекти от столична програма \"Култура\" и \"Календар на културните събития\". В тази сума влиза и подкрепата за изложбена дейност и печатни издания на Софийската градска художествена галерия и нейните филиали Галерия-музей Дечко Узунов и Галерия Васка Емануилова. Традиционно София подкрепя фестивалите ФотоФабрика и \"София хартиен арт фест\", посочват от общината. С финансовата помощ на Столичната община бяха създадени графити върху блокове в квартал \"Хаджи Димитър\" по проекта на Urban Creatures, а тази пролет Софийската градска художествена галерия събра на едно място две от култовите имена в световната фотография - Вивиан Мейер и Йозеф Куделка. През 2019 г. Столичната община лансира програма \"Навън\" за подкрепа на изкуството в градска среда, благодарение на която ще се осъществи високотехнологичната интерактивна инсталация \"Един човек\" на Венелин Шурелов. Визуалните изкуства са в центъра на последната анимация от поредицата \"София е култура\", създадена от художничката Розалина Буркова, рекламна агенция \"Реформа\" и продуцентската къща \"Компот Колектив\" със специалното участие на актрисата Снежина Петрова. Вече бяха представени филмчетата, посветени на подкрепата на София за развитието на киното, театъра, музиката, литературата и танца, отбелязват от Столичната община.", "date": "2019.07.09", "title": "Столичната община подкрепила визуалните изкуства в София с близо 1,8 млн лв."}
{"url": "https://www.24chasa.bg/novini/article/7550589", "text": "Париж обяви днес климатично извънредно положение, подобно на още много градове по света и на парламентите на Великобритания и Ирландия, предаде Франс прес, цитирана от БТА. Трябва да изпълним целите на Парижкото споразумение от декември 2015 г., заяви Селия Блауел, високопоставен служител на парижкото кметство, която отговаря за политиката в сферата на околната среда. Парижкото кметство заяви, че е взело решение за създаването на \"Академия за климата\", която ще има за цел безплатно да предоставя на младите хора информация по въпросите, свързани с околната среда. Няколко месеца преди местните избори в Париж градоначалничката Ан Идалго и обкръжението й увеличават броя на екологичните проекти, отбелязва Франс прес. Кметството започна акция по озеленяване на столичните улици и площади и съобщи, че ще създаде \"градски гори\", за да противодейства на климатичните изменения и неблагоприятните последици от замърсяването. Френският президент Еманюел Макрон също заяви наскоро, че положението с климата е извънредно и обяви в края на април, че създава специален съвет за екологична защита, припомня Франс прес.", "date": "2019.07.09", "title": "Париж обяви климатично извънредно положение"}
{"url": "https://www.24chasa.bg/novini/article/7550647", "text": "Руският президент Владимир Путин каза днес, че не подкрепя призива на руския парламент за налагане на строги икономически санкции срещу Грузия, предадоха Ройтерс и ТАСС. В изявление, предадено по телевизията, той посочи, че от уважение към грузинския народ и в името на запазването на двустранните отношения с Грузия, не си струва да се въвеждат санкции, които рязко биха ескалирали кризата, възникнала между двете съседни страни след обидните коментари по негов адрес от страна на един грузински телевизионен водещ, предаде БТА. Като добави че в Грузия има хора, които протестират срещу безотговорното поведение на този човек, \"заради тези хора, заради възстановяването на пълноценните отношения между Русия и Грузия, аз не бих предприел нещо, което би усложнило нашите отношения\", подчерта Путин. Той отбеляза още, че не си струва да се завежда дело срещу оскърбилия го журналист Гиорги Габуния, което само би му оказало \"твърде голяма чест\".", "date": "2019.07.09", "title": "Путин: Не желая да налагам санкции срещу Грузия"}
{"url": "https://www.24chasa.bg/novini/article/7550661", "text": "Публикуваното видео с телефонни разговори е дело на структури, които имат антинатовски интереси, които искат да нанесат вреда на нашата стратегическа цел за членство в НАТО, заяви днес на пресконферениция в правителството премиерът на Северна Македония Зоран Заев, предаде МИА. В част от разговорите, които са публикувани, както подчерта Заев, са правени интервенции и са вадени от контекста, като с въпроса за Македонската православна църква. В останалите, според Заев, той само потвърждава ориентацията на правителството и държавата към евроатлантическа интеграция. Аз съм жертва на измама на добре организирана структура, която извлича ползи от нови тактики, форми и инструменти на медийна дискредитация, най-често на личности и страни с евроатлантически аспирации. Това е един от онези опити за нанасяне на директна вреда на нашите стратегически интереси да завършим процеса на нашето членство в НАТО. Това са добре организирани структури за разпространяване на влияние в интерес на трети страни, заяви премиерът Зоран Заев. Информационният сайт Плусинфо съобщи днес, че премиерът на Северна Македония Зоран Заев е разговарял с руските комици Владимир Кузнецов и Алексей Столяров, известни като Вован и Лексус, убеден, че говори с генералния секретар на НАТО Йенс Столтенберг и с бившия украински президент Петро Порошенко. В клипа, публикуван от комиците в ЮТюб, те твърдят, че са говорили със Заев три пъти - в края на август миналата година, през януари тази година и на 20 април. Те посочват, че до публикуването на клипа Заев наистина вярвал, че е говорил със Столтенберг и Порошенко. В този случай целта съм аз. Жертва съм на моята отвореност и достъпност за всички, каза Заев. Той посочи, че жертви на такива измамнически разговори са били и френският президент Еманюел Макрон, Борис Джонсън, турският президент Ердоган, бившият грузински президент Михаил Саакашвили, музикантът Елтън Джон. Заев обяви, че в бъдеще ще бъдат затегнати протоколите за безопасни комуникации, а правителството в сътрудничество с партньорите от НАТО ще изработи план за борба срещу акции за дезинформация и манипулиране. Депутатът от ВМРО-ДПМНЕ Антонио Милошоски днес на пресконференция в парламента заяви, че телефонните разговори, които са били публикувани в Ютюб на премиера Зоран Заев с руски комици, са сериозен дипломатически скандал. Най-отговорен за този скандал е премиерът Зоран Заев, но не по-малко отговорни са министърът на външните работи Никола Димитров и дипломатическият съветник на премиера Дане Талевски, каза Милошоски. Според Милошоски е нанесена щета не само на реномето на Република Северна Македония като държава, нанесена е щета и на репутацията на македонската дипломация.", "date": "2019.07.09", "title": "Заев: Аз съм жертва на измама на структури с антинатовски интереси"}
{"url": "https://www.24chasa.bg/novini/article/7550695", "text": "Министърът на здравеопазването Кирил Ананиев е подписал решение за откриване на обществена поръчка с предмет \"Избор на изпълнител за извършване на инженеринг (проектиране, строителство и авторски надзор) на Национална многопрофилна детска болница\". Това съобщиха от пресслужбата на Министерството на здравеопазването, цитирани от БТА. Крайният срок за подаване на офертите е до 20 август от 17.30 ч. Документите се подават в деловодството на МЗ. Отварянето на постъпилите предложения ще бъде на 21 август в сградата на МЗ. Очакванията на МЗ са през есента да бъде избран изпълнител и да започне реалното изграждане на Националната многопрофилна детска болница. Срокът за изпълнението на обществената поръчка е до 42 календарни месеца от подписване на договора с избрания кандидат. Предвиденият максимален финансов ресурс на възложителя за изпълнение на всички компоненти в обществената поръчка е 95 442 000 лв. с ДДС.", "date": "2019.07.09", "title": "Обявиха обществената поръчка за националната детска болница"}
{"url": "https://www.24chasa.bg/novini/article/7550710", "text": "Пловдивският апелативен съд остави в ареста П. М. като потвърди определението на Окръжен съд - Пловдив, с което е оставена в сила мярката му за неотклонение \"задържане под стража\", съобщиха от пресцентъра на Съдебната палата. Срещу него са повдигнати обвинения за отвличане и изнасилване на млада жена, станало в началото на януари 2019 г. Апелативните магистрати отхвърлиха искането на обвиняемият за освобождаване под \"домашен арест\", като прецениха, че са изпълнени двете предпоставки. Налице е обоснованото предположение, че той е извършил и двете престъпления, за които са му повдигнати обвинения в хода на досъдебното производство. За отвличането е предвидено наказание \"лишаване от свобода\" от 10 до 20 години, а за изнасилването - \"лишаване от свобода\" от 3 до 15 години. От досегашните осъждания на П. М. съдът прави извода, че при по-лека мярка за неотклонение от \"задържане под стража\" обвиняемият може да се укрие и да извърши друго престъпление. Определението на Апелативния съд е окончателно.", "date": "2019.07.09", "title": "Обвинен за отвличане и изнасилване остава в ареста"}
{"url": "https://www.24chasa.bg/novini/article/7550716", "text": "„Инициирахме промените след анализ на ЦИК след европейските избори. Анализът е изключително тревожен”, заяви депутатът от ГЕРБ Анна Александрова, председател на Правната комисия, в предаването  . „На първо място не може да се осигури сигурността на вота, което е най-важно”, обясни Александрова. „При провеждането на евровота в 31 секция, отчитайки се машинно, протоколът излиза с гласувалите брой избиратели, запечатват се флашките в плика, носят се в „Информационно обслужване”, след това в РИК. След като се включват – няма никаква информация и в двете флашки. Следва да се намеси софтуерен специалист, който да изкара информацията”, обясни Александрова. „Още повече тези машини нямат законова сертификация”. По думите й в 146 секции, определени за машинно гласуване, нито един избирател не се е възползвал от тази възможност. А в 295 секции с машинно гласуване, по този начин своя вот са дали под 10 избиратели. „За мен е най-важно да не бъдат опорочени местните избори. Ние управляващите отговаряме за честния вот. На места има до 3-4 гласувания – кмет на община, кмет на район, кмет на кметство, избор на общински съветници, преференции. Това са 5 гласувания. В София протоколът от машинното гласуване ще е дълъг над 15 метра”, обясни председателката на Правната комисия.", "date": "2019.07.09", "title": "Анна Александрова: В София протоколът от машинното гласуване ще е дълъг над 15 м"}
{"url": "https://www.24chasa.bg/novini/article/7550734", "text": "Две катастрофи станаха почти едновременно на няколко километра от входа на Кърджали. \"Фолксваген Голф\" с кърджалийска регистрация и софийски джип са се сблъскали челно. Минути по-късно на двайсетина метра от първата катастрофа е станала втора, в която са участвали три автомобила. И при двата инцидента няма тежко пострадали. За челния сблъсък е виновен кърджалийският шофьор, който е слязъл от автомобила видимо пиян. Тестът с дрегер на място е отчел над 2 промила алкохол. В момента на място се извършва оглед от криминалисти и изследователи. А огнеборци обезопасяват катастрофиралите автомобили. Движението по пътя, който води към Гърция и е доста натоварен, е затруднено. Полицаи регулират движението и се налага автомобилите да заобикалят мястото на катастрофите, като излизат извън пътното платно.", "date": "2019.07.09", "title": "Две катастрофи станаха почти едновременно край Кърджали. Единият от шофьорите - пиян"}
{"url": "https://www.24chasa.bg/novini/article/7550909", "text": "Гръцката полиция е открила тяло на жена на остров Крит, за което се предполага, че принадлежи на , съобщи Асошиейтед прес. 59-годишната Сюзън Ийтън - молекулярен биолог в института \"Макс Планк\" в германския град Дрезден, е изчезна миналия вторник край пристанището Ханя. Тя е била на острова за участие в научна конференция, припомня БТА. Според полицията тялото е било открито в пещера близо до пристанището. Следователи от Атина са заминали за Крит за участие в разследването.", "date": "2019.07.09", "title": "Откриха в пещера тялото на американката, изчезнала на остров Крит"}
{"url": "https://www.24chasa.bg/novini/article/7550916", "text": "Над 230 души са арестувани, а 3,8 милиона дози допинг са били иззети при най-голямата глобална хайка срещу трафика на стероиди и фалшиви лекарства, съобщи ДПА, цитирайки Европол. Агенции в 33 страни, включително САЩ, Германия, Франция и Великобритания, са взели участие в международната операция \"Вирибус\", съобщават от полицейската агенция на ЕС, както и от Световната антидопингова агенция (УАДА) и от Интерпол. Директорът на УАДА лично потвърди участието й в хайките. Разбити са 17 организирани престъпни групи, девет нелегални лаборатории, открити са над 800 криминални разследвания в резултат на проведената операция, която е била ръководена от полицейските управления в Италия и Гърция, предаде БТА. Международният олимпийски комитет приветства новината с изявление в Туитър, в което се казва, че \"е изключително важно да се води борба срещу дилърите, трафикантите и производителите, които правят възможна употребата на допинг в спорта и които стоят начело на тази криминална индустрия\". Съобщава се, че са били разкрити почти 1000 души, занимаващи се с производство, продажба или употреба на допингови вещества. При операцията са иззети 24 тона сурови стероиди на прах. \"През последните 20 години глобалната търговия с анаболни вещества е нараснала значително\", се казва в изявление на Европол вчера. \"Търговията с допингови вещества обикновено е децентрализирана и силно гъвкава, открита за всеки, който желае да си поръча стимулиращи средства по интернет или да пътува до страни производителки, за да купи субстанции на едро от законни производители\", отбелязва агенцията. Добавя се, че най-новите тенденции включват непрофесионални спортисти, колоездачи и занимаващи се с бодибилдинг, които си купуват малки количества стероиди от Азия и Източна Европа с намерение да ги препродават на местни фитнес клубове. Социални медии се използват за реклама на стероиди, а все повече хора ги купуват на черно онлайн, използвайки презареждащи се кредит карти и криптовалути, посочва ДПА.", "date": "2019.07.09", "title": "230 арестувани при глобална полицейска акция срещу трафика на стероиди"}
{"url": "https://www.24chasa.bg/novini/article/7550867", "text": "Германската полиция отвори за пешеходци и уличен трафик района около Централната джамия в Кьолн, след постъпилият днес заплашителен имейл срещу комплекса, предаде ТАСС, цитирана от БТА. \"Проверката е приключила и нищо подозрително не е открито. Всички ограждения около джамията са премахнати\", съобщи в Туитър местната полиция. По-рано беше съобщено, че срещу Централната джамия в Кьолн е постъпил заплашителен имейл. Полицията евакуира хората от сградата и я претърси със специално обучени кучета. Районът около джамията бе частично затворен за пешеходци и уличен трафик.", "date": "2019.07.09", "title": "Не откриха подозрителни предмети в джамията в Кьолн след отправените заплахи"}
{"url": "https://www.24chasa.bg/novini/article/7550930", "text": "След груповото изнасилване на момиче в Германия, в ареста остава 14-годишното българче, съобщава  . От българското външно министерство са запознати със случая, но отказват коментар, докато тече разследването. Максималното наказание, което германският закон предвижда за непълнолетни изнасилвачи, е до 10 години затвор. Случаят породи голямо обществено недоволство. В петък вечер малко след 22 часа вечерта група момчета нападат и изнасилват 18-годишно момиче. Жители на Мюлхайм чуват писъците на жертвата и викат полицията. „Изпратихме няколко екипа и за щастие само на стотина метра встрани, попаднахме на група деца и младежи, които отговаряха на описанието на свидетелите и жертвата”, обясни Петер Елке, говорител на полицията в Есен. Полицията бързо установява, че две от момчетата са на 12 години. Останалите три са на 14 години. И петимата заподозрени са с български паспорти. Един от тях - 14 годишният Георги С. остава в ареста, защото в досието му вече има два подобни случая. Останалите момчета са предадени на семействата им. Пострадалото момиче е в болница.", "date": "2019.07.09", "title": "14-годишният Георги остава в ареста за изнасилването в Германия, грозят го 10 лета затвор"}
{"url": "https://www.24chasa.bg/novini/article/7550933", "text": "Рос Перо, който два пъти участва като независим кандидат за президент на САЩ, почина на 89-годишна възраст, съобщава във вторник The Dallas Morning News. Говорителят на семейството Джеймс Фулър заяви, че Перо е починал рано тази сутрин, предаде  Колоритният милиардер от Тексас Рос Перо беше известен бизнесмен, който се издигна от бедността в епохата на Депресията, за да стане един от най-богатите хора в страната като основател на гиганта за компютърни услуги Electronic Data Systems Corp. В продължение на последните пет месеца обаче той се бореше неуспешно с левкимия, посочва далаския вестник. Рос Перо е известен с двете си участия като независим кандидат за Белия дом през 1992-а и през 1996-а година. През 1992 година Перо се впусна в президентската кампания като независим кандидат, предизвикващ републиканския президент Джордж Буш - старши и демократа Бил Клинтън. Когато Перо успя да привлече почти 19% от вота на американците, което беше най-големият процент в президентска битка в САЩ за трети участник от 80 години насам, републиканците го обвиниха за поражението на Буш старши. Тогава президентът страна Бил Клинтън. Рос Перо основава Electronic Data Systems Corp. през 1962-а година и в последствие продава контролния пакет на компанията на General Motors за цели 2,5 млрд. долара през далечната 1984-а година. По-късно той основа и компания - Perot Systems Co. През април 2019-а година списание \"Форбс\" оцени състоянието на Рос Перо на 4,1 млрд. долара.", "date": "2019.07.09", "title": "Почина Рос Перо, двукратен независим кандидат за президент на САЩ"}
{"url": "https://www.24chasa.bg/novini/article/7550906", "text": "Министърът на енергетиката Теменужка Петкова уведоми депутатите от енергийната комисия, че е сезирала КЗК и КЕВР за цените на Българската независима енергийна борса през последния месец.  Тя е настоявала те да извършат проверка има ли проблем при търговията на свободния пазар и ако има, да се търси решение, каза тя. Енергийната комисия в парламента се събра, като покани работодателите и търговците на ток, както и фирмите от държавната енергетика, за да се обсъди ситуацията на свободния пазар на електроенергия. Министър Петкова сподели и идея, която се е породила в търсене на решение заедно с БЕХ, и това е създаване на специална платформа на борсата, на която да се търгува електроенергия, но само за големите индустриални предприятия. Подобни варианти имало във Франция и в Румъния. Петкова вчера разговаряла с Клаус-Дитер Борхард, шеф на вътрешни енергийни въпроси в ЕК, за да сподели тази нова идея. Тепърва обаче ще се търси одобрение на комисията. Петкова каза още, че държавната енергетика дава 63,4 % от електроенергията. Тя изброи и числа за предлагането на ток на борсата от държавните дружества. За полугодието те са пуснали на борсата 2,78 милиона мегават/часа, а са купени 2,46 милиона на платформата \"Ден напред\". На платформата за двустранни договори разликата между предложени и купени количества е 1,27 милиона мегават/часа.  17 сигнала имало в борсата към КЕВР за евентуални нарушения при търговията. Днес сутринта е дошъл 18-тият. Това съобщи председателят на регулатора Иван Иванов.  След промени в закона КЕВР е задължена да извършва разследвания за манипулации на борсата, злоупотреба с информация и т.н. Иванов обаче уточни, че разследването трае поне 4 години, като даде пример с други европейски държави. Индустриалците бяха категорични, че за изминалия период от годината токът на българската борса е бил с най-висока цена в Европа. Председателят на АИКБ Васил Велев заяви, че с тази цена българската индустрия е с няколко метра назад от конкурентите си. Това яде заплатите на заетите, което той нарече кражба.  Той настоя, че цените са манипулирани и е въпрос на национална сигурност, тъй като колкото е по-скъп токът, толкова са по-високи цените на стоките и услугите.  Красимир Тачев каза, че има търгове за определени фирми.  Константин Стаменов, шеф на БФИЕК, заяви, че някои от търговците прекратяват току-що сключени договори с предприятията, което не е нормално и с тези цени на електроенергията се изземват парите за инвестиции в предприятията.  В отговор на въпросите Петкова заяви, че всичките тези проблеми, които се обсъждат, ще бъдат решени с пълната либерализация на пазара и с пазарните обединения със съответните държави. За да стане това обаче, първото условие е да има мерки за защита на уязвимите битови потребители. Докато това стане, поетапно би могло на свободния пазар да излиза малкият бизнес, който е на ниско напрежение.", "date": "2019.07.09", "title": "Теменужка Петкова сезирала КЗК и КЕВР за цената на тока на борсата"}
{"url": "https://www.24chasa.bg/novini/article/7550945", "text": "Мисията \"Аполо 11\", свързана с първото стъпване на човек на Луната, се превърна в катализатор за много научни и технологични пробиви, предаде Франс прес. Този месец се отбелязва 50-годишнината й. За програмата \"Аполо\" НАСА построи най-мощната ракета в историята - Сатурн V. \"Аполо\" бе своеобразна лаборатория за решаване на огромните инженерни проблеми, с които се сблъсквахме\", заяви историкът Брайън Одъм от космическия център Маршал на НАСА. До 60-те години на миналия век компютрите бяха с огромни размери и изразходваха много енергия. Всичко се промени с появата на твърдите дискове, които направиха възможна достатъчната миниатюризация, за да може компютри да бъдат качени на борда на космически кораби. Тази еволюция започна преди програмата \"Аполо\", но бе ускорена благодарение на нея, предаде БТА. НАСА разработи малък апарат за пречистване на вода, който тежи 255 милиграма и се побира в човешка длан. Той пречиства водата, като освобождава сребърни йони, без да използва хлор. Друг проблем при пътуванията в космоса бе свързан със съхраняването на храна, без да се използват хладилници, които заемат голямо място и изразходват много енергия. За целта специалисти от НАСА усъвършенстваха технология, известна като лиофилизация - дехидратиране на храни при много ниска температура, за да съхранят формата и хранителните си вещества, но без да съдържат вода, като масата им значително намалява. Технологии за цифров анализ на изображения, разработени от НАСА за подобряване качеството на снимките на лунната повърхност, намериха приложение в медицината, по-специално в компютърната томография и ядреномагнитния резонанс. Ботушите на Нийл Армстронг и другите стъпили на лунната повърхност астронавти бяха изработени от материали, които впоследствие се използваха за спортни обувки и маратонки. Одеялата за оцеляване, използвани днес от спасители в целия свят, са разработени от НАСА, за да защитят астронавтите от слънчевите лъчи и претопляне. Астронавтите имаха геоложка мисия - да извършат сондажни работи на лунната повърхност и да вземат скални проби на дълбочина до 3 метра. Въз основа на получените резултати компанията \"Блек енд Декър\" разработи алгоритъм, за да оптимизира функционирането на двигателя на своя бормашина и да намали разхода й на енергия.", "date": "2019.07.09", "title": "Този месец отбелязваме 50-годишнината от стъпването на човек на Луната"}
{"url": "https://www.24chasa.bg/novini/article/7550960", "text": "Парламентът да обсъди утре ветото на президента върху промените в Закона за устройството на Черноморското крайбрежие, предвижда проектопрограмата на Народното събрание за тази седмица. С измененията се въвеждат изисквания за временно разполагане на палатки, кемпери и каравани, както и административнонаказателна отговорност за тяхното нарушаване, предаде БТА. В проектопрограмата на парламента е и първото четене на изменения в Закона за пътищата, свързани с функционирането на толсистемата, както и второто гласуване на промени в Закона за посевния и посадъчния материал. Като първа точка в четвъртък се предвижда депутатите да обсъдят на второ четене изменения в Закона за здравето, след което да продължат с първото четене на промени в Закона за рибарството и аквакултурите и с второто гласуване на изменения в Закона за българските лични документи. Предвижда се в петък парламентът да разгледа на първо четене промените в Изборния кодекс, с които се предлага отмяна на машинното гласуване за местните избори, както и изменения в Закона за железопътния транспорт. Предвиден е и парламентарен контрол.", "date": "2019.07.09", "title": "Парламентът ще обсъди утре ветото на Радев върху дивото къмпингуване"}
