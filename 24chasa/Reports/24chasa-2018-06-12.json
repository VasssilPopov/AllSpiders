{"url": "https://www.24chasa.bg/novini/article/6909272", "text": "Президентът на САЩ: Ще се срещнем и в Белия дом КНДР ще изостави ракетите и ядрените оръжия, а САЩ ще прекрати военните учения в Южна Корея. Това заяви на пресконференция Доналд Тръмп след 5-часови исторически разговори със севернокорейския лидер Ким Чен Ун в хотел “Капела” на остров Сентоса в Сингапур. Президентът на САЩ добави, че срещата е надминала очакванията му, и я определи като честна, пряма и продуктивна, но Двамата лидери подписаха всеобхватен документ, насочен към ядреното разоръжаване на Корейския полуостров. Те се разбраха още по гаранции за сигурността на КНДР и незабавна размяна на тленните останки на идентифицираните изчезнали по време на бойни действия между двете Кореи. но Доналд Тръмп заяви, че засега това няма как да стане. “Бих искал да ги върна у дома, но това не е част от уравнението точно сега. Ние ще прекратим военните игри”, обеща Доналд Тръмп. Според него ученията са провокация и са неуместни, освен това струват много пари на САЩ. В началото на срещата Доналд Тръмп и Ким Чен Ун направиха продължително ръкостискане и позираха за снимка. “Г-н Ким, за мен е голяма чест да съм с вас и знам, че ще решим голям проблем, голяма дилема, които досега бяха неразрешими. Ще работим заедно и ще се погрижим за това. Благодаря много”, каза Тръмп. “Мисля, че работейки в тясна хармония с вас, г-н президент, разбира се, че ще има предизвикателства, но искам да свършим тази голяма работа. Оставяме миналото зад себе си. Светът ще види историческа промяна”, пък отвърна Ким. Доналд Тръмп обсипа с похвали севернокорейския лидер и сподели, че той е достоен и много интелигентен преговарящ. Президентът разкри, че Ким Чен Ун се е съгласил да унищожи голям полигон за изпитание на ракети, но не сподели подробности. Американският лидер благодари на Сингапур за домакинството, а също така похвали лидерите на Южна Корея, Китай и Япония. Той не пропусна да благодари и на Ким за смелата стъпка, която направи за народа си. изтъкна американският президент и добави, че враговете наистина могат да се превърнат в приятели. “Няма ограничения, които Северна Корея да не може да преодолее, ако се откаже от ядрените оръжия и се ангажира с търговия”, каза президентът на САЩ.  Тръмп сподели още, че бил подготвил 300 мощни санкции срещу Пхенян през миналата седмица, но ги отложил заради срещата, тъй като би било неуважително към Северна Корея. “Още от самото начало ние, допаднахме. Знам кога някой иска споразумение... просто го усещам, инстинктът ми, талантът ми. Мисля, че той иска да сключи споразумение. Ние ще разберем много скоро, защото преговорите продължават”, разказа Тръмп за срещата си с Ким.  И добави, че Ким Чен Ун е приел поканата му да посети Белия дом и че сам е готов да отиде в Пхенян, когато настъпи моментът. Президентът на Южна Корея е прекарал безсънна нощ заради срещата, съобщи Ройтерс. “Надяваме се, че срещата ще ни доведе до пълно ядрено разоръжаване, мир и нова ера в отношенията между двете Кореи и САЩ”, обяви Мун Дже Ин. Същевременно Русия обяви, че не може да не приветства успеха на срещата, но изрази предпазливост по отношение на липсата на подробности в споразумението. “Дяволът е в детайлите, разбира се, и е необходимо да разберем спецификите. Но както разбираме, беше даден импулс”, заяви зам.-министърът на външните работи на Русия Сергей Рябков.  Севернокорейският лидер Ким Чен Ун отказа да използва за подписване на документи писалката, предоставена от сингапурските домакини. Вместо нея той взе подадената от сестра му Ким Йо Чен, съобщи ТАСС. След като лидерът на КНДР седна на масата, до него веднага се приближи по-малката му сестра и му подаде писалка. Ким Чен Ун не докосна онази, която бе сложена на масата до папката пред него, уточнява агенцията. Лицето на Ким пък изрази истинско стъписване, когато президентът Тръмп се обърна към фотографите на срещата с настояването да направят двамата лидери да изглеждат “по-красиви, по-слаби и перфектни”. Предполага се, че Ким, който на младини е учил в Швейцария, разбира английски и му е станал ясен смисълът на казаното. В мрежата пък веднага се появиха майтапи, че в Сингапур са се срещнали двете най-лоши прически в света. За сметка на тази не особено деликатна реплика американският президент направи жест, като позволи на събеседника си да надникне във вътрешността на бронираната му лимузина за 1,6 млн. долара, наречена “Звярът”. Колата на Ким е дори по-скъпа - неговият “Мерцедес S 600” струва 2 млн. долара и в него има дори преносима тоалетна.  Телешки ребра и свинско със сладко-кисела заливка бяха основните блюда в менюто, сервирано на президента на САЩ Доналд Тръмп и севернокорейския лидер Ким Чен Ун на работния им обяд в Сингапур, предаде Ройтерс. То е било подготвено така, че да съчетава вкусовете на Изтока и Запада. Предястията са включвали скариди и салата от авокадо, салата от зелено манго по югоизточноазиатска рецепта с дресинг от мед и лайм, както и пресен октопод. На масата имало и оизеон - корейско блюдо с пълнени краставици. За десерт пък членовете на двете делегации са можели да избират между парфе от черен шоколад, ванилов сладолед със сироп от зрели череши и лимон и тестен десерт с пълнеж от крем. Наблюдатели зорко анализираха и езика на тялото на двамата лидери. Според тях с началното ръкостискане Тръмп е проявил обичайната си доминантност, като първи е протегнал ръка, а след това е потупал многократно горната част на ръката на Ким. За да не позволи надмощие, лидерът от Пхенян пък здраво стиснал ръката на американеца и го гледал право в очите. ", "date": "2018.06.12", "title": "Ким маха ядрените оръжия, Тръмп спира военните учения със Сеул (Обзор)"}
{"url": "https://www.24chasa.bg/novini/article/6909568", "text": "Израелският премиер Бенямин Нетаняху приветства срещата на президента Доналд Тръмп със севернокорейския лидер Ким Чен-ун и я нарече историческа. Той направи връзка между преговорите в Сингапур с твърдата позиция на Вашингтон към иранската ядрена програма, предадоха Ройтерс и БТА. \"Това е важна стъпка в усилията да бъдат премахнати ядрените оръжия на Корейския полуостров. Президентът Тръмп зае и твърда позиция срещу опита на Иран да се сдобие с ядрени оръжия, както и към неговата войнственост в Близкия изток\", се казва в декларация на израелския премиер, цитирана от Ройтерс.", "date": "2018.06.12", "title": "Нетаняху за срещата Тръмп-Ким: Важна стъпка срещу ядрените оръжия на Корейския полуостров"}
{"url": "https://www.24chasa.bg/novini/article/6909382", "text": "Бившият кмет на столичния район “Младост” Петко Дюлгеров, който е обвинен по дело за корупция заедно с Десислава Иванчева, е прибрал дела си от 14 хил. евро подкуп, след като се усамотил в мъжката тоалетна на заведение на ъгъла на столичните ул. “Раковски” и “Гурко”, разказаха запознати с разследването. На 17 април т.г. там Дюлгеров се срещнал с предприемача Александър Ваклин, който му дал общо 70 хил. евро подкуп за Иванчева и заместничката ѝ Биляна Петрова, за да му придвижат преписка. Според обвинението тримата поискали общо 500 хил. евро от бизнесмена. Защитата на Дюлгеров обжалва ареста му. Вчера тя поиска апелативният спецсъд да го пусне на свобода, тъй като му предстои трансплантация на роговица. Имало опасност, ако операцията се забави, Дюлгеров да ослепее. “Позволете му да продължи да вижда света, жена си и децата си, да бъде пълноценен гражданин”, пледира адвокат Марияна Тодорова. Прокурор Емилия Станинска не се съгласи. В обясненията на Дюлгеров пишело, че той е взел 14 хил. евро, за да може с част от тях да спонсорира тв предаване. С другата щял да оперира окото си. Тричленният съдебен състав с председател Галя Георгиева отказа да пусне Дюлгеров. Магистратите се позоваха на медицинска експертиза, в която се сочи, че операцията на Дюлгеров не е спешна и заболяването няма да се усложни, ако той е в ареста. Според съда има доказателства, които уличават Дюлгеров в престъплението и те не са свързани само с обясненията му. По дланите на бившия кмет имало следи от веществото, с което били белязани парите от подкупа.", "date": "2018.06.12", "title": "Задържан с Иванчева взел пая си от 14 хил.  евро подкуп във WC (обзор)"}
{"url": "https://www.24chasa.bg/novini/article/6909585", "text": "Депутатите в долната камара на британския парламент отхвърлиха поправка в законопроект за Брекзит, предвиждаща право на вето на парламента за бъдещото окончателно споразумение с Брюксел за излизане на Великобритания от ЕС, предадоха Ройтерс и Франс прес. 324 депутати гласуваха против поправката, внесена от Камарата на лордовете в законопроекта за излизане от ЕС. Отхвърленият от Камарата на общините текст предвиждаше парламентът да върне правителството на масата за преговори, ако не му допадне споразумението с Брюксел. Поправката бе подкрепена от 298 депутати. Депутатите приеха компромисен текст, предвиждащ, че ако парламентът отхвърли окончателното споразумение за Брекзит, в срок от 28 дни ще бъде представен план как възнамерява да действа правителството, предаде БТА. Така Тереза Мей избягна поражение в парламента и успя да потуши надигащия се бунт на проевропейски депутати от нейната партия. Според ДПА преди гласуването тя се е срещнала с 20 проевропейски депутати консерватори, за да ги убеди да подкрепят правителството.", "date": "2018.06.12", "title": "Долната камара на британския парламент \nподкрепи Мей при гласуването за Брекзит"}
{"url": "https://www.24chasa.bg/novini/article/6909594", "text": "Министерството на външните работи на България приветства постигнатата договореност между правителството на Гърция и правителството на Република Македония по въпроса за името, се казва в разпространена за медиите декларация на българското външно ведомство. По този начин се отваря пътят към европейската и евроатлантическата интеграция на нашата съседка. Това е реален шанс в края на българското председателство на Съвета на Европейския съюз да има напредък и хоризонт за започване на преговори за присъединяване, се казва в декларацията. България е признала Република Македония с конституционното й име още през януари 1992 г. и новото име Република Северна Македония не следва да бъде интерпретирано като основание за евентуална промяна на съществуващите граници или претенции към съседите относно език, култура, история и идентичност, се заявява още в нея. \"МВнР ще настоява нашите две съседни, партньорски и приятелски държави да дадат гаранции, че в договора помежду им тези два принципа ще бъдат недвусмислено заявени и потвърдени.\".", "date": "2018.06.12", "title": "Външно министерство приветства решението на Гърция и Македония за името"}
{"url": "https://www.24chasa.bg/novini/article/6909600", "text": "Гражданите ще имат последната дума за договореното име Република Северна Македония, заяви македонският премиер Зоран Заев на пресконференцията тази вечер, цитиран от македонските медии. Гражданите трябва да излязат на референдум наесен и той да бъде успешен. Гражданите ще вземат решението, а аз ясно съобщавам своята позиция и призовавам гражданите да уловят този шанс, каза Заев, отговаряйки на журналистически въпроси. Той допусна възможността заедно с референдума да бъдат организирани и предсрочни парламентарни избори, предаде БТА. Те може да се състоят едновременно с референдума, а може с президентските избори. Не съм се консултирал с коалиционните партньори по въпроса. Според мене е добре да се изкара целият мандат заради икономиката, доколкото зависи от нас, но сме готови и за избори, анкетите са на наша страна, каза Заев. Договорът за новото име на Македония ще бъде подписан през уикенда, но още няма официално потвърждение къде ще стане това. По-рано медиите в Македония и Гъриця съобщиха, че договорът ще бъде подписан в Преспа в събота.", "date": "2018.06.12", "title": "Заев: Гражданите ще имат последната дума за договореното име"}
{"url": "https://www.24chasa.bg/novini/article/6909493", "text": "Двамата пилоти от авиобаза Крумово Пламен Пантилеев и Стоян Неделчев, които загинаха в понеделник с падналия хеликоптер, са имали съответно 17 и 18 часа във въздуха от началото на т.г. досега. Единственият оцелял от тричленния екипаж Алексей Каменов е навъртял 20 часа. По стандартите на НАТО летателните часове на военен летец са 180 часа за година. Ако при подготовката се използва тренажор, нормативът с него е 40 часа. Останалото време трябва да е в небето. Това обяви командващият ВВС генерал-майор Цанко Стойков на извънреден брифинг в авиобаза Крумово ден след авиокатастрофата. Той призна, че причината за малкия брой часове е недостатъчен авиационен ресурс. “И други държави от алианса имат подобен проблем. Българските ВВС изпълняват само основните задачи, които са ангажимент към НАТО. Други не се извършват”, каза ген. Стойков. Капитан Пламен Пантилеев е от Бяла, Русенско. На 14 юни е трябвало да навърши 48 г. Той е с 660 часа във въздуха за 24 г. служба. Втората жертва - капитан Стоян Неделчев, е на 45 г., роден е в Елхово. Той е с 498 часа за 21 г. във ВВС. Спасилият се бордови техник Алексей Каменов има 940 часа за 20-ина години във военната авиация. Командващият ВВС ген. Цанко Стойков обаче е категоричен, че На 11 юни те са извършвали тренировъчен полет за аварийно-спасителни работи с вертолет Ми-17. Това е същата машина, която откри тазгодишния парад на Гергьовден с българското знаме. В понеделник на хеликоптера са летели 5 екипажа. В последния са били пилотът Пламен Пантилеев и помощникът му Стоян Неделчев. Те са изпълнили поставената задача “спасяване с бързо въже” и вертолетът е тръгнал да напуска площадката за тренировка около 20,30 ч. Тогава внезапно опашката му се е завъртяла на 180 градуса. “Това е неестествено. Машината се е заклатила, загубила е баланс и е полетяла към земята”, обясни командирът на авиобаза Крумово бригаден генерал Димитър Иванов. По думите му за 2 секунди вертолетът е паднал от 30 метра височина на 300-400 м от летище Пловдив. Всичко е станало толкова бързо, че екипажът не е имал време да съобщи за възникналия проблем. Първият и вторият пилот са издъхнали на място. “Двамата са били с колани за разлика от офицерски кандидат Алексей Каменов, който е седял зад тях. през тях”, казаха разследващите от военноокръжната прокуратура в Пловдив. 47-годишният Алексей Каменов е бил потрошен, но е успял да извърви 100 метра. Първоначално е закаран в университетската болница “Св. Георги” в Пловдив, но няколко часа по-късно е преместен във ВМА-София. Той е със счупен глезен и 3 строшени ребра. Има и притискане на гърдите. Състоянието му в момента е стабилно, в съзнание е и е контактен. След транспортирането му във ВМА министърът на отбраната Красимир Каракачанов отиде при него. По-рано в понеделник около 23 часа пристигна в авиобаза Крумово, където проведе разговор с командния състав до 1 ч. След срещата Каракачанов обяви пред журналисти, че вероятно причината за тежкия инцидент е технически проблем с машината. Едно от предположенията е за повреден опашен винт. Военни от авиобаза Крумово обаче са на друго мнение. а не да губи височина. Най-вероятно става въпрос за авария в автомат-пълнителя на лопатките”, смятат колеги на загиналите. Те са единодушни, че метеорологичните условия са били подходящи. Командващият ВВС ген. Стойков потвърди, че във фаталния ден облачността е била висока. Имало е видимост 10 км и почти никакъв вятър - 1 метър в секунда. Другата хипотеза е за пилотска грешка, но тя е малко вероятна. Двете жертви капитан Пантилеев и вторият пилот Неделчев са били опитни летци, твърдят командирите им. Загиналите са участвали в специални мисии и са спасили баща и син при наводнението в с. Бисер. “Това са хора със стаж. Упражнението, което са изпълнявали, не е било сложно и не е изисквало специални умения или маневри, за да доведат до грешка, какъвто бе случаят миналата година във Варна”, каза вицепремиерът Красимир Каракачанов. Бригаден генерал Димитър Иванов също смята, че пилотска грешка е малко вероятна. “Задачата, която са изпълнявали, е тренирана хиляди пъти”, категоричен е той. След катастрофата министър Красимир Каракачанов призна, че модернизацията на армията ни е закъсняла с години. “Много политици дрънкаха глупости и още го правят, че не ни трябват пари за съвременно въоръжение или ремонт на наличната техника, която е здрава, годна, но е необходимо да се поддържа. Затова трябва да се отделят нужните средства”, каза Каракачанов. Вертолетът Ми-17 е катастрофирал в момент, когато на летище Пловдив е имало близо 500 души пасажери за полетите до Лондон и Бергамо, както и изпращачи. Тъй като е било светло, с телефоните си и са качили видеата в социалните мрежи. “Ще се свържем с тях и ще ги помолим да ни предоставят клиповете”, каза пред “24 часа” шефът на военноокръжната прокуратура в Пловдив полк. Димо Бъчваров. Там е образувано досъдебно производство за катастрофата. Законовият срок за разследването е 4 месеца. Във вторник започнаха разпити на очевидци. “Ще се работи и по двете версии за технически проблем и пилотска грешка. Няма данни чуждо тяло да се е ударило в машината, нито пък перките да са закачили клони или жици, тъй като мястото там е голо”, обясни полк. Димо Бъчваров. След разбиването на хеликоптера на място са пристигнали линейки и пожарни. Огнеборците са започнали да обливат машината и така са предотвратили да избухне в пламъци. Първият оглед не е затруднил работата на летище Пловдив. Самолетите за Лондон и Бергамо са излетели един след друг в рамките на 5 минути. Още на местопроизшествието разследващите са прибрали черната кутия. Предстои да бъдат дешифрирани записите от нея. Взети са вещите на загиналите пилоти - телефони, документи, Катастрофата с Ми-17 не е поставила под заплаха здравето и живота на пасажари и изпращачи на летище Пловдив, твърди зам.-командващият ВВС ген. Петьо Мирчев. “Хеликоптерът не е летял над терминала, а в близост до него. Ръководствата на гражданското и военното летище си взаимодействат. Когато идва пътнически самолет, нормалната практика е военните полети да се преустановят”, посочи ген. Мирчев. Той е категоричен, че Ми-17 се е разбил на безопасно разстояние от летище Пловдив. Както и в София, военните от авиобаза Крумово и гражданският аеропорт използват една и съща писта. Заради катастрофата с Ми-17 са спрени всички полети във военната ни авиация до изясняване на причината. “Отделно от разследването на военноокръжната прокуратура ще се прави и второ - на отдел “Авиационна безопасност”. Комисията трябва да е готова със заключенията си в 30-дневен срок”, заяви началникът на военната полиция Борислав Сертов. Министърът на отбраната Каракачанов обяви, че семействата на загиналите ще бъдат подпомогнати. “Каквото и обаче да направим, няма как да възстановим загубата на близките”, каза той. Загиналите са семейни, с по две деца. Очаква се погребенията им да бъдат в четвъртък. Веднага след трагедията на семействата на жертвите. В разговор с вицепремиера той е разпоредил да бъде информиран за фактите и обстоятелствата за инцидента. Поднасям искрените си съболезнования на семействата, написа президентът Румен Радев в профила си във фейсбук. Кап. Неделчев и кап. Пантилеев ще останат в паметта ни като достойни мъже, загинали при изпълнението на служебните си задължения, допълни държавният глава. Лобизмът убива. Крайно време е да се потърси отговорност от онези политици, които, преследвайки користни политически интереси, със своите решения излагат на риск живота и здравето на нашите военнослужещи, каза президентът Румен Радев, цитиран от БТА, при посещението си във ВМА, където се срещна с офицерски кандидат Алексей Каменов. Това е една голяма трагедия и призовавам да няма политически спекулации по нея, защото не е морално, подчерта президентът. Мнозинството прекрати модернизационните процеси в армията, върна ги в изходна точка. Предвидените за тези проекти стотици милиони къде изтекоха? Вместо да идат за ремонт на техника и подготовка, те пак отидоха за саниране, каза Румен Радев. Многократно през годините аз алармирах, че ще стигнем до положението да загиват летци. Министър Каракачанов е поставен в политически, финансови и правни рамки, от които той повече от това не може да направи, заяви президентът. По-късно Румен Радев отиде в авиобаза Крумово. От командването на поделението помолиха журналистите да си тръгват, тъй като държавният глава няма да дава изявления.", "date": "2018.06.12", "title": "Загиналите пилоти имат по 17 и 18 часа във въздуха за 6 месеца"}
{"url": "https://www.24chasa.bg/novini/article/6909631", "text": "Огънят е пламнал в района на кривия тунел, тъй като пламъците са в близост до далекопровод е спрян токът в тунела. Шофьорите трябва да се с виждат с повишено внимание, предаде  От пожарната казаха, че огънят е низов и е обхванал около 2 декара. На мястото има изпратени достатъчно екипи на пожарната, които се опитват да локализират огъня.", "date": "2018.06.12", "title": "Пожар пламна в района на Кресненското дефиле"}
{"url": "https://www.24chasa.bg/novini/article/6909465", "text": "Пет обвързващи оферти са подадени за купуването на Пиреос Банк България, която е дъщерно дружество на гръцката Пиреос Банк. Това съобщи гръцкият финансов сайт banks.com.gr. във вторник. Сред тях имало три български банки, един капиталов консорциум и гръцката Eurobank, която притежава българската Пощенска банка, твърди сайтът. Опитът на “24 часа” да научи имената на българските кандидати се оказа неуспешен, тъй като никой не пожела да коментира новината. Запознати допуснаха, че консорциумът може да е на група инвеститори, водени от американския фонд Apollo Global Managment. Твърдението обаче може да е и спекулация, тъй като името точно на този фонд дежурно се спряга при предстоящи банкови сделки. Офертите за Пиреос Банк България се подават в Гърция и параметрите на евентуалната сделка ще се договарят там. Едва на финала, избраният купувач трябва да получи и одобрението на БНБ, и на българската КЗК. В края на октомври 2017 г. Пиреос Банк обяви, че свива експозициите си заради кризата и дори успя да продаде сръбското си звено Direktna Banka. Пиреос Банк бе сред гръцките банки, които през ноември 2015 г. получиха 2,72 млрд. eвpo държавно финaнcиpaнe от гpъцкия cпacитeлeн фoнд. ", "date": "2018.06.12", "title": "Пет оферти имало за “Пиреос”  у нас, 3 били от български банки (Обзор)"}
{"url": "https://www.24chasa.bg/novini/article/6909402", "text": "Министър-председателят Бойко Борисов участва в пленарната сесия на Глобалната конференция на Американския еврейски конгрес в Йерусалим. В своето изказване на форума премиерът Бойко Борисов изтъкна, че на фона на динамичните глобални и регионални процеси, българо-израелските отношения се развиват устойчиво. \"Тези отношения почиват върху ясни принципи на взаимодействие, върху изграденото взаимно доверие и споделените ценности, като в основата им е общата визия за бъдещето на двата съседни района\", посочи министър-председателят. Българският премиер напомни, че най-яркият израз на връзката между двата народа е спасяването на цялата българска еврейска общност от близо 50 000 човека в най-мрачните години на Втората световна война. Това се случва благодарение на категоричната позиция на българските граждани, на Българската православна църква, на видни общественици и интелектуалци. \"Историята на спасяването на българските евреи е част от общата ни история, която ние не трябва да забравяме и трябва да предадем на децата си\", изтъкна Бойко Борисов. Той подчерта, че днес не трябва да допуска връщането на ксенофобията и антисемитизма, предаде БТА. Премиерът Бойко Борисов благодари на министър-председателя на Израел Бенямин Нетаняху, че призна заслугата на нашите предци за спасяването на българските евреи. \"Много скоро ние ще имаме два идентични паметника в София и Тел Авив, посветени на този исторически факт и показващи нашата съвместна признателност\", съобщи Борисов. \"Като държава-член на ЕС, а още повече и като председател на Съвета на Европейския съюз, България остава ангажирана с регионалните и международните партньори в подкрепа на усилията за възобновяване на мирните преговори за намиране на решение на конфликта между Държавата Израел и Палестина\", заяви българският министър-председател. Той отбеляза, че близкоизточният мирен процес е в застой и не намира необходимия импулс да доведе двата народа до споразумение за окончателния статут. Премиерът Борисов посочи, че визията на българското председателство за подобряване на свързаността на страните от Западните Балкани като основен инструмент за преодоляване на различията в региона би могла да се приложи и тук. \"Надявам се този опит да даде резултат за народите и кураж на други региони за преодоляване на конфликтите\", сподели той. В заключение министър-председателят отбеляза, че Израел е важна и градивна част от съвременната архитектура на международните отношения. \"Без Израел Европа и европейската цивилизация биха били в по-голяма опасност от надигащия се радикализъм и религиозен фундаментализъм в Близкия изток\", каза Бойко Борисов. По думите му откриването на шестия европейски офис на Американския еврейски конгрес в София е още едно изключително признание за активната и балансирана политика, която България провежда на Балканите и в Европа и доказателство за престижа и авторитета на нашата страна. В българската делегация, която е на работно посещение в Израел, влизат вицепремиерът Томислав Дончев, министърът на образованието и науката Красимир Вълчев, заместник-министърът на външните работи и национален координатор по антисемитизма Георг Георгиев и кметът на София Йорданка Фандъкова.", "date": "2018.06.12", "title": "Борисов: Отношенията с Израел почиват върху взаимно доверие и споделени ценности"}
{"url": "https://www.24chasa.bg/novini/article/6909397", "text": "8 българи са изнасилили 13-годишно момиче в град Велберт в Германия, предава немското издание \"Билд\". 6 от изнасилвачите, които са на възраст между 14 и 16 години, са задържани, а останалите двама се издирват. Инцидентът е станал на 21 април, но не е бил оповестен публично от органите на реда до днес. Вечерта около 18 часа момичето се прибирало към дома си след тренировка по плуване, когато било пресрещнато от момчетата в гора в града.  Първоначално 2 от момчетата са изнасилили тийнейджърката, докато другите 6 са снимали случващото се с телефоните си. След това я завлекли през гората под мост, където отново момичето било изнасилвано.  \"Видеото, заснето с телефон, не може да се използва като криминално доказателство\", каза главният прокурор Волф-Тилман Баумерт.  \"Идентифицирали сме момчетата, които издирваме\", допълни още той.", "date": "2018.06.12", "title": "8 български младежи изнасилили 13-годишна в Германия, снимали с телефоните си"}
{"url": "https://www.24chasa.bg/novini/article/6909458", "text": "Българската крава Пенка само за един месец направи това, което политиците не могат да направят с десетилетия - обедини региона и показа, че тревата може да бъде зелена и извън Европейския съюз, коментира македонската телевизия Сител. Телевизията припомня, че преди месец Пенка мина българско-сръбската граница, без да я забележат граничарите и камерите. Кравата, която произхожда от страна в ЕС, влезе в Сърбия без документи, така че българските власти съгласно директивите на ЕС решиха да я евтаназират, което предизвика недоволство сред селяните, предаде БТА. Случаят дойде и до Европейската комисия и световните медии, които единодушно поискаха кравата да живее. И тъкмо Пенка показа, че границите не са важни, британският в. \"Сън\" в желанието да илюстрира историята с географска карта, присъедини Македония към България, което според Сител бе посрещнато с въодушевление от българските медии.", "date": "2018.06.12", "title": "\"Сител\": Кравата Пенка направи онова, което политиците не можаха - обедини региона"}
{"url": "https://www.24chasa.bg/novini/article/6909508", "text": "Италианското правителство отказва до получава лицемерни уроци от страни като Франция по проблема с мигрантите, се казва в съобщение на кабинета на италианския премиер, цитирано от Франс прес. \"Изявленията, идващи от Франция за (хуманитарния кораб) \"Акуариус\", са изненадващи. Италия няма да приема лицемерните уроци на страни, които предпочетоха да извърнат глава по въпроса за имиграцията\", се казва в съобщението, предаде БТА.", "date": "2018.06.12", "title": "Италия: Няма да приемем лицемерни уроци за имиграцията от Франция"}
{"url": "https://www.24chasa.bg/novini/article/6909539", "text": "Гръцкият президент Прокопис Павлопулос, който бе информиран днес от премиера Алексис Ципрас за постигнатото споразумение за името на Македония, каза, че договорът е добър и включва изискванията на Гърция за всеобща употреба и промени в конституцията, съобщи македонската телевизия Алсат М, предава БТА. \"Това е добър договор, който задоволява условията на Гърция. Сега задачата на БЮРМ е да осъществи това, на което е посветена и да напредва в процесите. Гърция не може да подпише договор, който противоречи на нейната конституция. Трябва да се уважава историята, с която досега бе злоупотребявано и е добре, че е постигнат договор, тъй като той предотвратява узурпирането на историята и наследството на антична Гърция\", каза Павлопулос.", "date": "2018.06.12", "title": "Президентът на Гърция одобри постигнатия договор за името на Македония"}
{"url": "https://www.24chasa.bg/novini/article/6905593", "text": "Миналата седмица две авторитетни рейтингови агенции - S&P Global Ratings и Fitch, дадоха своите оценки за състоянието на България. Първата повиши перспективата ни от стабилна на положителна, а дългосрочният и краткосрочен кредитен рейтинг на страната в чуждестранна и местна валута се потвърждават на “BBB-/A-”. Fitch потвърди дългосрочния рейтинг “BBB” в чуждестранна и местна валута със стабилна перспектива и запази краткосрочния в чуждестранна и местна валута на “F2”. Двете оценки са доказателство и едновременно с това очакване стабилният икономически растеж да продължи, нетният държавен дълг да остава нисък. Външната задлъжнялост е оценена като ниска и текущата сметка ще остане на излишък. За да получим по-висока оценка, трябва да продължи намаляването на необслужваните кредити в банковия сектор, съчетано с допълнителен прогрес от нарастване на кредитирането за подпомагане на икономическия растеж. Ключов фактор в подкрепа и на рейтинга е силната фискална позиция на страната. През последните две години бюджетният баланс бе на излишък, съответно 0,2 и 0,9% от БВП през 2016 и 2017 г. Банковият сектор също е оценен като стабилен в съответствие с повишената икономическа и кредитна активност. Отчетена е благоприятната тенденция на намаление на необслужваните кредити, въпреки че от агенциите считат нивото им за високо спрямо средното за ЕС. Основните фактори, които биха довели до понижаване на рейтинга, са възобновяване на външните дисбаланси и/или влошаване на конкурентоспособността, по-високи фискални дефицити, които биха повишили задлъжнялостта, както и реализиране на рисковете за бюджетния баланс, свързани с условните задължения на държавните предприятия. “Повишаването на кредитния рейтинг от две световни агенции за България са все едно отбор да мине от Б група в А група”. Такова сравнение направи при предишното повишение, което при това бе първото от 11 години насам, икономистът Георги Ангелов за “24 часа”. Какво означава това На първо място, това означава, че във всеки сектор на икономиката можем да очакваме интерес и от големи институционални инвеститори, тъй като някои правителства забраняват, а други препоръчват на важните за техните икономики компании да инвестират в държави с неинвестиционен рейтинг Рейтингите са сигнал и към Брюксел, който е особено важен преди подаването на молба за членство в ИРМ-2. Причината е, че те отчитат изпълнението на някои от критериите, които ЕК също следи, за да допусне или да не допусне държава в еврозоната. Особено важна е оценката на финансовата стабилност, нивото на кредитиране, нивото на лихви и бюджетните дефицити. Третото положително следствие е отражението върху лихвите, които включват т.нар. рискова премия. Най-общо разликата между лихвите у нас и в Германия например е точно тя. Колкото по-висок е рейтингът на страната, толкова по-малка ще е тази премия Това означава, че банки и финансови институции ще ползват свеж ресурс при по-ниски лихви, респ. ще имат потенциал да намаляват лихвите и по кредитите. Насърчаването на икономическия ръст чрез привличане на инвеститори на свой ред създава нови работни места. Това неизбежно води и до увеличение на доходите и заплатите. Данните от статистиката показват, че в секторите, в които работните места се увеличават, има и най-голям растеж на доходите. Кредитните рейтинги са оценка за стабилността, кредитоспособността и възможността за обслужване на дългове при настъпване на техния падеж. Най-общо те се използват от инвеститорите при съставянето на бизнес плановете им, като един от водещите показатели за вероятността да възвърнат вложените от тях средства в инвестиции в съответствие с условията, при които са инвестирали. Рейтинговите услуги се извършват от специализирани рейтингови агенции, които оценяват държави, корпорации, банки, застрахователни и публични финансови институции, както и ценните книжа или други задължения, които държавите или институциите издават. След като анализират множество фактори, агенциите обобщават оценката си, като използват скали за кредитни рейтинги, които включват букви, цифри и идентификатори. ( ) Чрез тях те отразяват отчетения от тях кредитен риск. В практиката на агенциите са въведени условно “инвестиционен” и “спекулативен” клас рейтинги, които не са пазарни становища. Агенциите се застраховат, като предупреждават, че те не дават конкретна препоръка или още по-малко гаранция за инвестиционни цели. Най-общо категориите от инвестиционен клас “AAA” до “BBB” показват относително нисък до умерен риск, докато рейтингите в спекулативните категории от “BB” до “D” или показват по-високо ниво на кредит риск, или че вече е настъпило неизпълнение. В повечето държави правителствата не препоръчват на своите компании да инвестират в страни с неинвестиционен риск. “Стабилна перспектива” е технически термин и означава, че не се прогнозира промяна в рейтинга в следващите половин - една година. ", "date": "2018.06.12", "title": "Новите рейтинги ни приближават към А отбора"}
{"url": "https://www.24chasa.bg/novini/article/6909559", "text": "Република Северна Македония за всеобща употреба, което ще се прецизира с поправка в конституцията, е договорът, постигнат между Македония и Гърция в процеса на преговорите за решаване на спора за името, предаде агенция МИА. Това съобщи на пресконференция тази вечер премиерът Зоран Заев в присъствие на всичките си министри, предаде БТА. Договорът предвижда потвърждаване на македонския език в ООН - македонски, macedonian. Националността е македонска /граждани на Република Северна Македония/ и съответно на английски език. С договора веднъж завинаги се потвърждават и укрепват македонската етническа и културна идентичност, македонският език, македонската националност. С него се гарантира и сигурността на страната и се дава възможност за сигурно бъдеще на гражданите й, подчерта премиерът Заев. Договорът ще бъде представен на всички значими политически субекти в страната, ще бъде подписан от представители на двете страни, след което следва ратификацията му в Собранието.                                                                                                        ", "date": "2018.06.12", "title": "Скопие и Атина се споразумяха за името \"Република Северна Македония\" (Обновена)"}
{"url": "https://www.24chasa.bg/novini/article/6909330", "text": "Държавният глава Румен Радев посети Авиобаза „Крумово“, където разговаря с командния състав на авиобазата и на Военновъздушните сили. Това съобщиха от пресслужба на държавния глава.                                                                                                                                                                                                                                                                                                                       ", "date": "2018.06.12", "title": "Президентът Радев посети авиобаза \"Крумово\" (Снимки)"}
{"url": "https://www.24chasa.bg/novini/article/6905579", "text": "1,09 млрд. лв. губят българските фирми от продажби всяка година заради фалшифициране на стоки от 13 основни сектора. Такива са изводите от изследване на Службата на Европейския съюз за интелектуална собственост (EUIPO). EUIPO проучва от 2013 г. досега заедно с Европейското патентно ведомство размерите, обхвата и икономическите последици от нарушенията на правата на интелектуалната собственост в 13 икономически отрасъла, за които е известно, че са уязвими. Това са козметика и лична хигиена, облекло, обувни изделия и принадлежности, спортни стоки, играчки и игри, бижутерия и часовници, ръчни чанти и багаж, музикални записи, спиртни напитки и вина, фармацевтични продукти, пестициди, смартфони, батерии и гуми. Загубените средства за България се равняват на 19,8% от годишните продажби. Пресметнато на глава от населението, излиза, че всеки човек губи по 150 лв. от фалшифицирането Но това не е единствената последица. Тъй като законните производители правят по-малко продукти, отколкото биха произвеждали при липсата на фалшифицирани стоки, а и наемат по-малко работници. Така у нас директно са изчезнали 16 940 работни места. Най-пострадалият сектор в страната ни е този с лекарствата. Той понася 519 млн. лв. загуби годишно, което се равнява на 25,4% от продажбите. Търговията с облекла губи 163 млн. лв. (14,3%), а тази с козметични средства - 130 млн. лв., или 21,5%. Секторът “вино и спиртни напитки” е ощетен със 129 млн. лв. (20,7%), а неосъществените продажби при игрите са на стойност 29 млн. лв., или 13,9%. Икономическите вреди от фалишифицирането за България са големи, но размерите им в Европейския съюз са още по-мащабни. 58,937 млрд. евро е стойността на неосъществените приходи от продажбите на година, което е 7,5% от общите. Това са 116 евро за всеки европеец, а общо загубените работни места са 434 701. В ЕС най-пострадал е секторът “облекло” - с 23,247 млрд. евро, или 8,1% от продажбите. Следват лекарствата, които губят 15,953 млрд. евро (6,6%). 5,828 млрд. евро, или 9,8% са щетите при козметичните средства. Сред петте сектора с най-много неосъществени продажби в ЕС попадат и смартфоните, където те са 4,212 млрд. евро (8,3%). На последно място е сектор “вино и спирни напитки” с 2,744 млрд. евро, или 6,9%. Всъщност индустриите, които активно управляват правата си на интелектуална собственост, имат съществен принос за икономиката на Европейския съюз. Те формират приблизително 42% от БВП на съюза, което се равнява на 5,7 трилиона евро, както и 93% от износа на ЕС, показва по-старо изследване на EUIPO. Те осигуряват и 28% от заетостта в ЕС. Към тях могат да се прибавят още 10% благодарение на косвеното въздействие върху заетостта от секторите с не толкова интензивно управление на правата на интелектуална собственост. Около 96 млрд. евро е търговският излишък в търговията с трети държави, генериран от тези сектори. Освен това работещите в тях получават с 46% по-високи заплати. Именно заради всички тези показатели нарушението на правата на интелектуална собтвеност е изключително доходоносно престъпление, което нанася значителни загуби на икономиката. През 2013 г. например нарушенията на права в международната търговия достигат до 5% от вноса в ЕС, или 85 млрд. евро годишно. Най-големият производител на фалшиви стоки е Китай, следван от Индия и Турция. Южната ни съседка се определя от изследването като съществен производител на фалшифицирани кожени изделия, козметика и хранителни продукти. Те се транспортират из цяла Европа. Дрехите и фалшивите етикети и стикери се доставят в България и Белгия, където криминални групи ги зашиват и извършват по-нататъшното съхранение и дистрибуция, сочи още докладът. Изследване от 2015 г. пък показва, че дружествата, които притежават най-малко една марка, един дизайн или патент, имат по-добри икономически показатели за дейността от тези, които нямат такива. Например доходът им за всеки служител е с 29% по-висок. Този ефект е по-силно изразен при малките и средните предприятия, където доходът е с 32% повече, въпреки че само 9% от тях притежават права на интелектуална собственост. Положително влияние се оказва и върху показатели като оборот, заетост, рентабилност и достъп до финансиране. Фалшификаторите използват предимно интернет в бизнес моделите си. Чрез него те разпространяват продуктите и насърчават разпространението и потреблението на незаконно цифрово съдържание. Интернет сайтовете, които продават фалшифицирани стоки, печелят от допълнителни рекламни приходи, както от т.нар. високорискови реклами - за възрастни, хазарт и опасен софтуер. Парадоксално, но те печелят и от законни търговски марки, които по този начин търпят двойни щети от рекламирането на такива сайтове - загуби за собствените им търговски марки и вреди от предоставеното доверие за уеб хостинг. Отчетени са нарушения и при използването на системата за наименования на домейни, за да се генерира трафик в магазини за електронна търговия, които продават фалшифицирана стока. Интернетът е основен канал за разпространение на неоригинални стоки, но не и единствен. Начините за транспортиране нарастват - чрез жп транспорта, безмитни зони. Потребителите от своя страна се възползват от тези услуги и купуват незаконни стоки най-вече заради ниските цени и тяхната достъпност. В същото време обществото не възприема тези покупки като особено престъпление, което допълнително ги стимулира. Най-склонни да поръчат фалшиви стоки или да свалят незаконно съдържание са младежите. EUIPO води усилена борба за преодоляването на този проблем съвместно с публични и частни партньорства. Като например с Европол - финансира се специализирано звено за престъпления срещу интелектуалната собственост. EUIPO подкрепя и Европейската комисия, и нейната главна дирекция “Търговия” в усилията за борба с доставката на фалшифицирани стоки за трети страни и предоставяне на информация на гражданите за наличното предлагане на законно цифрово съдържание и за икономическите последици от купуването на фалшифицирани стоки или от достъпа до незаконно съдържание.", "date": "2018.06.12", "title": "1 млрд. лв. годишно губи България от фалшиви стоки"}
{"url": "https://www.24chasa.bg/novini/article/6909349", "text": "НЗОК гарантира лъчетерапия на всички онкоболни, съобщиха от пресцентъра на НЗОК. Във връзка с публикации в медиите, в които се твърди, че Националната здравноосигурителна каса ограничава лъчетерапията на онкоболни пациенти, НЗОК заявява следното: Има значително увеличение в обемите дейности, включени в клиничните пътеки за лъчетерапия през 2018 г. В Националния рамков договор за медицински дейности 2018, подписан двустранно от БЛС и НЗОК, чл. 344, ал. 9 „Въвежда се разрешителен режим в РЗОК за извършване на дейности по КП №251.2, КП№252.1, КП№252.2 и Апр №36“. Определените месечни обеми за лечебните заведения, осигуряващи лечение по лъчетерапия, дават възможности за планиране на пациентите, нуждаещи се от този вид лечение, като е създадена възможност за използване на обемите в рамките на тримесечието. Средствата, предвидени в Закона за бюджета на Националната здравноосигурителна каса за 2018 г. осигуряват лечението на всички пациенти, които се нуждаят от този вид терапия.", "date": "2018.06.12", "title": "Здравната каса гарантира лъчетерапия на всички онкоболни"}
{"url": "https://www.24chasa.bg/novini/article/6909352", "text": "Изявлението на президента на САЩ Доналд Тръмп, че американската армия ще прекрати военните учения с Южна Корея, изглежда предизвика недоумение в Сеул. Южнокорейски президентски говорител поиска разяснения по въпроса, предаде ДПА. Часове след разговорите със севернокорейския лидер Ким Чен-ун в Сингапур, Тръмп заяви пред репортери, че ученията - насочени срещу Северна Корея - ще спрат. Той допълни, че те засилват напрежението и ако бъдат спрени, \"ще се спестят огромни финансови средства\". Говорител на южнокорейския президент Мун Дже-ин заяви, че е необходимо да бъде изяснено \"значението и целта\" на изказването на Тръмп, предаде БТА. Американският лидер изрази и готовност да изтегли военните на САЩ от Южна Корея, но каза, че \"точно сега това не е част от уравнението\", защото той и Ким се съсредоточили върху премахването на ядрените оръжия и постигането на мир на Корейския полуостров. Американското командване в Южна Корея заяви, че не е получавало \"никакви нови указания\" за редовните военни учения в региона. Това се отнася и за планираното за есента учение \"Улчи - бранител на свободата\". Мун поздрави Тръмп и Ким за срещата им и я определи като \"историческо събитие\", но не коментира бъдещето на ученията. Сега САЩ имат 28 500 войници в Южна Корея, която е един от най-близките им съюзници в региона. Пхенян нееднократно е обвинявал Вашингтон, че използва ученията като подготовка за война.", "date": "2018.06.12", "title": "Южна Корея иска разяснения за обещаното от Тръмп прекратяване на военните учения"}
{"url": "https://www.24chasa.bg/novini/article/6909367", "text": "Гръцкият премиер Алексис Ципрас отиде при президента Прокопис Павлопулос да го информира за постигнатото решение за спора за името на Македония, съобщи гръцки официален представител, предаде БТА. Македонското правителство ще даде в 18.30 часа местно време /19.30 часа българско/ пресконференция, на която премиерът Зоран Заев ще говори за договора за името, предаде агенция МИА", "date": "2018.06.12", "title": "Македония и Гърция решиха спора за името, очаква се да съобщят решението по-късно днес"}
{"url": "https://www.24chasa.bg/novini/article/6909375", "text": "В сграда в северен Париж днес следобед са взети заложници. На място са изпратени специални полицейски сили, предаде Франс прес, като цитира съобщение на полицията в Туитър. Според първоначалните данни мъж е заявил на полицията към 16 ч. парижко време, че е въоръжен и държи за заложници поне двама души, предаде БТА. Полицейски източник каза за АФП, че ситуацията е твърде неясна. На място са изпратени полицаи от парижката Бригада за издирване и интервенция, добави източникът.", "date": "2018.06.12", "title": "Мъж взе заложници в Париж, на място са изпратени полицейски сили"}
{"url": "https://www.24chasa.bg/novini/article/6907523", "text": "17 от плажовете по нашето Черноморие са потенциално опасни заради мъртвото вълнение, което е често явление при тях. От началото на сезона вече 6-има се удавиха заради този вид опасност в морето. “Мъртвото вълнение е характерно за нашия морски бряг и се появява след ветрова вълна. То няма видими признаци. Когато спре ветровата вълна, движението на водата продължава, докато утихне И това не може да стане изведнъж. Именно това движение е мъртвото вълнение. Понякога течението под горния пласт вода е силно като буйна река и може да е с по-ниска температура. Мъртвото вълнение е утихването на водата, след като вятърът спре”, разказва шефът на водноспасителната служба към БЧК-Варна, Лаврентий Силов. По неговите думи мъртвото вълнение може да се познае от брега по това, че вълната се движи плавно, без гребен, не се разбива на прибоя, няма пяна и се отдръпва плавно. Това означава, че огромната водна маса под повърхността се движи и ще продължи, докато се успокои. И влече навътре. Според Силов може да трае от часове до дни. Не може да се предвиди кога и къде ще се появи. Буните пазят донякъде, но зависи от посоката на вятъра. В някои малки заливи е рядкост, но и там се образува. Според бургаската Асоциация по водно спасяване най-рискови по южните брегове са ивиците на Иракли, обявена за природосъобразен плаж, северният на Обзор, Харманите край Созопол, Каваците, централният в Приморско, южният в Слънчев бряг, ивиците в Ахтопол и Синеморец и двата плажа в Поморие - северният и Косата, където в момента се изгражда къмпинг за каравани.   Мъртвото вълнение предизвиква подводни течения, които са характерни за северната част на Каваците. Подводни ями се образуват и в края на плажа в Ахтопол, където изведнъж можеш да попаднеш на дълбоко. Съветът на водните спасители е на тези места къпещите се да внимават като влизат във водата не само през август, когато най-често се появява мъртвото вълнение, а през цялото лято. По Северното Черноморие потенциално опасни са плажовете на Дуранкулак, Шабла, около Албена, Златни пясъци, някои от градските плажове на Варна - особено този в Аспарухово, Камчия. Във водата мъртвото вълнение се разпознава, когато вълната изравя пясъка около крака Съветите на спасителите е да не се изпада в паника, да се плува успоредно на течението, не към брега.   “Иначе хората в опасност ще изгубят много сили. А така течението ще ги изкара на брега или когато излязат от него, да доплуват до плиткото”, обяснява шефът на комисията по водно спасяване в Бургас и председател на асоциацията д-р Андрей Найденов, който от десетилетия има наблюдения по всички плажове на юг. “На рисковите плажове хората да имат едно наум, че дори морето да е като тава, могат да попаднат в подводни течения или ями”, казва Найденов. Дупки могат да се образуват на всички плажове, а най-коварното е, че на един и същи плаж дъното е различно на разстояние от 100-200 метра. “Плаж с плаж не си прилича”, казват спасители. Сологанът и мелтемът са ветровете, които предизвикват мъртвото вълнение през август, когато летовниците трябва да са най-внимателни. “Дори и при зелен флаг трябва да са нащрек”, категоричен е Найденов. “Изведнъж както морето е до колене, човек може да се окаже на 2-3 метра дълбочина”, предупреждава и зам. областният на Бургас Владимир Крумов. Само за 3 дни миналото лято мъртво вълнение при спокойно море погълна 8 души в Созопол, Лозенец, на Елените, Приморско и Обзор. То обикновено започва в края на юли и продължава докъм 20 август. Понякога обаче се появява и през юни или септември, което е необичайно за сезона.   “Първата работа на спасителя при застъпване на смяна е да провери дъното за дупки, но това почти не се прави. Не е достатъчно само да обявиш флагова сигнализация, но и да обясниш на хората за какво става въпрос. Затова е нужен рупор, за да се чува силно, с каквито малко водни гардове са оборудвани. Само свирката не върши работа да вадиш хората от водата”, коментира д-р Найденов. И е на мнение, че гребните лодки навсякъде вече трябва да се заменят с моторни, за да се стига по-бързо до давещия се. “Обикновено есента има повече ветрове и тогава се образуват повече мъртви вълнения. Но това явление няма сезони”, казва Лаврентий Силов. Дългогодишният ръководител на водното спасяване във Варна поясни, че близо до брега мъртвото вълнение се усеща още като се влезе на плиткото. Усеща се как в краката буквално минава друго течение - силно и студено. И самата вода те дърпа навътре. Колкото по-навътре в морето се влиза, толкова по-опасно става. По думите на Силов срещу течението не можеш да се бориш. “Ако все пак някой е попаднал в такава ситуация, най-важното е да запази самообладание. Страхът и паниката са най-големият враг. Добър плувец може да опита да плува бавно и косо на течението - под ъгъл. Може да се отпуснете във водата - няма да потънете. Така ще запазите силите си. Неопитните не бива да рискуват. Поговорката, че морето не е до колене, е вярна. То е прекрасно, но и опасно”, категоричен е Силов. “Трябва да се помисли и за по-бързо придвижване до реанимационния пункт, защото инцидентите невинаги са близо до него. Да не говорим, че никъде по Южното Черноморие няма централен спасителен пункт както едно време на ММЦ в Приморско”, допълва д-р Андрей Найденов от Бургас.", "date": "2018.06.12", "title": "17 потенциално опасни плажа на нашето Черноморие заради мъртво вълнение"}
{"url": "https://www.24chasa.bg/novini/article/6909384", "text": "Гръцката полиция е открила 15 плантации с канабис при акция на остров Крит, съобщи гръцката агенция АНА-МПА, цитирана от ДПА. В операцията, извършена вчера в планински район близо до курорта Ретимно, са участвали тежко въоръжени полицаи и полицейски хеликоптер, предава БТА. Засега не е ясно на кого са били плантациите. Миналата седмица полицията арестува трима души на о-в Крит, заподозрени в отглеждане на канабис. Смята се, че Гърция и съседна Албания са най-големите производители на канабис в Европа, отбелязва ДПА.", "date": "2018.06.12", "title": "Гръцката полиция е открила 15 плантации с канабис на остров Крит"}
{"url": "https://www.24chasa.bg/novini/article/6909398", "text": "Атина и Скопие постигнаха днес споразумение за решение на стария им спор за името на Македония, който блокира присъединяването на бившата югославска република към НАТО и ЕС, съобщи гръцкият премиер Алексис Ципрас, цитиран от информационните агенции. \"Имаме споразумение, добро споразумение, което изпълнява всички условия, поставени от Гърция\", каза Ципрас, който бе приет от президента Прокопис Павлопулос, пред телевизионните камери, предаде БТА. Съседната страна ще има \"съставно име с географско определение\", каза той, без да дава повече подробности", "date": "2018.06.12", "title": "Ципрас: Споразумението със Скопие е добро, името ще е съставно и с географско определение"}
{"url": "https://www.24chasa.bg/novini/article/6909407", "text": "Президентите на Турция и Азербайджан Реджеп Тахйип Ердоган и Илхам Алиев днес откриха Трансанадолския газопровод ТАНАП на церемония в турския град Ескишехир, предадоха турски медии и ТАСС. На церемонията по въвеждане в експлоатация на газопровода участваха президентите и премиерите на редица други страни, предава БТА. Газопроводът ТАНАП е част от проекта \"Южен газов коридор\", който предвижда транспортиране на природен газ от азербайджанското находище \"Шах Дениз\" в Каспийско море до Европа. ТАНАП е с дължина 1850 км.", "date": "2018.06.12", "title": "Ердоган и Алиев откриха Трансанадолския газопровод ТАНАП"}
{"url": "https://www.24chasa.bg/novini/article/6909562", "text": "Доналд Тръмп заяви днес, че грешката на канадския премиер Джъстин Трюдо да го критикува \"ще струва много пари на народа на Канада\", предадоха Асошиейтед прес и Ройтерс. На пресконференция в Сингапур след срещата със севернокорейския лидер Ким Чен-ун президентът на САЩ се спря на последната размяна на остри думи с Трюдо. Той отбеляза, че канадският премиер вероятно не е допускал, че Тръмп може да гледа телевизия в президентския самолет \"Еър форс уан\" и да наблюдава заключителната пресконференция на Трюдо след срещата на Г-7 в Канада, предаде БТА. \"Ние приключихме срещата, наистина всички бяха щастливи и аз се съгласих да подпиша нещо\", каза Тръмп. Той коментира и разпространената снимка на Ангела Меркел надвесена на него, седнал, и останалите лидери наоколо. Според Тръмп по този повод имало разни тълкувания, че той се сърдел на Меркел или тя на него. \"Всъщност ние просто си говорехме, цялата група, за нещо странично, много приятелски\", обясни Доналд Тръмп. Той призна, че атмосферата на снимката \"не изглежда приятелска\", но е била \"много приятелска\". Днес Тръмп говори и за търговските отношения на САЩ с Канада. \"Имаме голям търговски дефицит с Канада. Близо 100 милиарда долара загуба в сделки\". Но по данни на службата на постоянния търговски представител на САЩ през 2017 г. САЩ са имали 8,4 милиарда долара търговски излишък с Канада, отбеляза Ройтерс. Междувременно търговският съветник на Белия дом Питър Наваро се извини за острите си думи по адрес на Джъстин Трюдо. На публична проява, организирана от \"Уолстрийт джърнъл\", Наваро казал, че е допуснал грешка и е използвал неуместен език по адрес на канадския премиер. В неделя, след края на срещата на Г-7, съветникът на Тръмп каза, че за такива като Трюдо \"има специално място в ада\".", "date": "2018.06.12", "title": "Тръмп: Критиките на Джъстин Трюдо към мен ще струват много пари на Канада"}
{"url": "https://www.24chasa.bg/novini/article/6909564", "text": "Гигантските вируси са навсякъде - учени от Франция са открили три нови пандоравируса на различни места по света, в това число и на родна почва под дъб в Марсилия, предаде Франс прес, позовавайки се на публикация в сп. \"Нейчър къмюникейшънс\". Откритието дава възможност да се направи сравнителен анализ на геномите на известните пандоравируси, които с новооткритите стават общо шест. Това на свой ред ще позволи да се тества \"революционната хипотеза\", според която гигантските вируси \"изобретяват\" собствените си гени, предаде БТА. Микробиолозите Шантал Абержел и Жан-Мишел Кларви от Лабораторията за геномна и структурна информация изучават гигантските вируси от години. Първото доказателство за съществуването им беше представено през 2003 г. с откриването на т.нар. мимивируси. Пандоравирусите, открити през 2013 г., спадат към един от четирите рода гигантски вируси заедно с мимивирусите, питовирусите и мегавирусите. Големината им е приблизително колкото на някои бактерии. Наподобяващи амфора, те имат сложен геном, наброяващ между 1500 и 2000 гена. Новите пандоравируси са открити в Марсилия (Франция), Нумея (Нова Каледония) и в близост до Мелбърн (Австралия). Марсилският пандоравирус е наречен Pandoravirus quercus на дъба, под който е открит.", "date": "2018.06.12", "title": "Учени откриха три нови пандоравируса"}
{"url": "https://www.24chasa.bg/novini/article/6909323", "text": "Безпрецедентната среща между американския президент Доналд Тръмп и севернокорейския лидер Ким Чен-ун в Сингапур е положително събитие, предаде Франс прес, цитирайки руския външен министър Сергей Лавров. Самият факт, че срещата се е състояла, е позитивен, заяви Лавров пред РИА Новости. Руското министерство на външните работи заяви, че оценява позитивно изявлението на Тръмп след срещата, че военни учения (с Южна Корея) по време на преговорния процес е недопустимо. В позицията на министерството се казва, че прекратяването на провокативните действия е необходима стъпка в посока на понижаване на напрежението на Корейския полуостров и за създаване на атмосфера на доверие. Москва призовава за изработване на условия за многостранни консултации, крайната цел на които да е създаване на устойчив механизъм за мир и сигурност, основан на отчитането на законните интереси на всички държави в Североизточна Азия. Също като Китай, Русия лансира диалог със Северна Корея на базата на пътна карта, предвиждаща едновременно прекратяване на ядрените и балистични опити на КНДР, а също и прекратяване на военните учения между САЩ и Южна Корея.", "date": "2018.06.12", "title": "Лавров: Срещата между Тръмп и Ким е положително събитие"}
{"url": "https://www.24chasa.bg/novini/article/6909251", "text": "Окръжната прокуратура в Бургас задържа за 72 часа украинеца Игор Т., убил при катастрофа в Ришкия проход водач /40 г./ на лек автомобил. Инцидентът е станал вчера. Украинският гражданин е обвинен в причиняване на смърт по непредпазливост, като деянието е извършено в пияно състояние. Това съобщиха от прокуратурата. Украинецът е управлявал влекач \"Скания\", с украинска регистрация, с прикачено полуремарке. Катастрофата е станала в посока Шумен към Карнобат. Украинецът е нарушил правилата за движение и е блъснал лекия автомобил. Дрегер е отчел 2,81 промила концентрация на алкохол в кръвта на украинския гражданин. Предстои Окръжна прокуратура - Бургас да внесе в съда искане за определяне на постоянна мярка за неотклонение \"задържане под стража\" спрямо Игор Т.", "date": "2018.06.12", "title": "Задържаха украинеца, карал тира при жестоката катастрофа в Ришкия проход"}
{"url": "https://www.24chasa.bg/novini/article/6909261", "text": "Румънският президент Клаус Йоханис съобщи днес, че обмисля свикването на референдум за съдебната система на фона на спорни промени в законодателството и нарастващи антикорупционни протести, предаде Асошиейтед прес, цитирана от БТА. Йоханис коментира решение на Конституционния съд от 30 май, с което му бе препоръчано да освободи от длъжност ръководителката на антикорупционната агенция Лаура Кодруца Кьовеши, след като министърът на правосъдието заяви, че тя не си върши добре работата. Йоханис каза, че съдебното решение е повдигнало въпроса за ролите президента, прокурорите и министъра на правосъдието. Той обвини управляващата Социалдемократическа партия, че се опитва да омаловажи ролята на президента с реформите в правосъдието, които предизвикаха редовни протести заради опасенията, че застрашават независимостта на съдебната система.", "date": "2018.06.12", "title": "Румънският президент: Обмислям референдум за съдебната система"}
{"url": "https://www.24chasa.bg/novini/article/6909262", "text": "Унгарският министър-председател Виктор Орбан приветства решението на Италия да не позволи на плавателен съд на благотворителна организация, натоварен със спасени африкански мигранти, да влезе в италианско пристанище и каза, че това показва желание \"най-после\" да се защитят морските граници, предаде Ройтерс. Италия смята да прехвърли мигрантите на други плавателни съдове и да ги изпрати в Испания, въпреки призивите на групи за хуманитарна помощ веднага да бъде позволено на групата чужденци да слезе на сушата, предава БТА. \"Беше толкова потискащо години наред да слушаме, че защитата на морските граници е невъзможна\", каза Орбан на пресконференция. \"Силата на волята се връща в Италия\", добави унгарският премиер. Говорителят на френското правителство Бенжамен Гриво заяви на брифинг, че действията на италианските власти към блокирания в открито море кораб \"Акуариус\", са цинични и безотговорни, предадоха Франс прес и ТАСС. На правителствено заседание президентът на Франция Еманюел Макрон е изтъкнал, че повече от 600 души на \"Акуариус\" са в драматична хуманитарна ситуация и се е позовал на морското право, че при бедствие отговорност за приемането на бедстващ морски съд поема най-близкият бряг, каза Гриво. Макрон трябва да приеме в петък новия италиански министър-председател Джузепе Конте за подготовка на срещата на Европейския съвет на 28 и 29 юни, най-вече по въпроса за мигрантите. Нуждаем се от европейски отговор по въпроса, който ще е в дневния ред на Европейския съвет. На него Франция и Германия трябва да представят амбициозно общо предложение за финансирането на граничната полиция Фронтекс, каза Гриво. \"Не става въпрос за създаване на прецедент, който утре да позволи на европейска страна да се противопостави на партньорите си. Трябва да демонстрираме солидарност, нещо, което Италия не направи\", допълни Гриво, цитиран от АФП. Френският външен министър Жан-Ив Льо Дриан призова Италия да преосмисли отказа си да приеме мигрантите от \"Акуариус\", блокиран край Сицилия, заради разстоянието, което корабът трябва да измине, за да достигне Испания. \"Неправителствената организация каза, че времето за стигане до Валенсия ще е прекалено дълго предвид хуманитарната ситуация на борда\", каза Льо Дриан пред депутатите. \"Корабът е на 25 морски мили от сицилианския бряг и на 27 мили от Малта, затова сериозно настояваме италианските власти да преразгледат становището си\", каза първият френски дипломат, цитиран от Ройтерс.", "date": "2018.06.12", "title": "Случаят с кораба \"Акуариус\" предизвика противопоставяне между Унгария и Франция"}
{"url": "https://www.24chasa.bg/novini/article/6909078", "text": "„Уважаеми комисар Хоган, знаете, че не одобрявам намаляването на бюджета на общата селскостопанска политика“. Така евродепутатът от Групата на прогресивния алианс на социалистите и демократите в ЕП Момчил Неков се обърна снощи към еврокомисаря по земеделие Фил Хоган по време на извънредното заседание на Комисиято по земеделие в Страсбург при представяне на законодателните предложения за Общата селскостопанска политика /ОСП/ 2021 – 2027 г. , съобщиха от неговия пресцентър. „Всички говорят, че бюджета на ОСП се намалява, заради миграционния поток. А в случая ние използваме парите от ОСП за предотвратяване на вътрешната миграция от селата към градовете. Реално с по-малък бюджет ние стимулираме точно този процес на миграция, а чрез ОСП ние можем да го спрем като даваме достойно подпомагане“, заяви Неков по време на изказването си. Евродепутатът обърна внимание на комисар Хоган и останалите си колеги, че в новата ОСП липсват предложения, относно перспективите пред сектор „Пчеларство“. В изготвените текстове липсва предложението за финансова подкрепа в бъдещата ОСП за опрашването. “Факторите, които оказват влияние върху пчеларството са много и все повече пчелари се чувстват под пазарен и ценови натиск. Без адекватна подкрепа, секторът е застрашен и ще загубим богатството и разнообразието на пчелните продукти. За това ще направя предложения за промяна в това отношение“, коментира Неков. Според плановете за бюджета на ЕС за 2021 - 2027 г. фермерите ще получат около 232 млрд. евро директна подкрепа, което е намаление от над 30 млрд. евро спрямо предходния седемгодишен бюджет. Общият бюджет за селскостопанска политика се предлага да бъде 365 млрд. евро, или с 5% по-малко в сравнение със сегашния. Припомняме, че ЕК предложи намаляване на средствата за директни плащания с 0.7% за България, но други държави, като Естония, Литва, Латвия запазват или дори получават увеличение на директните плащания за новия програмен период. Европейският парламент прие през изминалата седмица позиция, относно бъдещето на ОСП, в която настоява за увеличаване или в най-лошия случай запазване на сегашното финансиране на земеделските производители.", "date": "2018.06.12", "title": "Момчил Неков: ОСП спира миграцията от селата към градовете, грешно е да бъде свит бюджетът ѝ"}
{"url": "https://www.24chasa.bg/novini/article/6909088", "text": "Този сезон А1 разшири обхвата на 4.5G мрежата си и във всички летни курорти, за да осигури още по-бърз интернет на потребителите, които ще почиват на българското Черноморие. Към момента 4.5G мрежата на А1 покрива над 700 населени места от общо над 2000, които 4G мрежата на телекома обхваща. До 4.5G вече имат достъп всички хора в курортите Албена, Слънчев бряг, Златни пясъци, Несебър, Равда, Поморие, Дюни, Созопол, Приморско, Ахтопол, Синеморец, Китен, Варвара, Св. Св Константин и Елена, Свети влас и много други. Благодарение на нововъведението това лято всички туристи, включително и тези които посещават България, ще могат да се възползват от много по-бърз интернет със скорост на връзката до 150 Mbps. „С разширяването на 4.5G мрежата се стремим да осигурим на нашите клиенти още по-голям комфорт, когато планират своите почивки тази година. За нас е важно непрекъснато да развиваме инфраструктурата си, като така се отличаваме от конкурентите и гледаме напред към бъдещето и към още по-големи цели каквато е 5G”, коментира Тодор Ташев, главен технически директор на А1. В края на миналата година телекомът стартира внедряването на 4.5G в зимните и спа курортите в България, с което осигури увеличение с 30% на скоростта на връзката спрямо досега. Технологията, която позволя това, се нарича „Обединяване на честоти” (Carrier Aggregation) и генерира многократно по-бърз интернет в зависимост от използвания честотен спектър.", "date": "2018.06.12", "title": "А1 пуска 4.5G мрежа и в летните курорти за предстоящия сезон"}
{"url": "https://www.24chasa.bg/novini/article/6909105", "text": "Министърът на отбраната Красимир Каракачанов и началникът на отбраната генерал Андрей Боцев посетиха днес, 12 юни, офицерски кандидат Алексей Каменов, който пострада при вчерашния инцидент с хеликоптер Ми-17. Той е приет за лечение във Военномедицинска академия – София. Това съобщиха от Министерството на отбраната. Министърът на отбраната и началникът на отбраната се запознаха на място със здравословното състояние на офицерски кандидат Каменов. Министър Каракачанов заяви пред медиите, че състоянието на военнослужещия е стабилно и са имали възможност да разговарят. Министърът на отбраната е пожелал бързо възстановяване на пострадалия борден техник.", "date": "2018.06.12", "title": "Каракачанов посети ранения при катастрофата с хеликоптер инженер (Снимки)"}
{"url": "https://www.24chasa.bg/novini/article/6909055", "text": "Всичко, което днес се изговори, цели нажежаване на политическото напрежение и острото противопоставяне на секторните политики.                                                  Това заяви лидерът на парламентарната група на ГЕРБ Цветан Цветанов на извънреден брифинг в парламента, на който участват също министрите на финансите Владислав Горанов, на отбраната Красимир Каракачанов и на регионалното развитие Николай Нанков. Председателят на парламентарната група \"Обединени патриоти\" е също пред медиите, за да отговори заедно с големия партньор на искания от БСП вот на недоверие към правителството с мотива липсата на сигурност в България. \"Докато е изтеглял въжето, хеликоптерът е започнал да се върти и падането е станало точно за 2 секунди.\" Това е разказал на Каракачанов бордният инженер Алексей Каменов. Модернизацията на армията започна с двата проекта от юни 2016 г. - предишното правителство \"Борисов\", напомни военният министър. И продължи: \"До 3 седмици в парламента влиза проекта за флота. За пръв път след промените се заема с толкова мащабни проекти, струващи над 4 милиарда лева, а от 90-а година армията бе обект на съкращения и остаряване. През октомври 1989 г. е получен падналият хеликоптер - той е най-новото, което имаме.\" Каракачанов напомни, че са направени и стъпки за поддръжка на техниката. Поне 10-12 месеца трае ремонтът на един хеликоптер. Поддръжката на старата техника се затруднява и от Закона за обществените поръчки, допълни Каракачанов. По-рано днес президентът Румен Радев, който също като Каракачанов посети пострадалия Каменов във ВМА, отправи критика към управляващите, като заяви: \"Лобизмът убива. Крайно време е да се потърси отговорност от онези политици, които, преследвайки користни политически интереси, със своите решения излагат на риск живота и здравето на нашите военнослужещи.\" Най-голямото увеличение в бюджета м.г. бе за хората с увреждания, тази година това е също така, каза зам.-шефката на социалната комисия в Народното събрание Светлана Ангелова (ГЕРБ). Тя напомни, че на 15 май експертите от партията са направили среща, на която са поканили в работната група четири майки с увреждания, с четири заместващи ги, и че всички техни предложения са били депозирани в социалното министерство, за да се направи новият закон за хората с увреждания. \"Изключително много се спекулира с тази чувствителна тема\", каза Ангелова. На президента дрехата му, ушита от законодателя, очевидно му се струва тясна, \"захапа\" президента Радев пък министърът на финансите Владислав Горанов. И напомни, че само изпълнителната власт може да предлага бюджет. \"Никой не може да уволни това правителство с интервю. То може да бъде уволнено, ако е неуспешно, по начина, по който е избрано\", отсече Горанов. \"Досега съм казвал доброжелателни думи за президента - като за един начинаещ политик, бих го консултирал. Но в случая се използва трагичен случай за правене на евтина политика. Г-н Радев да заповяда в моето неделно училище, за да го науча как да се държи като истински държавник\", отправи не на шега покана към държавния глава лидерът на парламентарната група на \"Обединени патриоти\" Волен Сидеров. \"От страна на БСП нямаше конкретни мотиви за вота на недоверие. Имаше общи приказки, проза, поезия\", продължи той. \"Дългият опит в политиката ме научи, че нещата става постепенно, бавно, не с поезия и проза\", предупреди още Сидеров. Той отправи предложение към Каракачанов да разгледа \"по-нестандартни и широкоспектърни възможности за превъоръжаване на армията\". Сидеров можел да е консултант на военния министър. \"За всички вече е ясно, че президентът Радев ще използва всяка възможност да се позиционира политически. Позицията му го отдалечава от конституционните му правомощия да бъде обединител на нацията. Ние не знаем какво ще прави президентът Радев след 4 г., когато му изтече мандатът. Но ние знаем, че тогава ще продължаваме да носим отговорност\", обобщи Цветанов. Той нарече Радев \"уважаеми президент на БСП\". И го попита задочно кой би носил отговорност, ако след 10 г. падне панелен блок - риск, който от ГЕРБ в момента предотвратяват.  Противопоставянето между секторни политики е абсолютно несъстоятелна теза, предупреди Цветанов. И обобщи: \"БСП и Румен Радев не могат да бъдат алтернатива на сегашното управление.\" \"В днешния ден не трябваше изобщо да има подобна реакция. Направихме го само и единствено, за да отговорим на всички колеги от БСП, заедно с техния президент към Румен Радев. Почит към двамата достойни български офицери, които загинаха в този нелеп инцидент\", завърши Цветанов.          ", "date": "2018.06.12", "title": "Цветанов: За всички е ясно, че Румен Радев търси да се позиционира политически (Видео)"}
{"url": "https://www.24chasa.bg/novini/article/6909116", "text": "Надявам се да имам подкрепа от премиера и правителството. Съдбата ми като министър зависи от това какво ще направим за хората с увреждания. Това каза социалният министър Бисер Петков след среща с майките с увреждания и омбудсмана Мая Манолова. Те обсъдиха проекта на Закон за личната помощ и го разгледаха детайлно. Кой има право, каква ще е тази помощ и как ще се финансира. \"Поехме като ангажимент до петък ще имаме жалостно становище и финансови разчети. След това ще ги обсъдим и представим на премиера Бойко Борисов и финансовия министър Владислав Горанов\", каза още социалният министър. Петков припомни, че от два месеца се работи по Закон за хората с увреждания, но майките настояват за отделен закон. \"Това е първият министър, който откликна на преговори. След днешния ни разговор можем да спрем разрастването на палатковия лагер, като сега съществуващите палатки ще останат до петък. След това ще вземем решение в петък\", каза една от майките Вера Иванова. \"Отворени сме някой от текстовете да бъдат коригирани. Нашите сметки показаха, че ще се вместим в сегашните 200 млн. лв., но ще изчакаме и тези на министерството\", каза Манолова.", "date": "2018.06.12", "title": "Бисер Петков: Съдбата ми като министър зависи от това какво ще направим за хората с увреждания"}
{"url": "https://www.24chasa.bg/novini/article/6909171", "text": "Организацията за борба с интернет тероризма GIFCT, в която участват Google, Facebook, Microsoft, YouTube и Twitter заяви, че до края на тази година ще започне използването на специален алгоритъм, който ще спира „опасната информация“ още преди нейното публикуване. Алгоритъмът ще обработва информацията и ще решава дали тя трябва да излезе в търсачката на Google, в социалните мрежи и други подобни места. Вече е подготвена специална база данни с 88000 записа с терористична тематика на 12 езика, пише  . В края на годината записите в тази база данни се очаква да достигнат 100 000. Това са различните терористични данни, терористична информация и дезинформация. Съдържанието от подобен тип автоматично ще се премахва от интернет и потребителите няма да могат да го видят. Големите IT корпорации са уверени, че тази мярка ще помогне в противодействието на тероризма в целия свят. Специалният алгоритъм ще лиши опасните личности от лесната възможност да разпространяват своите възгледи и убеждения. Новите алгоритми в момента се тестват, а изпитанията трябва да приключат до края на есента. С други думи, потребителският интернет ще бъде изчистен от информацията с терористичен характер. GIFCT обеща да оказва помощ и на по-малките компании.", "date": "2018.06.12", "title": "Google ще започне да защитава от опасна информация преди публикуването й"}
{"url": "https://www.24chasa.bg/novini/article/6909164", "text": "17-годишният Матю К. се предаде в полицията след жестоко убийството на бившата му приятелка Юлиана - на 15 години - в немския град Фирзен, предава изданието \"Билд\". Момчето, което е родом от България е отишло в полицейското управление със своята адвокатка и е заподозрян за престъплението. 17-годишният младеж живее с родителите си в немския град Фирзен и е имал връзка в убитата Юлиана 3 години. Наскоро обаче двамата се разделили, споделят техни приятели.  Матю К. е бил познат на органите на реда отпреди - той има регистрирани случаи на продажба на наркотици, кражби, каране без шофьорска книжка и други. От полицията имаха друг основен заподозрян за убийството - 25-годишен турчин, който беше арестуван, след като избягал при полицейска проверка. По-късно обаче стана ясно, че турчинът хукнал, тъй като носел наркотици в себе си. Случайно се оказало, че мъжът отговаря и на описанията на очевидците за извършителя на убийството.", "date": "2018.06.12", "title": "17-годишен българин, заподозрян за жестоко убийство в Германия, се предаде"}
{"url": "https://www.24chasa.bg/novini/article/6909177", "text": "Огромна трагедия сполетя семейството на тенора Веселин Вачев. На 7 юни, докато са на почивка в турски курорт, при нелеп инцидент в аквапарка на хотел Aquasis De Luxe Resort & SPA загива седемгодишната им дъщеря Вивиан Вачева, съобщава  . Лелята на Вивиан – Мисис България Мари Вачева сподели на стената си във фейсбук разтърсващи думи под снимките на покойната си племенница. „Отиде си нашето слънчице прекрасно,красиво и талантливо. Защо трябваше да ни напуснеш толкова рано“, пише Мари. На 7 юни, Вивиан се спуска по водната пързалка, когато веднага след нея тръгва друго дете, което я удря в корема. Малко след това, момичето започва да се превива от болки и е откарана по спешност в местната болница. Там лекарите установяват, че детето е с разкъсан далак и решават да го преместят в Университетската болница в гр. Айдън. По пътя сърцето на детето спира, но след масажи и кардио помощ сърдечната дейност се възстановява. Приемат я в междинна болница по пътя и след като състоянието й е стабилизирано продължават към болницата в Айдън. По настояване на лекарите детето пътува само с медицинския екип, а родителите следват линейката с кола. Вивиан е приета в болницата, където след 10 минути съобщават на родителите й, че е починала в следствие на травмите и кръвоизлива от разкъсания далак, за който твърдят, че е бил увеличен. Според родителите дъщеря им никога не е имала оплаквания и здравословни проблеми. „Накараха ни да подпише някакви документи, за които казаха, че са формалности. В този момент бяхме в такъв шок, че не сме се замислили какво подписваме, а и не знаем турски език“, разказва почернената майка. В последствие разбират, че са подписали документ, според който нямат никакви претенции към хотела и към това, че някой умишлено е ударил дъщеря им. На следващия ден тръгват за България само с медицинска експертиза, но без смъртен акт. Родителите са озадачени как при смърт на малко дете и то при такива обстоятелства, следствените действия приключват за няколко часа. От камерите край басейна се виж ясно как детето след Вивиан я удря в корема. Най-големият куриоз в цялата тази печална история е информацията, която днес турската преса публикува. В статия, в турско електронно издание, пише, че детето е починало след като си е ударило главата, а семейството са румънки туристи. Това кара опечаленото семейство да мисли, че това е опит случаят да бъде потулен, а аквапаркът да не понесе наказателна отговорност. Нещо, което Вачеви няма да допуснат. Семейство Вачеви са потънали в скръб, но искат истината да излезе на бял свят. „Ние платихме най-високата цена за тази почивка. Няма повече какво да изгубим. Нашето дете ще остане винаги в първи клас. Никога няма да си играе с малката си сестричка. Мъката ни е огромна. Обръщаме се с апел към българската държава да ни съдейства. Нека всички родители бъдат съпричастни с нашата трагедия, защото утре това може да се случи с техните деца и близки. Трябва да се сложи край на тази престъпна небрежност. Пързалката по която се спускат стотици деца не беше обезопасена по никакъв начин. Нямаше хора, които да следят за реда при качването и спускането. Това е проблем не само на турския комплекс, който почерни целия ни живот и затри детето ни. Такова е положението и в България“, ридае майката на Вивиан. Родителите са решени на всичко, за стигнат до истинската причина за смъртта на момичето, както и да потърсят отговорност от комплекса, където се е случила драмата. Час след трагедията музиката е гърмяла на макс, което продължава и на следващия ден. \"Помолихме ги ако не я спрат, то поне да пуснат по тихо някакви бавни мелодии, но ни отговориха, че могат да ни преместят на тихо в друг хотел. За какво отношение говорим. Та ние сме си платили за тази почивка, а се сблъскахме с такова цинично отношение в най-трудния миг в живота си. Парите ли са по важни от живота на едно дете?“, пита Антония Вачева.", "date": "2018.06.12", "title": "7-годишно българче загина при инцидент в аквапарк в Турция"}
{"url": "https://www.24chasa.bg/novini/article/6909181", "text": "Европейската комисия предложи днес в бюджета на ЕС за 2021-2027 г. почти тройно увеличение на средствата за справяне с миграцията и за управление на границите. Предвижда се новият бюджет по тези пера да бъде 34,9 милиарда евро, вместо 13 милиарда евро, както бе досега, предава БТА.  Предлага се създаване на нов фонд за управление на границите, а Европейската гранична служба да бъде укрепена с още около 10 000 граничари. ЕК предлага 21,3 милиарда евро да бъдат разпределени за управление на границите, а граничният фонд да разполага с над 9,3 милиарда евро. С тези средства ще бъдат осигурени постоянни проверки по границите, ще бъдат въведени нови информационни системи, ще бъдат спирани и залавяни опасни хора, ще бъдат предприемани действия по търсене и спасяване по море. Предвижда се 4,8 милиарда евро от новия фонд да бъдат за дългосрочно финансиране на мерките за управление на границите и визовата политика. Всяка държава от ЕС ще получи по пет милиона евро, а останалата част от средствата ще бъде разпределена според обема на работата, миграционния натиск и равнището на заплахата по външните сухопътни граници (30 на сто), по външните морски граници (35 на сто), летищата (20 на сто) и консулските служби (15 на сто). ЕК предлага 3,2 милиарда евро да послужат за целенасочена подкрепа за държавите и за посрещането на неотложни нужди. За по-добро оборудване за митнически проверки по външните граници са предвидени 1,3 милиарда евро. Над 12 милиарда евро ще послужат за подобряване на европейската гранична служба. Комисията предлага средствата по фонд \"Убежище и миграция\" да бъдат увеличени с 51 на сто - до 10,4 милиарда евро. Фондът ще подкрепя усилията за приобщаване на законните мигранти, за пресичане на незаконната миграция и за връщане на мигрантите без основание за престой в ЕС. От посочената сума за предоставянето на убежище ще бъдат разпределени 30 на сто, за законната миграция и приобщаването още 30 на сто, а останалите 40 процента ще послужат за борба с незаконната миграция и за връщането на незаконни мигранти. Общо 4,2 милиарда евро ще бъдат предвидени за дейности като разселването на мигранти. Според отделно предложение почти 900 милиона евро ще бъдат предназначени за допълнително укрепване на новата европейска агенция в областта на убежището.", "date": "2018.06.12", "title": "ЕК предлага увеличение на бюджета за миграцията и охраната на границите"}
{"url": "https://www.24chasa.bg/novini/article/6909183", "text": "Министър Валентин Радев, главният секретар на МВР гл.комисар Младен Маринов и директорът на ГД „Национална полиция“ гл.комисар Христо Терзийски проведоха днес работна среща със състава на РУ-Ботевград и с кметовете на общината. Те се запознаха от близо с изпълнението на задачите на полицейското управление, с проблемите, както и с редица въпроси, свързани със сигурността на района и поставени от местната власт. Това съобщиха от пресцентъра на МВР.  РУ-Ботевград работи в намален състав, след големите съкращения, извършени през 2015 г. - този проблем посочиха и професионалистите и кметовете на общината, поясни на брифинг след срещата вътрешния министър. Той уточни, че е в Ботевград не заради случая Пелов, а защото още преди това е получавал сигнали за района. Веднага вземаме няколко мерки, конкретизира министър Радев. Първата от тях е, че ще оставне засиленото полицейско присъствие до нормализиране на обстановката. На второ място се договорихме да се провеждат такива срещи всеки месец, за да се отчитаме какво правим за сигурността на гражданите и за да чуем местната власт дали работим в правилната посока и какво още можем да направим. На трето място – няма да командироваме полицаи от РУ-Ботевград по морето по време на летния сезон, както и по повод на други възникнали събития. Вътрешният министър допълни, че продължава цялостният анализ по случая с Пелов. Той посочи, че е доволен от работата на Районното полицейско управление, а дали ще има промени – това ще стане ясно от анализа на професионалното ръководство. Министър Радев е уверил състава, че се полагат всички усилия за оптимизиране на условията на работа, за подобряване на перспективността и възможностите за кариерно израстване на служителите така, че те да са мотивирани при изпълнение на задълженията си. Вътрешният министър коментира и искания вот на недоверие - Вслушвам се в критиките, не се притеснявам, защото знам какво правим в министерството. Министърът допълни, че този който го е назначил може да поиска и неговата оставка. По думите на гл.комисар Терзийски до настоящия момент не може да се говори за сериозни грешки при проведеното издирване на Пелов и Колев. Той посочи, че продължава анализът на извършената полицейска работа по случая, на базата на който ще бъдат направени съответните изводи и набелязани мерки за подобряване на цялостната полицейска дейност.", "date": "2018.06.12", "title": "Министър Радев: Взимаме мерки, за да дадем сигурност на хората Ботевград"}
{"url": "https://www.24chasa.bg/novini/article/6909184", "text": "Малайзия ще възстанови своето посолство в Пхенян, каза малайзийският премиер Махатхир Мохамад в интервю за \"Никей ейшън ривю\", цитирано от Ройтерс. \"Да, ние ще открием посолството\", казал пред деловото списание Мохамад при посещението си в Япония. Това вероятно слага край на дипломатическия скандал между Малайзия и Северна Корея заради убийството в Куала Лумпур на живеещия в изгнание заварен брат на лидера Ким Чен-ун. През февруари 2017 г. низвергнатият Ким Чен-нам бе убит на летището в Куала Лумпур, след като две жени напръскаха лицето му с нервнопаралитичното вещество \"Ви-Екс\" (VX). На процеса те казаха, че са били заблудени, защото им било казано, че участват в \"риалити шоу\" и не знаели, че използват отрова. САЩ и Южна Корея заявиха тогава, че покушението е дело на режима в Пхенян, предава БТА. След смъртта на Ким Чен Нам Малайзия отзова посланика си в Пхенян и забрани на севернокорейци да влизат на нейна територия. Северна Корея отвърна със същото и така блокира в Пхенян трима малайзийски дипломати и техните семейства. Те се върнаха в родината си едва когато Малайзия върна на Северна Корея трупа на убития и трима арестувани севернокорейци, припомни Ройтерс.", "date": "2018.06.12", "title": "Малайзия ще възстанови посолството си\nв Пхенян, затворено след убийството на брата на Ким Чен Ун"}
{"url": "https://www.24chasa.bg/novini/article/6909197", "text": "Президентът на САЩ Доналд Тръмп заяви, че китайският му колега Си Цзинпин е помогнал да бъде осигурено споразумение в посока към премахване на севернокорейските ядрени оръжия и заяви, че то ще бъде нещо добро за Пекин, предаде Ройтерс. \"Сключването на сделка е прекрасно за света, прекрасно е и за Китай, не мога да си представя, че Китай ще се радва някой да има ядрени оръжия толкова близо, така че Китай се радва много\", каза Тръмп пред репортери в Сингапур след историческата среща със севернокорейския лидер Ким Чен Ун. Китайското министерство на външните работи публикува съобщение, в което хвали Тръмп и Ким, че са проявили решителност, предава БТА. Тръмп каза, че ще се обади на Си, вероятно преди да кацне във Вашингтон на връщане от Сингапур, за да го запознае с резултатите от срещата. Президентът на САЩ заяви, че ще включи Пекин в последващите обсъждания. Китай е най-големият търговски партньор на Северна Корея и неин традиционен политически съюзник. След срещата на върха в Сингапур говорител на китайското министерство на външните работи заяви, че може да се обмисли облекчаване на санкциите срещу КНДР, ако тя спазва резолюциите на ООН. Той добави, че Пекин винаги е спазвал стриктно всички тези резолюции. Тръмп изрази мнение, че през последните седмици Китай е отхлабил санкционния режим срещу Северна Корея чрез засилване на търговския обмен между двете страни. Той изрази предположение, че това може да е начин Пекин да даде на САЩ да разберат, че не е особено радостен от твърдата позиция на Вашингтон срещу него в преговорите по търговските въпроси. Влиятелният китайски държавен вестник \"Глоубъл таймс\" излезе с редакционна статия, в която се посочва, че моментът е благоприятен да се помисли за \"съответно редуциране на санкциите\" срещу Северна Корея.", "date": "2018.06.12", "title": "Тръмп: Споразумението със Северна Корея ще бъде нещо добро за Китай"}
{"url": "https://www.24chasa.bg/novini/article/6909195", "text": "Две ключови думи са забележими с отсъствието си от общата декларация, подписана днес от Доналд Тръмп и Ким Чен Ун в края на безпрецедентната им среща, отбелязва Франс прес, цитирана от БТА. От дълго време САЩ настояват за \"пълно, проверимо и необратимо\" ядрено разоръжаване на Северна Корея - цел, ясно декларирана и в навечерието на срещата в Сингапур. Всяка дума в тази формулировка е важна, тъй като целта е Пхенян \"да се освободи\" от атомните си оръжия и балистични ракети, това да стане под контрола на международни инспектори и то по начин, който гарантира, че връщане назад е невъзможно. Проверката е важна. Точно това липсваше досега, когато севернокорейците не спазваха предишните си обещания, каза вчера американският държавен секретар Майк Помпейо. В подписания текст обаче са умишлено изпуснати две искания на Вашингтон. Ким Чен Ун се ангажира единствено с \"пълно ядрено разоръжаване на Корейския полуостров\". Това е вече използвана дипломатическа формулировка, подлежаща на всевъзможни тълкувания. Така Пхенян поиска в миналото изтегляне на американските войници, разположени в Южна Корея, както и глобално разоръжаване, включващо и другите ядрени сили. \"Те не успяха да постигнат споразумение за пълно, проверимо и необратимо ядрено разоръжаване\", констатира преподавателят в Университета за севернокорейски изследвания в Сеул Ку Каб У. По отношение на проверките САЩ вероятно са поискали да имат достъп до всички обекти във всеки момент, а Северът е отказал, каза той за АФП. Драматичната среща на Доналд Тръмп със севернокорейския лидер може да е била организирана по подобие на посещението на президента Никсън в Пекин през 1972 г., довело до пробив в отношенията с Китай, но днешната среща на върха изглежда не успя да осигури никакви конкретни ангажименти от страна на Пхенян за премахване на ядрения му арсенал, отбелязва Ройтерс. Тръмп побърза да обяви успех на безпрецедентната среща, но според експерти общата декларация, подписана в Сингапур, като че ли \"предъвква\" стари, неспазени обещания на Пхенян към няколко американски правителства. Това говори, че всяка трайна полза за Тръмп в световен план или у дома ще зависи от това дали в следващите етапи от преговорите той ще може да превърне подготвения като за телевизията сценарий на срещата в осезаем напредък към ядрено разоръжаване на Пхенян, допълва Ройтерс. След целия шум и всичките обещания за преодоляване на вероятно най-спешната криза за света президентът Тръмп и севернокорейския лидер Ким Чен Ун не постигнаха такава сделка, каквато американският президент отдавна казва, че е нужна за решаване на въпроса с ядреното разоръжаване на Пхенян, посочва Асошиейтед прес. От месеци Тръмп подиграва и критикува предишните президенти, обвинявайки ги в непростима неспособност да се справят с ядрената заплаха от Северна Корея. Днес той се похвали с подписания \"всестранен\" пакт с Ким, проправящ пътя към ядрено разоръжаване, но очертанията на това споразумение изглеждат много по-бледи дори от неуспешните сделки на предшествениците му, отбелязва АП.", "date": "2018.06.12", "title": "Франс прес: В подписания текст между Тръмп и Ким Чен Ун липсват 2 искания на САЩ"}
{"url": "https://www.24chasa.bg/novini/article/6909203", "text": "Парламентът ще гласува промени в Кодекса за социално осигуряване на второ четене. Това предвижда проектопрограмата на Народното събрание за тази седмица. Очаква се депутатите да обсъдят на първо четене промени в Закона за устройство на територията и в Закона за регистрация и контрол на земеделската и горската техника, а на второ четене - промени в Закона за защита от вредното въздействие на химичните вещества и смеси, предава БТА.  Предвижда се парламентът да разгледа Доклад за дейността на омбудсмана на Република България през 2017 г., както и промени в Правилника за организацията и дейността на общественият защитник. В проектопрограмата са още Административен мониторингов доклад за 2017 г. за изпълнението на Националната стратегия на Република България за интегриране на ромите /2012-2020/, както и две ратификации на международни споразумения. Парламентарният контрол в петък ще включва разисквания по питане към министъра на здравеопазването Кирил Ананиев относно Националната здравна карта.", "date": "2018.06.12", "title": "Парламентът ще гласува промени в Кодекса за социално осигуряване"}
{"url": "https://www.24chasa.bg/novini/article/6909206", "text": "Диалогът за нормализиране на отношенията между Белград и Прищина ще продължи през следващите дни или седмици, твърди президентът на Косово Хашим Тачи с оценката, че той няма да бъде лек, но ще бъде \"исторически и без алтернатива\", предаде Танюг, цитирана от БТА. В изказване на международен икономически форум в Монреал, Канада, Тачи каза, че диалогът трябва да приключи с положителен резултат и за Белград, и за Прищина \"съгласно споразумението за европейските ценности и европейските стандарти\". Според Тачи, за да прикючи успешно този процес, ЕС трябва да има водеща роля и да внесе нова динамика в него, а от САЩ очаква силна подкрепа. Тачи направи оценката и че \"държавите от Западните Балкани никога не са имали по-удобен случай да изградят мир\".", "date": "2018.06.12", "title": "Тачи: Диалогът между Прищина и Белград няма да бъде лек, но ще е исторически"}
{"url": "https://www.24chasa.bg/novini/article/6909209", "text": "Министърът на младежта и спорта Красен Кралев коментира пред медиите днешната пресконференция на прокуратурата във връзка с финансирането на Българската федерация по ски след официалното откриване на конференцията „Спортът за всички като средство за интеграция и мост между традиции и иновации“, последно събитие в сферата на спорта от Българското председателство в на ЕС. Това съобщиха от пресцентъра на Министерството на младежта и спорта.  „Ние подкрепяме абсолютно всички действия на прокуратурата. Наясно сме с тази проверка от март месец. Предоставили сме всички документи, които са ни искали. Това са 16 класьора с папки, като има още 100 класьора, тъй като периодът, който се разглежда е много голям. За тях сме отправили покана до прокуратурата да изпрати свой служител, който да извърши проверка на документацията и на място. Това е огромен обем от информация, който обхваща работата на 8 различни екипа от 2003 г. до сега“, каза Кралев. Министърът добави, че може да коментира само периода, в който неговият екип е работил в ММС. „Правим всичко възможно максимално добре да контролираме начина, по който и федерациите, и клубовете разходват средствата си. Ние обаче не сме разследващ орган. Нашата дейност също се проверява от АДФИ и Сметната палата. Постоянно ни проверяват и сме под мониторинг. Ние съответно правим мониторинг на организациите, с които работим и ползват държавни средства. Отново подчертавам, че ние подкрепяме действията на прокуратурата и ще съдействаме напълно. След като има подаден сигнал и някакви съмнения, трябва да се стигне до края, за да може тези съмнения евентуално да отпаднат“, допълни министърът. Красен Кралев подчерта, че е сигурен в хората, с които работи и няма съмнения за злоупотреби. „Ние извършваме постоянно проверки на федерациите и клубовете по различните програми, по които ги финансираме и сме изключително строги и безкомпромисни. Мога да Ви дам няколко конкретни примера. Миналата година имахме установени нарушения в програмата „Спорт за децата в детските градини“. Веднага клубовете, които имаха нарушения възстановиха парите, а програмата беше спряна. „Научи се да плуваш“ е друга програма, в която установихме пропуски. Средствата бяха възстановени от клубовете, а програмата реформирана. Така че ние извършваме огромен по обем работа за контрол на клубове и федерации. Но в рамките на правомощията и компетенциите, които имаме. Спомнете си за федерацията по шахмат. Ние установихме, че там има злоупотреби. Прокуратурата още работи по този казус, но това е благодарение на нашата дейност“, каза Кралев. Министърът подчерта още, че проектите, с които кандидатстват федерациите и клубовете по отделните програми минават на одобрение от различни комисии. ММС подпомага финансово федерациите по програми за различни дейности – масов спорт, детско-юношески спорт, елитен спорт и домакинства.", "date": "2018.06.12", "title": "Министър Кралев: Абсолютно подкрепяме действията  на прокуратурата"}
{"url": "https://www.24chasa.bg/novini/article/6908809", "text": "Протестиращите майки на децата с увреждания и омбудсманът Мая Манолова ще се срещнат със социалния министър Бисер Петков. Те ще обсъдят Закона за личната помощ.                                                                                                                                                                                                                                                                                                                       ", "date": "2018.06.12", "title": "Майките на деца с увреждания на среща с Бисер Петков"}
{"url": "https://www.24chasa.bg/novini/article/6908124", "text": "56 китайски предприятия, сред които водещи държавни и частни компании, произвеждащи продукти за военни и цивилни цели, участват в Международното изложение за отбрана и сигурност „Eurosatory 2018“, което бе открито на 11 юни в Париж, предава  На изложбата китайските предприятия показват съвременни военни продукти като танкове, хеликоптери, бронирани автомобили, противовъздушни ракети, радари и други оборудвания, както и безпилотни летателни апарати, телекомуникационни съоръжения, антибиохимически и антирадиационни продукти, като най-изпъкващи този път са продуктите от сферите на изкуствения интелект и киберсигурността. Eurosatory е едно от най-важните мероприятия в сферата на отбраната в света. В тазгодишното изложение участват близо 1700 предприятия от 60 държави и региона.", "date": "2018.06.12", "title": "56 китайски предприятия участват в Международното изложение за сигурност и отбрана  в Париж"}
{"url": "https://www.24chasa.bg/novini/article/6908818", "text": "Турция ще остане в Северен Ирак, докато всички терористични групировки не бъдат отстранени от там, заяви днес турският министър на отбраната Нуреттин Джаникли, цитиран от Ройтерс. Изявлението на Джаникли бе направено на фона на предупрежденията на турското правителство за предстояща широкомащабна военна операция срещу кюрдските бойци, базирани в планината Кандил (Северен Ирак), отбелязва агенцията, цитирана от БТА. Джаникли, който даде интервю за Анадолската агенция, заяви, че Турция е предложила извършване на операция в Кандил съвместно с Иран, който е изразил подкрепа за офанзивата. Турският министър на отбраната добави, че Турция е съгласувала изцяло операцията с Багдад. Кюрдската работническа партия (ПКК), която води въоръжена борба срещу турската държава от 1984 г., се разглежда като терористична организация от Анкара, ЕС и САЩ. Бойците от групировката имат бази в Северен Ирак.", "date": "2018.06.12", "title": "Турция: Ще останем в Северен Ирак, докато всички терористични групировки не бъдат отстранени"}
{"url": "https://www.24chasa.bg/novini/article/6908842", "text": "Кораб на албанския военноморски флот е спасил във водите на Егейско море 36 нелегални мигранти в моторна лодка, която имало опасност да потъне, предаде агенция МИА. Албанският министър на отбраната Олта Джачка съобщи, че в сътрудничество с турската и гръцката брегова охрана са спасени 36 пътници, от които 12 деца и 24 жени. Мигрантите идвали от турския бряг. След спасяването те са предадени на гръцката брегова охрана на остров Хиос. Джачка каза, че корабът продължава своята хуманна мисия за спасяване на мигранти, които се опитват да се прехвърлят нелегално през Егейско море, предаде БТА.  Въпреки засиления контрол на границата с Гърция продължават опитите на мигранти да влязат на албанска територия, през която минават транзитно на път за Черна гора, а оттам - към Западна Европа. От началото на годината албанската полиция е открила над 2300 мигранти, главно от Сирия и Ирак и по-рядко от Пакистан, Алжир, Йемен и Либия.", "date": "2018.06.12", "title": "Албански кораб спаси лодка с 36 нелегални мигранти в Егейско море"}
{"url": "https://www.24chasa.bg/novini/article/6908829", "text": "22-годишната Симона Тодорова, простреляна в Слънчев бряг от ревност, вече е изведена от реанимация и е настанена в отделението по неврохирургия в УМБАЛ Бургас, научи \"24 часа\". Момичето се храни само, пие вода и успява да произнесе някои по-кратки думи. До нея в болничната стая са родителите й близки роднини. Те обаче не желаят да говорят с репортери, майката е видимо притеснена въпреки добрите прогнози. \"Става дума за сериозна огнестрелна рана ниско в лявото слепоочие. Проектилът минава и излиза на 4 см. от средната линия в задна теменна област. Тежко прострелване с куршум със сериозна жива сила - сериозна маса и скорост. Ако траекторията на проектила беше от лявото към дясното слепоочие пациентката нямаше да има никакъв шанс, защото в този случай се засяга мозъчния ствол и това е фатално\", коментира пред \"24 часа\" шефът на неврохиругията д-р Николай Недев. Това е лекарят, спасил Симона, оперирайки я в нощта на инцидента. \"Не бих казал, че операцията беше сложна, по-скоро рутинна. Изсмукват се загиналите части от мозъка и кръвоизливите, прави се кръвоспиране на кървящите съдове. При Симона кървеше много от обвивките\", обяснява известният неврохирург. Той е доволен, че в момента няма усложнения, Симона няма температура, храни се и има шансове да се възстанови. \"Мозъкът има различни функционални зони, могат да се очакват далечни усложнения, защото това е първично инфектирано огнестрелно нараняване. Днес нямаме усложнения, но късни могат да настъпят. Има си капани, все пак тя бе приета в много тежко състояние, с гърчове. Хубавото е, че момичето ще може да разсъждава, защото челните й дялове са здрави. Простреляни са обаче доста гностични полета в мозъка, които са свързани с речевия гнозис, със способността за граматически и математически анализ, с възможността да се възприема и анализира музиката. Видимо около тези зони е минал проектилът\", казва неврохирургът, който през дългата си медицинска практика е спасявал не само простреляни, но и хора с невероятни наранявания като прободени от стрела на харпун, ударени от джет, пациент със стърчащ в главата нож и много други.", "date": "2018.06.12", "title": "Докторът, спасил простреляната Симона, пред \"24 часа\": Вече се храни сама (Снимки)"}
{"url": "https://www.24chasa.bg/novini/article/6908679", "text": "Над 76 млн. лв. са загубите за България за година от незаявените от телевизионните оператори абонати на услугите им. Това показва проучване на Ernst & Young. Според него заявените домакинства са с 30-35% по-малко от реалните.  Отчетено е още, че реалният пазар на операторите в България е 371 млн. лв., докато според операторите той е малко над 200 млн. лв. Проучването беше представено от Али Пирзада, представител на фирмата, по време на конференцията \"3P for IP: Публично-частно партньорство за закрила на интелектуалната собственост\". Тя се организира от ТеРаПро по програма на Европейската служба за интелектуална собственост EUIPO. Конференцията беше открита от вицепремиера Валери Симеонов. 562 хил. повече домакинства реално ползват платена телевизия през 2018 г. в сравнение с отчетените от Комисията за регулиране на съобщенията (КЗС) за 2016 г. При кабелната телевизия разликата е 609 хил. домакинства. Това отчита пък проучване на \"Би Медия Консултант\". Проблемът идва от начина на деклариране - това става чрез попълване на въпросник от операторите, които сами казват, колко абонати имат. Това смята председателят на КЗС Росен Желязков. Друг основен проблем е пиратството в разпространяването на ТВ програми от операторите. Максималният разрешен брой регистрирани програми в СЕМ е 150, докато операторите на практика излъчват между 100 и 650 програми. За разрешеването на този проблем беше представена технология, която извършва дистанционен мониторинг на разпространяваните телевизионни програми от страна на кабелните оператори до крайните абонати. Тя е разработена от германска компания и се предлага на българката държава за извършване на по-надежден контрол.  В конференцията участват и председателят на СЕМ София Владимирова, председателят на Комисията по правни въпроси Данаил Кирилов, председателят на Комисията за наблюдение на приходните агенции и борба със сивата икономика и контрабандата Емил Димитров, главният изпълнителен директор на \"Виваком\" Атанас Добрев, представители на телевизии, на митническите администрации на България, Сърбия, Албания, Турция", "date": "2018.06.12", "title": "Над 76 млн. лв. губи България годишно от незаявени ТВ абонати"}
{"url": "https://www.24chasa.bg/novini/article/6908856", "text": "Мъжът, предизвикал скандала за сексуални посегателства и финансови престъпления в Шведската академия, която присъжда Нобеловата награда за литература, беше обвинен в двукратно изнасилване на жена през 2011 г., съобщават Асошиейтед прес и Франс прес. Доказателствата са \"солидни и достатъчни за съдебно преследване\", казва прокурор Кристина Войт. Обвиненият Жан-Клод Арно е водеща фигура в шведския културен живот. Той е женен за поетесата Катарина Фростенсон, която беше член на Шведската академия. Арно отрича обвиненията срещу него, предаде БТА. През април Шведската академия съобщи, че вътрешни разследвания на твърденията за сексуален тормоз и посегателства са установили \"неприемливо поведение под формата на нежелана интимност\" в редовете на членовете й. Войт не посочи жертвата, както е прието в Швеция. Датата на процеса не е определена. Жан-Клод Арно, който е от френски произход, е директор на културния център \"Форум\", субсидиран от Шведската академия. Той беше обвинен през ноември миналата година в сексуални посегателства или тормоз от 18 жени. Заради скандала осем членове на Шведската академия подадоха оставки. Сред тях бяха съпругата му Катарина Фростенсон и Сара Даниус, първата жена в историята на организацията, заемала поста постоянен секретар.", "date": "2018.06.12", "title": "Швеция повдигна обвинения срещу мъжа, предизвикал нобеловия скандал"}
{"url": "https://www.24chasa.bg/novini/article/6908862", "text": "Приходите от нощувки през април 2018 г. достигат 47.1 млн. лв., или с 6.4 на сто повече в сравнение с април 2017 г., съобщи Националният статистически институт. Регистрирано е увеличение на приходите както от чужденци - с 9.9 на сто, така и от българи - с 2.6 на сто. През април в страната са работили 2 037 места за настаняване с над 10 легла. Броят на стаите в тях е 68.8 хил., а на леглата - 143.6 хиляди. В сравнение с април 2017 г. общият брой на местата за настаняване се увеличава с 3.7 на сто, а на леглата в тях намалява с 3.4 на сто. Общият брой на нощувките във всички места за настаняване, регистрирани през април, е 895.0 хил., или с 1.4 на сто по-малко в сравнение със същия месец на предходната година, като най-голямо намаление на нощувките (с 3.6 на сто) се наблюдава в местата за настаняване с 1 и 2 звезди. През април в хотелите с 4 и 5 звезди са направени 73.4 на сто от общия брой нощувки на чужденци и 36.1 на сто - на българи. Общата заетост на леглата в местата за настаняване през април 2018 г. е 22 на сто, като намалява с 1.9 процентни пункта в сравнение с април 2017 година. Най-висока е заетостта на леглата в хотелите с 4 и 5 звезди - 25.4 на сто.", "date": "2018.06.12", "title": "Приходите от нощувки на чужденци у нас се увеличават с 9,9 на сто през април"}
{"url": "https://www.24chasa.bg/novini/article/6908860", "text": "Парламентарният заместник-министър на правосъдието на Великобритания Филип Лий подаде оставка в израз на несъгласието си с курса на правителството на премиера Тереза Мей за реализирането на Брекзит, предаде Ройтерс, цитирана от БТА. \"Щом като в бъдеще трябва да гледам в очите своите деца и честно да им кажа, че съм направил най-доброто за тях, аз не мога, с пълното си съзнание, да подкрепя начина, по който се осъществява излизането на нашата страна от ЕС\", са казва в изявлението на Филип Лий, поместено на неговия сайт. Той уточнява, че конкретната причина за оттеглянето му е желанието на правителството \"да ограничи ролята на парламента\" за оформянето на \"крайния изход от гласуването днес\". Снощи премиерът Мей призова Лий и другите 315 депутати консерватори в 650-местната Камара на общините да подкрепят проекта на закона за излизането от ЕС в гласуванията днес и утре. Сара Уоластън, една от 12-те консервативни депутат от Камарата на общините, които отхвърлиха предишни промени в закона, внесени от кабинета на малцинството на Мей, каза снощи по Би Би Си, че отново ще се противопостави на правителствения проект, за да може в парламента да има \"пълноценен вот\" по окончателната сделка за Брекзит. После Май каза, че депутатите са длъжни \"да осигурят Брекзит\". Проектът на спорния закон се върна днес в долната Камара на Общините, след като горната Камара на лордовете бе внесла в него 15 поправки.", "date": "2018.06.12", "title": "Член на правителството на Мей подаде оставка преди важен вот за Брекзит"}
{"url": "https://www.24chasa.bg/novini/article/6908868", "text": "Една година лишаване от свобода и две години без право на управление получи водач на турски камион, причинил смърт на друг шофьор и ранил неговия спътник, съобщиха от пресцентъра на прокуратурата във Велико Търново. Подсъдимият О. А. е предизвикал тежка катастрофа на пътя \"Велико Търново - Русе\" през декември миналата година. При изпреварване, в район с натоварено движение между селата Раданово и Петко Каравелово, той влязъл в насрещното платно и ударил челно движещия се насреща автомобил, при което причинил смъртта на 59-годишния водач. Признат е за виновен и за това, че като участник в пътно транспортно произшествие, при което са пострадали хора, не е уведомил компетентната служба и не останал на мястото на произшествието, не взел мерки за оказване на помощ на пострадалите и избягал от местопроизшествието. Присъдата подлежи на обжалване пред Апелативен съд - В. Търново.", "date": "2018.06.12", "title": "1 година затвор за шофьор, убил друг при катастрофа"}
{"url": "https://www.24chasa.bg/novini/article/6908888", "text": "Изпитът по история на България за кандидат-студенти от редовната изпитна сесия в Софийския университет \"Св. Климент Охридски\" е на 16 юни от 9.00 часа, съобщи пресцентърът на висшето училище. Кандидатстудентският изпит по история на България продължава четири астрономически часа и се състои от два компонента - развиване на тема по даден исторически проблем и тест. Предложената изпитна програма е съставена въз основа на учебното съдържание по история на България за 11-и клас. В нея са включени основни проблеми, които са обединени в тематични кръгове и се отнасят до развитието на българската държава и на българското общество във времето от края на седми до средата на 20-и век. Изпитната комисия ще формулира темите и вариантите на теста в деня на изпита, така че те да покриват цялото учебно съдържание, заложено в програмата по история на България. При започването на изпита ще се изтеглят две теми, като всеки кандидат-студент ще има правото да избере и да пише по една от тях, както и един от тестовите варианти, който се раздава на кандидат-студентите. Тестът включва въпроси от отворен и затворен тип от областта на политическата, стопанската, църковната и културната история на България през Средновековието, Възраждането и Новото време. Основните цели на изпита са да провери историческите знания на кандидат-студентите, предвидени в държавните образователни изисквания за първо равнище, уменията им за създаване на аргументиран текст по определен проблем, както и нивото им на владеене на книжовния български език.", "date": "2018.06.12", "title": "Изпитът по история за кандидат-студенти в СУ е на 16 юни"}
{"url": "https://www.24chasa.bg/novini/article/6908879", "text": "Японският премиер Шиндзо Абе приветства споразумението за ядрено разоръжаване на Корейския полуостров, сключено днес в Сингапур от американския президент Доналд Тръмп и севернокорейския лидер Ким Чен Ун, предаде Франс прес. \"Чрез тази среща на върха между САЩ и Северна Корея, намерението на президента Ким Чен Ун за пълно ядрено разоръжаване на Корейския полуостров беше потвърдено писмено. Подкрепям тази първа стъпка към решаването на всички въпроси, свързани със Северна Корея\", заяви Абе пред журналисти в Токио, предаде БТА. \"Бил искал да благодаря на президента Тръмп, че ясно изложи въпроса за отвличанията\", каза Абе, имайки предвид японските граждани, някои от тях - тийнейджъри, отвлечени от севернокорейските тайни служби през 70-те и 80-те години на миналия век, за да обучат шпиони, които говорят японски език и познават японската култура. Японският премиер нееднократно е настоявал тези хора да бъдат издирени, определяйки въпроса като приоритет. На пресконференция след днешната историческа среща с Ким Чен Ун Тръмп каза, че темата за съдбата на отвлечените японци е била засегната в разговорите, но не фигурира в подписаното споразумение. Япония остана настрана от интензивната дипломация между САЩ, Северна и Южна Корея и Китай преди днешната среща на върха. Токио запази твърдата си линия спрямо Пхенян през целия процес, предупреждавайки за опасност от самоцелни дискусии. Абе даде да се разбере, че би искал да разговаря пряко с Ким за решаване на проблема с отвлечените му сънародници, но до момента няма официална информация за конкретен напредък към евентуална среща.", "date": "2018.06.12", "title": "Шиндзо Абе за срещата Тръмп-Ким: Първа стъпка към решаването на проблемите на Корейския полуостров"}
{"url": "https://www.24chasa.bg/novini/article/6908898", "text": "„Модернизирането на образованието е нещо, което не можем да продължаваме да отлагаме. Живеем във време, в което новите технологии и дигитализацията се развиват с бързи темпове и образователните системи трябва да бъдат в крак с тези развития. В противен случай нашите учебни заведения ще продължават да произвеждат бъдещи безработни и кадри, които не владеят уменията на 21-ви век“. Това заяви евродепутатът от Групата на Прогресивния алианс на социалистите и демократите в ЕП Момчил Неков при обсъждане на доклада, съобщиха от неговия пресцентър. \"Модернизиране на образованието в ЕС\" на пленарната сесия в Страсбург. „Когато говорим за модернизиране на образованието, това не трябва да се разбира като обновяване на материалната база на учебните заведения и закупуване на модерна техника. Важно е да сме в крак с новите технологии, но те не гарантират на подрастващите, че ще могат да усвояват по-добре знания, умения и компетентности. Резултатите от Международното изследване PISA показват, че наличието на модерна дигитална инфраструктура не повишава резултатите на учениците. И това не е изненадващо.“, изтъкна Неков. Според него, проблемът с функционалната грамотност на учениците е добре познат и на българската система, защото те биват затрупвани с огромни количества теоритични знания, което е за сметка на стимулирането на критичното мислене. „Нужен е холистичен подход в образованието. Подход, който да взима под внимание и нуждите на учителите, защото без тях нито една реформа не може да бъде успешна. Отношението към тях е показателно за отношението към цялата образователна система. Повишаването на техните възнаграждения няма да реши проблемите с магическа пръчка. Те трябва да имат повече автономия и достъп до възможности за професионално развитие“, коментира Момчил Неков.", "date": "2018.06.12", "title": "Евродепутат Момчил Неков: Модернизирането на образованието е нещо, което не можем повече да отлагаме"}
{"url": "https://www.24chasa.bg/novini/article/6908909", "text": "Служители на Митница Лом задържаха 6000 литра етилов алкохол, пътуващ с неверни документи към страна от ЕС. На 08.06.2018 год. около 03.30 часа мобилен екип на Митница Лом, работещ в района на Дунав мост 2, спира за проверка камион с българска регистрация, съобщиха от Агенция \"Митници\". По документи товарният автомобил превозвал различни стоки за страна от ЕС. При проверка на документите инспекторите установили , че един от товарите е обявен като медицинска тинктура - индиго кармин, използван за изследване на бъбреците. На проверяващите направило впечатление огромното количество течност, натоварена в 6 ПВЦ-куба с вместимост по 1000 л, както и фирмата изпращач. При отварянето на един от кубовете служителите установили, че течността е синя на цвят, с характерния мирис и физически показатели на етиловия алкохол. Направеното замерване с денситометър е отчело 96.3 алкохолни градуса . Взети са проби за лабораторен анализ. Пратката е задържана в склад на Митница Лом. Работата по случая продължава.", "date": "2018.06.12", "title": "Задържаха 6000 л етилов алкохол на \"Дунав мост 2\" (Снимки)"}
{"url": "https://www.24chasa.bg/novini/article/6908941", "text": "Президентът Доналд Тръмп, който е бивша звезда от реалити шоу и има склонност към театралните жестове, е показал на Ким Чен Ун и членовете на севернокорейската делегация видеоклип, посветен на историческата среща в Сингапур, предадоха Ройтерс и Асошиейтед прес. На пресконференцията си днес Тръмп каза, че клипът, наподобяващ трейлър на филм, е бил за \"двама мъже, двама лидери, една съдба\" и за възможностите, които ще се появят след премахването на ядрения арсенал на Северна Корея. По думите на президента поръчаното от него филмче показва бойни самолети и оръдия, а глас зад кадър на корейски и английски внушава, че \"днес може да започне нов свят, свят на нашето приятелство, уважение и добра воля\", предава БТА. Тръмп използвал айпад, за да покаже клипа на Ким в края на срещата им и той го харесал. Харесали го и още неколцина членове на делегацията от Пхенян. Четириминутният клип бе прожектиран на големи монитори преди пресконференцията, отбелязват агенциите. Видеото показва показва усмихнатите Тръмп и Ким, а после монтаж от изображения на бебета и автомобилни заводи - намек за благоденствието, което чака севернокорейците, ако се откажат от ядрения си арсенал. За илюстрация към главната теза са показани и балистични ракети, коите се движат назад и се прибират в силозите. \" Миналото не трябва да е бъдеще\", произнася гласът зад кадър при вида на демилитаризираната зона по 38-ия паралел, която разделя двете корейски държави след края на войната 1950-1953 г.", "date": "2018.06.12", "title": "Тръмп показал видео на Ким за бъдещето на Северна Корея при ядрено разоръжаване"}
{"url": "https://www.24chasa.bg/novini/article/6908937", "text": "Председателят на БСП Корнелия Нинова изпрати писмо до председателя и членовете на Групата на Прогресивния алианс на социалистите и демократите в ЕП, съобщиха от пресцентъра на БСП. „Изразяваме своето несъгласие с двойните стандарти, които се прави опит да бъдат наложени в транспортния сектор – от една страна се въвеждат нови тежки ограничения спрямо международните превози на товари, при които водеща роля имат компании от Централна и Източна Европа, а от друга се отива към крайна либерализация при превоза на пътници, в който лидерите на пазара са фирми от Западна Европа“. Това заявява председателят на БСП Корнелия Нинова в писмо до Удо Булман - председател на Групата на Прогресивния алианс на социалистите и демократите в Европейския парламент и членовете на ЕП от S&D. Тя призова всички евродепутати от социалистическото семейство, и не само, да се противопоставят на всички предложения, които водят до ограничаване на достъпа до пазара в разрез с договорите, масови фалити на транспортните компании от Централна и Източна Европа и загубата на стотици хиляди работни места. „Настояваме за мерки, които да осигурят по-добри условия на труд в международния транспорт и да направят работата в него по-привлекателна, включително: изграждане на подходящи зони за престой и почивка, гарантиране сигурността на водачите, товарите и превозните средства, засилено противодействие на нелоялната конкуренция“, посочва Нинова. Корнелия Нинова подчертава, че Националният съвет на БСП подкрепя изграждане на пълноценен Съюз, осигуряващ гаранции за приобщаващ растеж, социална пазарна икономика и все по-голямо икономическо, социално и териториално сближаване между държавите членки и техните региони. „Изразяваме своята пълна подкрепа за всички мерки, насочени към подобряване условията на труд и почивка, повишаването на доходите и гарантиране на сигурността на заетите във всички сектори на икономиката, включително и в международния автомобилен транспорт. Отчитаме необходимостта от повишаване на контрола на международните превози и борба с нелоялната конкуренция, включително т.нар. „фирми – пощенски кутии“. Приветстваме развитието на социалния диалог в транспортния сектор и в частност ползотворното взаимодействие с организациите на работниците и служителите“, пише още Нинова. Председателят на БСП изразява опасения, че под маската на тези благородни цели европейската регулаторна рамка може да бъде поставена в услуга на тясно корпоративни лобита и конюнктурни политически процеси в една или друга държава членка. „Изразяваме своето притеснение от получилото се стигматизиране на българските превозвачи и водачи с аргументи, които не отговарят на действителността. Вярваме, че общото бъдеще на Европа е възможно единствено по пътя на взаимно зачитане на интересите на всички заинтересовани страни, диалога и разбирателството, които изключват диктата на силния над слабия“, подчертава тя. „Надяваме се, че с Вашия глас ние заедно ще покажем не само желанието си за по-голяма сигурност и защита на бизнеса и шофьорите, но и ясната нужда за промяна на предложените законодателни промени, тъй като те няма да постигнат търсения ефект, а напротив – ще доведат до в загубата на работни места на десетки хиляди български граждани“, заключва Корнелия Нинова.", "date": "2018.06.12", "title": "Нинова с призив към депутати в ЕП да не приемат предложение, нанасящо удар върху транспортния бранш"}
{"url": "https://www.24chasa.bg/novini/article/6908600", "text": "Говорител на иранското правителство предупреди Северна Корея, че американският президент Доналд Тръмп може да анулира всяко споразумение по ядрените въпроси, което постигне с нея, предаде Асошиейтед прес. \"Имаме си работа с човек, който оттегля подписа си, докато е в чужбина\", каза Мохамад Нобахт, цитиран от иранската агенция Фарс и БТА. Това бе първият коментар на ирански официален представител след срещата на Тръмп със севернокорейския лидер, отбелязва АП. Докато бе на път за срещата с Ким в неделя, Тръмп отхвърли споразумението, договорено от лидерите на Г-7 в Канада, припомня агенцията. САЩ се оттеглиха от историческата ядрена сделка с Иран през май.", "date": "2018.06.12", "title": "Иран предупреди Северна Корея, че Тръмп \nможе да отмени всяко споразумение с нея"}
{"url": "https://www.24chasa.bg/novini/article/6908624", "text": "„За да модернизираме образованието в Европа, има нужда от междусекторни платформи във всяка държава по подобие на Образование България 2030. Уникалната мрежата от над 40 организации и експерти обединява граждански, бизнес и публичен сектор. Всички работим активно за постигането на конкретни измерими цели чрез мониторинг на напредъка по индикатори, информиране на обществеността за предизвикателства и възможни решения и превръщането им в образователни политики чрез застъпничество. Подобни обединения са жизненоважни за модернизиране на образованието на национално ниво чрез конструктивен диалог между всички заинтересованите страни.“ Това заяви българският евродепутат от ГЕРБ/ЕНП Ева Майдел в понеделник, 11 юни 2018 г. по време на дебат в Европейския парламент относно доклада за модернизирането на образованието в ЕС, съобщават от пресслужбата на ГЕРБ. „Образователните реформи, които трябва да отговорят не само на настоящето, но и на бъдещето, изискват политическа воля и силна обществена подкрепа – от съвместното им изготвяне до ефективното им прилагане с участието на всички заинтересовани страни. Изграждането на подобни национални междусекторни алианси в подкрепа на образованието може да е катализатор за бърза и решителна промяна на образователните системи в Европа.“ Това допълни Ева Майдел, която е съинициатор на сдружението Образование България 2030. Докладът на Европарламента беше гласуван във вторник, 12 юни 2018 г. Той призовава държавите членки да подкрепят създаването на Европейско образователно пространство. Освен това се насърчават иновационни методи на учене, преподаване и оценка, и въвеждането на подходяща образователна инфраструктура, която да позволява работа в група и стимулира творческото мислене и решаването на проблеми. Докладът се обявява за образование, насочено към развитието на логическото мислене, разсъдителността и научното любопитство на учениците.", "date": "2018.06.12", "title": "Майдел: Има нужда от повече междусекторни платформи в Европа"}
{"url": "https://www.24chasa.bg/novini/article/6908545", "text": "\"Градът ни е препълнен с коли, задръстванията са огромни, а въздухът, който дишаме, е много мръсен! А всичко това зависи само от нас - казва певецът и актьор Орлин Павлов, който се включи в кампанията на Столична община за чист въздух \"Мисли чисто!\". \"Аз обичам да карам колело и така се придвижвам много по-бързо и приятно по улиците на София. Включих се в кампанията, защото чистият въздух зависи от всеки един от нас!\"", "date": "2018.06.12", "title": "Орлин Павлов за чиста София: Слезте от колите, аз избрах да карам колело! (Видео)"}
{"url": "https://www.24chasa.bg/novini/article/6908622", "text": "Капитан Пламен Пантилеев е имал 17 часа нальот от началото на година досега, вторият пилот Стоян Неделчев е с 18 часа, а единственият оцелял от екипажа Алексей Каменов - 20. Това съобщи преди минути на извънреден брифинг командващият на Военновъздушните сили ген. майор Цанко Стойков. По думите му по стандартите на НАТО един пилот годишно трябва да има 180 часа. Ако се използва и тренажор, тогава часовете във въздуха могат да са 140. Останалите 40 се покриват чрез тренажора. Командирът на авиобаза \"Крумово\" бригаден ген. Димитър Иванов посочи, че загиналите му колеги не са имали време за реакция, машината е била на височина 30 м от земята и е паднала за 2 сек. Шефът на ВВС уточни, че метеорологичните условия вчера са били нормални за изпълнение на задачата на екипажа. Техният полет е бил 5-ят за деня. Военновъздушните сили в момента търсят решение, за да могат да осигурят вертолет, който да участва в гасене на горски пожари, тъй като разбилият се е бил единственият годен да изпълнява такива действия. Капитан Пламен Пантилеев е участвал в гасене на горски пожари.", "date": "2018.06.12", "title": "Военновъздушните сили признаха: Загиналите пилоти са с малък нальот до катастрофата"}
{"url": "https://www.24chasa.bg/novini/article/6908618", "text": "От началото на година досега 2098 души са получили българско гражданство по произход, съобщи пред журналисти вицепрезидентът Илияна Йотова днес. Тя уточни, че от тях най-много са от Република Македония - 1402 души. За миналата година 1436 души са получили българско гражданство по произход. Най-много хора са получили българско гражданство именно на базата на документи за български произход, при другите възможности, например обща натурализация, числата са много по-малки, обясни Йотова. Тя уточни, че не става дума за утежняване на режима, но няма как да се приемат за достоверни молби на кандидати за българско гражданство, които нямат никакъв документ за произход, и дори нямат документ от българската организация зад граница, който по някакъв начин удостоверява тяхната българска принадлежност. Търговия с гражданство не може да има, категорична беше Илияна Йотова. Тя участва в международната конференция \"Българските общности в Западните Балкани - ключов фактор в процеса на присъединяване на страните към ЕС\" в София. Нашите общности по никакъв начин не бяха въвлечени в дискусията, когато се подготвяше срещата на върха ЕС-Западни Балкани, коментира вицепрезидентът. Тя припомни, че едно от условията за членството в ЕС е спазването на правата на човека и на малцинствените права. Тук нашите общности можеха да бъдат много полезни, смята Йотова. Тя посочи, че има много слаба политика по отношение на лекторатите по български език там, където имаме исторически диаспори. Имаме нужда от национална политика за нашите общности зад граница, каза Илияна Йотова.", "date": "2018.06.12", "title": "От началото на 2018 г. досега 2098 са получили българско гражданство по произход"}
{"url": "https://www.24chasa.bg/novini/article/6908120", "text": "Германският канцлер Ангела Меркел заяви, че е „разочарована\" от поведението на американския президент Доналд Тръмп на срещата на върха на Г-7. Според нея, Европа не може да разчита на трансатлантическото партньорство и трябва да обедини усилията си и да засили сътрудничеството с Китай и други страни, предава  Меркел каза пред местна телевизия, че е недоволна от отказа на Тръмп да подкрепи заключителната декларация на лидерите от срещата на Г-7. Меркел посочи, че Европа вече не може да просто разчита на своя съюзник. „Без обща външна политика, Европа ще бъде „смазана\", подчерта още тя. По думите на Меркел, в същото време Германия трябва да търси диалог с Русия и да засили сътрудничество с Япония, Канада, Индия и Китай.", "date": "2018.06.12", "title": "Меркел: Европа трябва да обедини усилията си и да засили сътрудничеството с Китай"}
{"url": "https://www.24chasa.bg/novini/article/6908657", "text": "Днешната среща между ръководителите на САЩ и Северна Корея потвърждава силната ни убеденост, че дипломацията е единственият път към постигането на траен мир на Корейския полуостров, заяви върховният представител на ЕС по външната политика и сигурността Федерика Могерини. Пътят на дипломацията често е изпълнен с предизвикателства, но винаги завършва с отплата. Срещата в Сингапур е изключително важна и необходима стъпка за надграждането на постиженията от диалога между Северна и Южна Корея, за които помогна прозорливостта и решимостта на южнокорейския президент Мун Дже Ин, добавя тя, предаде БТА. По нейните думи крайната цел, споделена от цялата международна общност, е пълното и необратимо премахване на ядреното оръжие от Корейския полуостров. Могерини отбелязва, че подписаното днес между Вашингтон и Пхенян съвместно изявление е ясен знак, че тази цел е постижима. ЕС, като ярък защитник на неразпространението на ядрено оръжие, включително на ролята на Международната агенция за атомна енергия, остава в готовност да улесни предстоящите преговори. ЕС е готов да подкрепи и други стъпки за изграждането на доверие, за постигането на дълготраен мир и напредък на Корейския полуостров, освободен от ядрени оръжия, добавя Могерини.", "date": "2018.06.12", "title": "ЕС: Дипломацията е единственият път за траен мир на Корейския полуостров"}
{"url": "https://www.24chasa.bg/novini/article/6908636", "text": "Шофьор на турски ТИР, причинил катастрофа с един загинал и един ранен е осъден  на една година лишаване от свобода и две години лишаване от право да управлява МПС, съобщиха от прокуратурата във Велико Търново. О. А. е признат за виновен за това, че на 01.12.2017 г. около 15.00 часа на път Русе – Велико Търново, при управление на товарен автомобил - влекач «Мерцедес Аксор», нарушил правилата за движение, като предприел изпреварване, в резултат на което допуснал пътно-транспортно произшествие, като ударил челно насрещно движещ се товарен автомобил и причинил по непредпазливост смъртта на водача И. Й. /1959/ и средна телесна повреда на возещия се на предната седалка С. Б. /1967/. Признат е за виновен и за това, че като участник в пътно транспортно произшествие, при което са пострадали хора, не уведомил компетентната служба, не взел мерки за оказване помощ на пострадалите и избягал от местопроизшествието. Турският тир, влязъл в страната при гр. Русе в посока Турция. В района между с.Раданово и с. П. Каравелово движението било натоварено, с колони от автомобили в двете посоки. Движел се със скорост 60 км/ч, като пред него имало три автомобила, два от които товарни. По същото време в насрещната лента се движели един зад друг л.а. „Фиат Браво”; т.а. „УАЗ 452” и л.а. „Ситроен”. Въпреки забраната, обвиняемият предприел изпреварване на движещите се пред него автомобили. Виждайки идващият срещу него в неговата пътна лента ТИР, водачът на л.а. „Фиат”, предприел спиране и изнесъл автомобила си надясно, като избегнал челен удар. Водачът на движещия се зад него т.а. „УАЗ 452”, също намалил скоростта, но последвал удар между него и л.а. „Фиат”, а след това и с турския ТИР. Челният удар станал в платното за движение на т.а. „УАЗ 452”. Вследствие на вторият удар т.а. „УАЗ”, се завъртял и настъпил трети удар между него и л.а. „Ситроен”. В резултат на катастрофата водачът на т.а. „УАЗ“ починал, а пътуващият с него мъж получил тежки травми. След катастрофата обвиняемият напуснал произшествието като избягал, но бил застигнат от свидетели на катастрофата и отведен в РУ на МВР-Полски Тръмбеш. Присъдата подлежи на обжалване пред Апелативен съд – В. Търново.", "date": "2018.06.12", "title": "Година затвор за турски тираджия, причинил\nмеле с жертва и ранен край Полски Тръмбеш и избягал"}
{"url": "https://www.24chasa.bg/novini/article/6908658", "text": "Без автобуси ще бъде гръцката столица Атина в четвъртък от 12 часа на обяд до 17 часа следобед заради решението на работещите в атинския градски транспорт да спрат работа поради общо събрание на служителите, съобщава \"Елефтерос типос\". Изтеглянето на превозните средства ще започне около 11 часа сутринта, а разписанието ще бъде възстановено около 18 часа или по-късно. Спирането ще засегне всички линии на атинския градски транспорт, включително и тези, които водят до летището, предава БТА.  Събранието на служителите ще бъде посветено на проблема със закриването на гараж на градския транспорт в гръцката столица.", "date": "2018.06.12", "title": "Атина остава без автобуси от 12 до 17 часа в четвъртък"}
{"url": "https://www.24chasa.bg/novini/article/6908649", "text": ". Според Цацаров трябва да се осигури пълно съответствие за ползваната площ с тази по сключения концесионен договор. Това трябвало да стане при съобразяване с разпоредбите на действащото законодателство, включително и в частта относно определянето на концесионното възнаграждение. От \"Юлен\" коментираха, че те също настояват за преговори, с които да се изчистят всички неясни моменти. И са настояли за това с писмо от март тази година, но все не са започнали разговори. От компанията концесионер допълват, че проверката на Върховната касационна прокуратура не е открила нарушения и няма посочени такива в препоръките на Цацаров. ВКП стартира проверката на предоставена концесия в Национален парк \"Пирин\" по сигнала на \"Зелените\" през март. От прокуратурата уточняват, че са отделени материали по договори между Българската федерация по ски и Министерство на младежта и спорта, за да се установи дали има неправомерно разходване на средства от държавния бюджет. Документите са изпратени по компетентност на Софийска градска прокуратура за допълнителна проверка.", "date": "2018.06.12", "title": "\"Юлен\": Ние искаме същото, което препоръчва главният прокурор"}
{"url": "https://www.24chasa.bg/novini/article/6908659", "text": "Извършител на грабеж е осъден на четири години и шест месеца лишаване от свобода при строг режим по обвинение на Окръжна прокуратура – Велико Търново, информираха от държавното обвинение. След внесен в съда обвинителен акт и постигнато в съдебната фаза споразумение А. И. се призна за виновен за това, че на 02 август 2014 г. в частен дом в с. Сушица, общ. Стражица, в съучастие със С. Й. като извършител, в условията на опасен рецидив, отнел  86 лева от мъж, като му нанесъл побой и го заплашил.  Веднага след извършване на престъплението, обвиняемият е напуснал пределите на страната. От Окръжна прокуратура – Велико Търново е издадена Европейска заповед за арест и лицето е обявено за международно издирване. Установен е в Германия и германските власти са допуснали предаването на А. И. на Българската държава. Предаването му е отложено, заради водено в Германия наказателно преследване срещу същото лице във връзка с грабеж в Германия, извършен двадесет дни след грабежа в България. След приключването на делото в Германия, лицето е предадено на българските власти за приключване на наказателното му дело и в България. След постигнато споразумение в съдебната фаза А. И. е осъден на затвор, както и да заплати направените разноски по делото включително и разходите за издаването на ЕЗА. Споразумението има последици на влязла в сила присъда. Съучастникът му в грабежа е осъден веднага след деянието.", "date": "2018.06.12", "title": "4 г. и половина ще лежи престъпник,\nвършил грабежи у нас и в Германия"}
{"url": "https://www.24chasa.bg/novini/article/6908687", "text": "Южнокорейският президент Мун Дже Ин днес приветства съвместното изявление от Сингапур като \"историческо събитие, сложило край на Студената война\", предаде Франс прес. \"Споразумението от 12 юни ще остане в световната история като събитие, сложило край на Студената война\", заяви Мун Дже Ин след историческата среща между американския президент Доналд Тръмп и севернокорейския лидер Ким Чен Ун. Той похвали Ким и Тръмп за \"тяхната смелост и решимост\" и обеща да напише \"нова история\" със Северна Корея. \"Обръщайки страницата на мрачното минало на войни и конфликти, ние ще напишем нова глава на мир и сътрудничество\", посочва южнокорейският президент в изявление, разпространено от кабинета му.", "date": "2018.06.12", "title": "Южнокорейският президент за срещата Тръмп-Ким: Историческо събитие, сложило край на Студената война"}
{"url": "https://www.24chasa.bg/novini/article/6908632", "text": "Специализираната прокуратура е разбила организирана престъпна група за данъчни престъпления, начело на която е бил управител на фирма за млечни продукти във Велико Търново. Чрез регистрирането на дружества бушони той е успял да осуети плащането на 900 хил. лева ДДС само за четири месеца. Това съобщи зам.-шефката на спецпрокуратурата Даниела Начева.  Тя допълни, че ръководител на групата е собственикът на голямото млечно предприятие. Начева отказа да го назове поименно. По неофициална информация това е Стефан Василев, собственик на фирмата за производство на млечни продукти \"Елена\".  Само за последните 2 години и половина фирмата имала оборот от 50 млн. лева. Василев е задържан от специализирания съд, като решението не е окончателно и то може да бъде атакувано в специализирания спецсъд на 14 юни. Освен него са обвинени още двама души, като единият е на свобода срещу 50 хил. лева гаранция. Акцията се е провела на територията на Русе, Търговище, Велико Търново, Пазарджик, като са претърсени 21 имота, 14 от тях в счетоводни къщи и 8 домашни адреса, като на адрес в \"Бистрица\" в София са били открити схеми, които онагледяват престъпната дейност, каза наблюдаващият прокурор Кирил Пейчинов.", "date": "2018.06.12", "title": "Арестуваха собственик на голяма млечна фирма, укрил 900 хил. лева ДДС за 4 месеца"}
{"url": "https://www.24chasa.bg/novini/article/6908688", "text": "От музея на авиацията в Крумово изказаха на фейсбук страницата си своите съболезнования на семействата и близките на загиналите капитан Стоян Неделчев и капитан Пламен Пантилеев, които загинаха вчера при катастрофа на военен хеликоптер Ми-17 от 24- та авиобаза. От там пожелаха и пълно възстановяване на офицерски кандидат Алексей Каменов. Вижте цялото съобщение: Приятели от 24-та авиобаза, Споделяме мъката Ви и скърбим заедно с Вас. Но познаваме и силата на характерите Ви и знаем, че въпреки загубата на Пламен и Стоян, Вие ще продължите делото им – да гасите пожари, да оказвате помощ при наводнения, да спасявате животи. Както и да носите българския флаг на всеки Гергьовден. Светла памет на капитаните Пантилеев и Неделчев! Поклон пред достойнo извървяния им житейски път!", "date": "2018.06.12", "title": "Музеят на авиацията в Крумово почете загиналите с хеликоптер"}
{"url": "https://www.24chasa.bg/novini/article/6908686", "text": "Масирани полицейски операции се провеждат през последните два дни на територията на общини от Пазарджишка област, съобщи за \"24 часа\" говорителят на полицията Мирослав Стоянов. Тяхната цел е откриване на издирвани лица, леки автомобили и акцизни стоки, превенция на пътната безопасност. Днес над 60 служители от всички районни полицейски управления в региона и служители на пловдивската жандармерия блокираха входно - изходните пътни участъци на община Велинград, където основен акцент в операцията беше незаконният добив и кражбата на дървесина. Осъществяваха се проверки и претърсвания в ромските махали на курортния град. Резултатите от акцията ще станат ясни в сряда. Подобни масирани проверки са били проведени в понеделник в общините Пазарджик и Лесичево. Само в рамките на няколко часа съвместните екипи са извършили проверки на 746 лица от двете общини, 717 МПС, 148 търговски обекта и питейни заведения. За резлични нарушения са били съставени 95 акта, както и 309 фиша за нарушения на пътния закон. Открити и иззети са цигари без бандерол и сух нарязан тютюн. Акциите ще продължат и ще обхванат всички 12 общини на региона.", "date": "2018.06.12", "title": "Полиция и жандармерия блокираха общини\nв Пазарджишка област"}
{"url": "https://www.24chasa.bg/novini/article/6908701", "text": "Върховният съд на Испания потвърди присъдата от близо шест години затвор срещу съпруга на испанската принцеса Кристина Иняки Урдангарин, макар че я намали с пет месеца, предаде Асошиейтед прес, цитирана от БТА. В решението си днес съдът постанови, че Урдангарин, зет на испанския крал Фелипе Шести, е виновен в измама и укриване на данъци, както и в други престъпления, но го оправда по обвинението в подправяне на документи. През 2016 г. съдът от по-долната инстанция в Палма де Майорка призна Урдангарин за виновен в злоупотреба с публични средства, злоупотреба с власт, измама, укриване на данъци и търговия с влияние. Върховният съд потвърди и решението, според което принцеса Кристина се е облагодетелствала от престъпленията на съпруга си. Разпоредено беше тя да плати глоба. Сега съдът от по-долната инстанция ще реши кога Урдангарин трябва да влезе в затвора.", "date": "2018.06.12", "title": "Върховният съд потвърди почти 6 г. затвор за зет на испанския крал Фелипе"}
{"url": "https://www.24chasa.bg/novini/article/6908708", "text": "„На съвместно заседание на Изпълнителното бюро на БСП и на ръководството на парламентарната ни група, взехме решение за внасяне на вот на недоверие срещу правителството на Бойко Борисов на тема „Сигурност”. Това каза на пресконференция в централата на партията зам.-председателят на ПГ на „БСП за България” Драгомир Стойнев, съобщиха от пресцентъра на БСП.  Той добави, че надали ще има изненада сред българското общество за темата на вота. „Това, което се случва през последните дни и месеци, минава всякакви граници и хората не се чувстват сигурни в страната си”, обясни той. „Вотът ще бъде внесен самостоятелно и се надяваме на успех. Хората смятат, че не може да се живее в държава, в която се разстрелват данъчни инспектори, бизнесмен от Търново намира смъртта си в центъра на София, през летището влизат непроверени граждани, а искаме да сме член на Шенген. А случаят в Ботевград показа, че правителството не е способно да гарантира сигурността на гражданите в България”, каза още Драгомир Стойнев. „Започваме да готвим мотивите. Надявам се на успешен край. Повече по този начин не може да се живее в тази държава. Започваме да си спомняме мутренските времена”, заключи той.", "date": "2018.06.12", "title": "БСП внася вот на недоверие към правителството по тема \"Сигурност\""}
{"url": "https://www.24chasa.bg/novini/article/6908707", "text": "Първият изкуствен интелект-психопат Норман вижда смърт навсякъде, предаде Франс прес. Той е създаден от американски учени, за да бъде обяснено на широката публика как се разработват алгоритми и да се привлече общественото внимание върху евентуални опасности, свързани с изкуствения интелект. \"Когато хора казват, че изкуствен интелект е предубеден, виновникът не е самият алгоритъм, а използваните за създаването му данни - поясни създалият Норман изследователски екип от Масачузетския технологичен институт. - Това виждане е известно на учените, но е до голяма степен непознато на широката публика.\" Учените кръстили създадения от тях изкуствен интелект Норман, на убиеца психопат Норман Бейтс от филма \"Психо\" (1960) на Алфред Хичкок, предава БТА. Норман бил \"захранен\" единствено с изображения на хора, които са пред прага на смъртта, от интернет платформата Reddit. Учените създали и посветен на Норман сайт на адрес www.norman-ai.mit.edu. След това му били показани изображения на мастилени петна, както в психологическия тест на Роршах. Целта била да се разбере какво вижда Норман и отговорите му да бъдат сравнени с тези на друг изкуствен интелект, трениран по традиционния начин. Резултатите били тревожни - докато тренираният по традиционния начин изкуствен интелект вижда двама души, застанали прави един до друг, Норман вижда в същото мастилено петно човек, който се хвърля от прозорец. Докато Норман различава мъж, застрелян пред крещяща жена, другият изкуствен интелект забелязва мъж, който държи в ръка чадър. Представени са 10 примера с мастилени петна, придружени от отговорите на двете системи, като този на Норман винаги е страховит. Сайтът предлага на потребители на интернет също да се подложат на тест с мастилени петна и да изпратят отговорите си, за \"да помогнат на Норман да се коригира\".", "date": "2018.06.12", "title": "Учени създадоха изкуствен интелект-психопат"}
{"url": "https://www.24chasa.bg/novini/article/6908705", "text": "Относно  , от Министерството на младежта и спорта разпространиха следното съобщение: На 12.03.2018 г. в Министерство на младежта и спорта (ММС) по официален път е постъпило писмо от Върховна касационна прокуратура (ВКС) с искане за предоставяне на информация дали и за какво са отпускани финансови средства на сдружение „Българска федерация по ски“ от 2003 г. до настоящия момент. ВКС са поискали заверени копия от всички документи – заявка, отчети, документи за извършени проверки по усвояване на средства, платежни нареждания и др. В срок, на 20.03.2018 г. ММС е предоставило на ВКС: 1.Справка за преведени средства от страна на ММС на Българската федерация по ски за посочения период 2.Класьори – 16 бр., съдържащи проекти, договори и съдържателни отчети по години, от 2007 г. до 2018 г., налични в архива на ММС. В Министерството се съхраняват голям обем документи /над 100 пълни, големи класьори/ поради което ММС е отправило покана до ВКС да изпрати свой служител, който да извърши проверка на документацията и на място. ММС е оказало пълно съдействие на ВКС и остава в готовност да предостави допълнително документация след преценка и конкретизиране на необходимите за извършване на проверката документи.  40 милиона лева е получила Федерацията по ски от Министерството на младежта и спорта от 2004 до 2018, каза на пресконференция говорителят на главния прокурор Румяна Арнаудова по повод писмото на главния прокурор Сотир Цацаров до премиера Бойко Борисов, в което той препоръчва да се преразгледа концесията за парка \"Пирин\" на \"Юлен\".  Това станало ясно по време на проверката, която Върховна прокуратура извърши след сигнал на \"Зелените\" за втория лифт на Банско, фирмата \"Юлен\", която трябва да го изглажда и Федерацията по ски. Във връзка с проверката прокуратурата е поискала много документи, каза Арнаудова. Федерацията по ски обикновено кандидатствала с проект за обучение на деца или участие на спортисти на състезания. След това в министерството се създавала комисия, която излизала с предложение до министъра. Той пък от своя страна определял финансова помощ и се сключвал договор за определена сума. Задължение на Федерацията било да представи документи за разходи. Те обаче били неубедителни и е установен занижен контрол, каза Арнаудова.  Освен това по време на проверката е станало ясно, че в последните 14 години срещу фирма \"Юлен\" са подавани 18 сигнала - най-вече за незаконно строителство в Пирин и 18 пъти благоевградската прокуратура е отказала да ги проверява. По време на проверката, разпоредена от главния прокурор е станало ясно, че още през 2010 г. Министерският съвет е знаел, че фирмата експлоатира 164, 078 хектара, което е 65,79 повече от предоставената й по концесионния договор площ. Договорът е от 2001 година и е да 99,5 хектара площ. По-рано днес Сотир Цацаров изпрати предложение до Министерския съвет да се преведе в съответствие със законодателството концесионният договор. Второто се отнася до разминаването на ползваната и реално предоставената площ в парка \"Пирин\". Ако Министерският съвет не изпълни предложението му, това, което може да направи той, е да изпрати повторно такова.", "date": "2018.06.12", "title": "Министерството на спорта: 100 класьора с документи чакат прокуратурата"}
{"url": "https://www.24chasa.bg/novini/article/6908722", "text": "Шофьорка, пенсионерка и дете са пострадали за ден при пътни инциденти във Варна. Опасност за живота им няма. 19-годишен джигит от варненското село Детелина предизвика катастрофа при опит да изпревари автомобила пред него. Младежът решил, че има достатъчно време и място за маневрата, но блъснал с опела си мерцедес, идващ насреща. При удара е пострадала 40-годишната шофьорка на немската кола. Тя е откарана в болница с различни контузии. 65-гозишен варненец блъсна дете на пешеходна пътека. Мъжът правел десен завой на едно от кръстовищата в морската столица и не спрял на зебрата, въпреки че детето вече пресичало. Момчето се разлимало с контузии, без фрактури. Друг варненец, на 62 години, се заби в автобус на градския транспорт при опит да направи ляв завой на кръстовището на улиците \"Св. Св. Кирил и Методий\" и \"Народни будители\" във Варна. за да избегне удара, шофьорът на автобуса набил спирачки, при което една от пътничките - 73-годишна жена, паднала и получила контузни наранявания.", "date": "2018.06.12", "title": "Трима пострадаха при катастрофи във Варна за ден"}
{"url": "https://www.24chasa.bg/novini/article/6908727", "text": "24-годишен варненец е задържан с 3.52 гр. трева. Мъжът бил спрян за рутинна проверка от полицейски патрул в 1.50 часа след полунощ в кв. \"Владиславово\" в морската столица. При обиск у него са открити пет найлонови пакетчета с марихуана. По случая е образувано досъдебно производство, материалите докладвани на прокурор от Районна прокуратура – Варна. К.Д. е задържан за срок до 24 часа. Непълнолетно момче от Варна също попадна в ареста за малко, след като у него е открито пакетче с 0.26 гр. марихуана. Въпреки крехката си възраст, тийнейджърът вече е добре подзнат на полицията. Срещу него е образувано бързо полицейско производство, материалите докладвани на прокурор от Районна прокуратура – Варна. Момчето е задържано за срок до 24 часа.", "date": "2018.06.12", "title": "Спипаха варненец с повече от 3 грама трева"}
{"url": "https://www.24chasa.bg/novini/article/6908733", "text": "Над 30 мигранти от Ирак, Афганистан и Иран, сред които и шест деца, бяха заловени днес от полицаите на граничния пункт Борш на румънско-унгарската граница при опит да излязат нелегално от Румъния, скрити в товарен камион, предаде Аджерпрес. Според съобщение на полицията в град Орадя 32-мата мигранти са били открити тази сутрин на граничния пункт Борш, скрити в регистриран в Турция ТИР, управляван от 56-годишен български гражданин, предаде БТА. Според придружаващите документи камионът транспортирал ролки хартия от България, предназначени за търговско дружество в Германия. При щателна проверка на превозното средство граничните полицаи открили в ремаркето 21 мъже и пет жени на възраст между 19 и 40 години и шест деца на възраст между 1 и 10 години. Установено било, че те са граждани на Ирак, Афганистан и Иран, регистрирани като кандидати за убежище в Румъния.", "date": "2018.06.12", "title": "Над 30 мигранти заловени на\nрумънско-унгарската граница в ТИР,\nуправляван от българин"}
{"url": "https://www.24chasa.bg/novini/article/6908729", "text": "Труп на мъж бе открит в миялна машина, бетонирана в банята на жилище в Истанбул, съобщава турската частна телевизия НТВ. Във връзка със случая са задържани трима души, в т.ч. една жена. Полицията е получила сигнал, отнасящ се до апартамент в жилищен блок в квартала \"Фатих\", където е изпратила екипи. При обиск на дома била открита залята с бетон миялна машина, в която е бил намерен трупът, предава БТА.  Във връзка със случая са задържани трима души от жилището. Според информации единият от тях е подал сигнала в полицията. Смята се, че трупът е на тунизиец, който бил обявен за изчезнал в социалните медии.", "date": "2018.06.12", "title": "Откриха труп на мъж в бетонирана миялна машина в жилище в Истанбул"}
{"url": "https://www.24chasa.bg/novini/article/6908781", "text": "Премиерът Бойко Борисов публикува снимки в социалната мрежа фейсбук, на които се вижда, че е кацнал в Тел Авив. Той и делегацията му ще имат среща и с българската общност в Тел Авив, за която концерт ще изнесе ансамбълът на Николина Чакърдъкова. В делегацията са включени вицепремиерът Томислав Дончев, министърът на образованието и науката Красимир Вълчев, заместник-министърът на външните работи и национален координатор по антисемитизма Георг Георгиев и кметът на София Йорданка Фандъкова. При посещението си в Израел премиерът е придружаван и от представители на Българската православна църква и на еврейската общност в България. Премиерът Бойко Борисов ще бъде на работни посещения в Израел и в Палестина на 12, 13 и 14 юни.", "date": "2018.06.12", "title": "Борисов кацна в Тел Авив (Снимки)"}
{"url": "https://www.24chasa.bg/novini/article/6908769", "text": "Разривът между САЩ и техните традиционни съюзници от Г-7 проправя път за настъпването на световен ред на раздробеност, при който Доналд Тръмп ще преговаря с някогашните врагове на Вашингтон, а отношенията САЩ-Китай ще задават глобалното темпо. \"Дали не сме свидетели на разграждане от американска страна на световния ред и внимателно изградените след Втората световна война институции?\", пита се Фред Кемпе от американския мозъчен тръст \"Атлантически съвет\" (Atlantic Council). Този ред създава равновесие между блоковете, международна съгласуваност, неприкосновени съюзи. Като руши цялата многонационална структура в името на американските интереси, като се оттегли от Парижкото споразумение за климата и постави под въпрос принципа на свободната търговия, като следва взривоопасна външна политика (оттеглянето от иранската ядрена сделка и преместването на посолството на САЩ в Йерусалим) и се кара със съюзниците си, точно както с историческите врагове на Америка, Доналд Тръмп дърпа рязко покривката от масата, за да му е по-комфортно с единствения сътрапезник, на който държи: /китайския президент/ Си Дзинпин. ------------------ \"За Тръмп съществува единствено Г-2: САЩ и Китай. С идването на власт на Тръмп Европа трябваше да осъзнае, че епохата на многонационалния икономически ред е приключила\", казва швейцарският икономист от Хамбургския университет Томас Щраубхар. Защото макар Вашингтон и Пекин да са противници, те изпитват еднакво недоверие към мултилатералния подход. Доналд Тръмп \"видя как (при финансовата криза) през 2008 г. старият ред на либералната глобализация се разпадна. Той смята, че САЩ вече не са в състояние да осигурят на света колективни блага, каквито са структурата за либерализирана търговия и сигурността за западните си съюзници. Той вижда САЩ обвързани в редица двустранни отношения, където търговският дефицит е основният мотив\", казва за АФП британският икономист и член на Лейбъристката партия лорд Мегхнад Десаи. От своя страна, \"Китай не желае мултилатералния принцип\" в традиционната му форма, отбелязва Жан-Франсоа Ди Мелио, президент на френския институт \"Азия Сантр\" (Asia Centre). \"Той създава редица различни структури, като Шанхайската организация за сътрудничество (ШОС) или Азиатската банка за инфраструктурни инвестиции. Всичко това без съмнение ще доведе до появата на друга форма на управление\", плаваща и асиметрична структура, зависеща от мотивите и участващите страни, обяснява той за АФП. \"Стратегията \" Америка на първо място\" на Тръмп и мотото за \"китайската мечта\" на Си Цзинпин се основават на една и съща идея - че двете свръхсили имат пълна свобода да действат според собствените си интереси\", отбеляза Брахма Челани, преподавател в Центъра за политически изследвания в Делхи в публикация в края на май. Според него \"световният ред Г-2, който те са на път да създадат, едва ли заслужава названието \"ред\". Това е клопка, при която страните са принудени да избират между Съединените щати на непредвидимия Тръмп - привърженици на двустранните преговори - и един амбициозен и хищен Китай \". \"Отношенията между САЩ и Китай ще формират 21-ви век\", предрече Барак Обама на 27 юли 2009 г. Неговият приемник може би ще превърне това в реалност, но доста по-различна от онова, което си представяше Обама във времената, когато единният Запад се надяваше да накара Китай да приеме неговите правила. ------------ Това обаче няма да означава, че Вашингтон и Пекин ще се разберат да диктуват правилата в ущърб на дезориентираните европейци. Европейците още не са казали последната си дума, а Вашингтон и Пекин се конфронтират помежду си. Само че Тръмп, бивш бизнесмен, изглежда смята, че ще се справя по-добре на четири очи, освободен от принудите на многонационалния подход. Той преговаря по търговския дефицит с Пекин много по-конструктивно, отколкото с канадския си съсед например, към който отправи оскърбителни нападки. \"Тръмп не се разбира толкова зле с Китай и с Русия. Имат различия, могат да се разберат по някои точки. Фрапиращ е случаят с китайската компания Зет Ти И (ZTE). Вашингтон води търговска война с Китай, а в същия момент сключва изненадващ договор със Зет Ти И - телекомуникационен гигант, изхвърлен от американския пазар, а накрая, след трудни преговори, получил позволение да се върне на него, отбеляза Ди Мелио. Макар световният ред след Втората световна война да имаше амбицията да избегне нов планетарен конфликт, императивът за мира изглежда по-малко наложителен в тази оформяща се нова рамка. А някои се опасяват, че светът отново може да попадне в \"капана на Тукидид\" - понятие, въведено от американеца Греъм Алисън, според което всяка зараждаща се сила в даден момент неизбежно влиза в конфликт с господстващата сила. Китайците обаче разбиха тази теория. \"Тъй нареченият капан на Тукидид не съществува, но ако големите страни правят повтарящи се стратегически грешки, те може да паднат в подобен капан\", каза Си Дзинпин през септември 2015 г. Според Ди Мелио, китайците \"са обсебени от идеята да не повторят грешките от миналото. Те виждат капана и ще се опитат да го избегнат, дори ако в даден момент има обективни причини за конфронтация\" за стратегическите им интереси. /БТА/", "date": "2018.06.12", "title": "В разрив със съюзниците си, Доналд Тръмп разклаща световния ред"}
{"url": "https://www.24chasa.bg/novini/article/6908800", "text": "Погребението на Авичи, смятан за един на най-добрите диджеи в света, се е състояло в тесен кръг през уикенда, оповести негова говорителка, цитирана от Франс прес и БТА. \"Авичи, чието истинско име е Тим Берглинг, беше погребан в гробището Скугсширкогорден в Стокхолм, което е най-голямото в Швеция\", поясни тя. Безжизненото тяло на Берглинг беше открито на 20 април в столицата на Оман Маскат, където той беше на почивка заедно с приятели. Няколко дни след смъртта му семейството му публикува открито писмо, в което заявява, че Авичи повече не е можел да издържа и че е потърсил покой. Негова говорителка отказа да коментира смъртта му, нито дали става дума за самоубийство. През последните няколко години Авичи беше засегнат от здравословни проблеми, включително от панкреатит вследствие на прекомерна употреба на алкохол. Преди две години диджеят обяви, че преустановява турнетата, но ще продължи да записва музика.", "date": "2018.06.12", "title": "Погребаха Авичи в Стокхолм"}
{"url": "https://www.24chasa.bg/novini/article/6908796", "text": "Когато Ким Сон Джу преди десетина години избягал от Северна Корея, за да се установи в Лондон, той не мислел, че ще отново ще срещне същите различия - културни и социални, които разделят корейците от Юга и Севера на хиляди километри оттам. \"Повечето от приятелите ми са севернокорейци\", каза той пред Франс прес чрез преводач в офиса на севернокорейски дисиденттски вестник, разположен в квартал Ню Молдън (Югозападен Лондон). Ким Сон Джу, служител в корейски супермаркет, от време на време се отбива тук да помага в свободното си време. Когато разговаря с южнокорейци, то е само за \"голф или Ню Молдън\", разказва бившият електротехник. \"Щом обаче заговорят за нашите преживявания, за живота ни, започваме трудно да се разбираме\". Днес в Сингапур се състоя историческа среща между американския президент Доналд Тръмп и севернокорейския лидер Ким Чен Ун. За да си дадем сметка обаче за пътя, който остава да бъде извървян преди евентуално обединение на двете Кореи, е достатъчно да чуем жителите на Ню Молдън. \"Ние сме отделни общности\", признава Чое Джон Уа, бивш севернокорейски войник, баща на три деца, дошъл във Великобритания преди десетина години. Когато дойдохме тук, \"ни казаха, че това ще бъде нещо като симулация на обединението в умален вид\", продължава той. \"И ние се стараехме през всичките тези години. Канехме се взаимно на гости, произнасяха се речи. Но не се получи\". Ню Молдън приютява около 12 000 души, произхождащи от Южна Корея, привлечени в началото от близостта на посолството, което оттогава се е преместило, и от присъствието на бившата централа на \"Самсунг\" в Обединеното кралство. През последното десетилетие към тях са се присъединили около 700 севернокорейски емигранти, които днес представляват една от най-големите севернокорейски диаспори в света. \"Ню Молдън е уникално място в света, където южнокорейци и севернокорейци могат да живеят заедно\", подчертава Ха Дже Сон, местен общински съветник. \"Но между нас има големи различия, дори в начина на говорене\". Ха признава: той се е страхувал, когато срещнал севернокореец за първи път. Случило се на една родителска среща, в училището на техните деца. \"Бяхме възпитавани в идеята, че трябва да се страхуваме от севернокорейците\", казва той и споделя как бил шокиран да констатира, че фактически те си приличат в много отношения. В квартала, където севернокорейците често заемат по-ниско платени работни места в сравнение с южнокорейците, срещата в Сингапур разделя мненията. Сред южнокорейците преобладава оптимизмът, докато севернокорейците \"не са толкова ентусиазирани\". \"Не за пръв път режимът се опитва да постигне споразумение\", подчертава Чое Джон-уа. За да заличат различията си, двете общности се опитват да изградят мостове. В един център за възрастни петнайсетина севернокорейци се събират с южнокорейци, за да практикуват различни традиционни дейности: танци, песни, готварство. \"Най-накрая започваме да се разбираме, да се смесваме\", радва се президентът на центъра Сон Хуа Грифитс. \"В началото беше много трудно\", спомня си 77-годишна севернокорейка, която избягала от глада в Северна Корея с дъщеря си преди десетина години. Но днес атмосферата се е подобрила дотолкова, че тя е забравила кой е дошъл от Юга, а кой от Севера, казва жената, която предпочита да запази анонимност от страх да не би семейството й, останало в Северна Корея, да бъде тормозено. \"Ние наистина искаме срещата (в Сингапур) да мине добре и (Корея) да бъде обединена\", казва тя:\"Ние сме един народ, споделяме един език, една кръв\". Общинският съветник Ха, който някога се страхувал от севернокорейците, неотдавна се преборил да бъдат допуснати трима севернокорейски емигранти в административния съвет на една асоциация на жители. \"В близко бъдеще нашите деца и децата на севернокорейците ще станат приятели\", иска му се да вярва той. \"Те вече няма да мислят за различията. Те ще са изчезнали\". (БТА)", "date": "2018.06.12", "title": "В Лондон има невидима граница между корейците от Юга и Севера"}
{"url": "https://www.24chasa.bg/novini/article/6908961", "text": "Държавният департамент на САЩ погрешка заяви, че Сингапур е част от съседна Малайзия в съобщение от днес във връзка със срещата на върха между САЩ и КНДР, предаде Ройтерс. Това породи множество укори в социалните мрежи, предава БТА. Американският президент Доналд Тръмп и севернокорейският лидер Ким Чен Ун осъществиха днес първата в историята среща между държавните глави на двете държави в хотел в града държава Сингапур. Грешката бе допусната в публикуван на сайта на Държавния департамент препис от брифинг от понеделник на Майк Помпейо, в който се посочва, че Сингапур се намира в Малайзия. По-късно грешката бе поправена. В Туитър се появиха коментари като: \"Ами, държавният департамент на САЩ все още си мисли, че Сингапур е в Малайзия\". Сингапур някога бе част от Малайзия, но те преживяха тежка раздяла през 1965 г., като дипломатическите и икономическите отношения бяха влошени за години напред. Малайзийският вестник \"Стар\" излезе с коментар във Фейсбук, гласящ: \"Как да обидиш сингапурците и малайзийците едновременно\". Публикацията на изданието бе споделена около 700 пъти и получи близо 300 коментара. \"САЩ трябва да се върнат в училище\", заяви ползвателят на Фейсбук Джими Лионг.", "date": "2018.06.12", "title": "САЩ погрешка заявиха, че Сингапур е част от съседна Малайзия"}
{"url": "https://www.24chasa.bg/novini/article/6908971", "text": "През последните месеци се наблюдава тенденция за заблуда на инвеститорите във финансови инструменти, като се регистрират дружества с наименования, наподобяващи тези на лицензирани от Комисията за финансов надзор, съобщава Комисията. Наименованията често съдържат името на лицензирания инвестиционен посредник като се добавят означения \"ФРОНТ ОФИС\" или други думи, които могат да създадат заблуда в инвеститорите, че това дружество е надлежно лицензирания от Комисията за финансов надзор. Комисията предупреждава инвеститорите, че: получател на всяко плащане, което е възникнало от договорните отношения между клиента и инвестиционния посредник, трябва да бъде именно инвестиционния посредник и по банкова сметка, на която е титуляр именно инвестиционния посредник. Парични средства, преведени по сметка на лице, различно от инвестиционния посредник, няма да могат да бъдат обект на защита от Фонда за компенсиране на инвестиорите, пише в съобщението.", "date": "2018.06.12", "title": "Комисията за финансов надзор предупреди за измами с дружества без лиценз за дейност"}
{"url": "https://www.24chasa.bg/novini/article/6909000", "text": "Президентът на САЩ Доналд Тръмп изрази оптимизъм, че премахването на ядрените оръжия от Корейския полуостров ще стане \"бързо\" и че севернокорейският лидер Ким Чен-ун ще помогне \"да бъде отворена нова глава в двустранните отношения\". Тръмп каза това само часове след историческата среща с Ким, предаде ДПА, цитирана от БТА. \"Както историята е показала, противници могат да стават приятели\", каза Тръмп пред репортери в Сингапур след ден на разговори с Ким. Като незабавен жест Тръмп каза, че американската армия ще спре насочените срещу КНДР военни учения. Тези учения, които САЩ редовно извършват заедно с армиите на Южна Корея и други страни, изострят напрежението между Вашингтон и Пхенян, каза Тръмп. Той добави, че със спирането им \"ще бъдат спестени огромни финансови средства\". Северна Корея обеща да унищожи свой голям ракетен полигон, каза Тръмп, както и че \"няма предел на това, което КНДР ще може да постигне, когато се откаже от ядрените оръжия\". Санкциите срещу Пхенян, които през последните години бяха силно затегнати заради ракетно-ядените изпитания на Северна Корея, ще бъдат отменени \"само ако се знае, че атомните бомби вече не са фактор\". \"Председателят Ким има възможност, каквато не е имал никой друг: да бъде запомнен като лидерът, който донесе нова ера на благоденствие за народа си\", каза Тръмп. \"Тя (Северна Корея) има огромен потенциал\", заяви Тръмп. \"Ким има шанс да осигури невероятно бъдеще за своя народ.\" Скоро след пресконференцията си, която продължи повече от час, Тръмп отпътува от Сингапур. В споразумението между Тръмп и Ким не се споменава севернокорейски ангажимент за \"пълното, проверимо и необратимо премахване на ядрените оръжия\", за което Тръмп дълго време настояваше, че е предварително условие да разговаря с Ким, отбелязва ДПА. Но президентът на САЩ заяви, че въпреки всичко това е \"велик ден, велик момент в световната история\". \"Всичко, което мога да кажа, е, че те искат да сключат сделка\", каза бизнесменът милиардер, който преди срещата беше заявил, че ще разчита на инстинкта си, за да прецени доколко сериозен е Ким за ядрените преговори. За да официализира по-близките отношения между двете традиционно противопоставящи се една на друга страни, Тръмп изрази желание да посети Пхенян \"в подходящ момент\", както и че Ким \"безусловно\" ще бъде поканен в Белия дом. Ким ще предприеме незабавни стъпки за премахване на ядрените оръжия, а самият процес се движи бързо, каза Тръмп в интервю за телевизия \"Фокс нюз\", цитиран от Ройтерс. \"Смятам, че сега ще започнем процеса по премахване на ядрените оръжия от Северна Корея. Смятам, че той (севернокорейският лидер) дава заден ход и на практика ще го започне веднага\", заявява президентът според откъси от интервюто, излъчени след срещата на върха САЩ-Северна Корея в Сингапур. \"Той вече загатна за това.\" \"Това е процес, който наистина се движи бързо\", подчерта Тръмп.", "date": "2018.06.12", "title": "Тръмп: Без атомните бомби Северна Корея има невероятно бъдеще"}
{"url": "https://www.24chasa.bg/novini/article/6909001", "text": "Република Северна Македония - име за всеобща употреба, с македонски език и македонска идентичност - това съдържа споразумението по спора за името, което трябва да подпишат Македония и Гърция, според гръцкото радио 24/7, цитирано от БТА. По информация на гръцки журналисти споразумението съдържа следното: - В македонската конституция се отстранява текстът за \"защита на македонското малцинство\" извън границите на страната. - Определят се преходни периоди за промяна на вътрешни документи и този сложен процес се свързва с отварянето на глави в предприсъединителните преговори на Македония с ЕС. - Формира се комисия, която ще разгледа употребата на търговските обозначения в двете страни. - Признава се македонският език, със забележката, че Северна Македония в рамките на споразумението признава, че този език е със славянски произход /както е заведено в рамките на ООН/. - По отношение на националността важи терминът Мacedonian/citizen of the Republic of North Macedonia с ясно споменаване, че народът на тази страна не е свързан с античната гръцка цивилизация. Както съобщи кореспондентката на МИА от Атина, повече от подробностите по отношение на фазите за прилагане на споразумението, обявени от гръцкото радио, вече бяха публикувани от гръцките медии, а съвпадат и с това, което гръцкият външен министър Никос Кодзиас съобщи в интервю за телевизия Контра, а днес бе споменато от коалиционния партньор в правителството Панос Каменос. Споразумението първо трябва да се ратифицира в македонския парламент, след което гръцкото правителство ще изпрати писма до НАТО и Европейския съюз, че подкрепя започването на преговори за интеграция на Северна Македония при условие, че бъдат внесени поправки в конституцията й. Радиото припомни, че вчера Кодзиас каза, че на срещата на външните министри на ЕС на 25 и 26 юни ще бъде изпратено позитивно послание за започване на предприсъединителни преговори на Северна Македония с ЕС, а що се отнася до членството й в НАТО, тя ще получи покана при условие, че промени конституцията си. Според гръцките медии премиерът Зоран Заев ще трябва да изпрати писма до страните, които са признали Република Македония под конституционното й име, за да ги уведоми, че в двустранните отношения и на международните форуми в сила ще бъде името Северна Македония. Радио 24/7 посочи, че в периода от юли до декември 2018 г. правителството на Заев ще трябва да свика референдум и ако неговият резултат е положителен, ще бъдат внесени поправки в конституцията. При отрицателен резултат като План Б съществува вероятността за предсрочни избори \"с характер на референдум за скопския въпрос\". Когато македонската страна изпълни всички поети задължения, споразумението ще бъде внесено за гласуване в гръцкия парламент, а в същото време ще се гласува и за членството на северната съседка в НАТО. Засега няма официално потвърждение нито от гръцкото, нито от македонското правителство за твърденията на гръцките медии относно съдържанието на споразумението. Тези подробности бяха огласени преди очаквания днес следобед телефонен разговор на премиерите на Гърция и Македония Алексис Ципрас и Зоран Заев, при който се очаква да потвърдят договореното.", "date": "2018.06.12", "title": "Гръцки медии: Северна Македония с македонски език и македонска идентичност"}
{"url": "https://www.24chasa.bg/novini/article/6909012", "text": "Във Военна академия беше представена книгата на Петя Минкова \"Истината за Ким Филби: Конспирацията \"Ротшилд\" (КК \"Труд\"). Авторката се впуска в международно разследване, продължило повече от 4 години, преглеждайки над 700 стр. документи в Британския национален архив. В този период тя се среща с близки на Шпионина на ХХ век, с ученици от секретната му школа в Москва, със съпругата му Руфина Филби, с първия му български ученик ген. Тодор Бояджиев, с разузнавачи, разказващи от първо лице неизвестни досега истории за аса в шпионажа. В книгата за първи път учениците на Филби проговарят как той ги е обучавал в секретната си школа в Москва, разкривайки им най-големите тънкости в шпионажа. За Филби досега винаги е имало две хипотези - че е работил за КГБ или че двоен и троен агент. Авторката с документи и свидетелства аргументира трета - че Шпионина на ХХ век никога не е бил лоялен нито към Москва, нито към Лондон или Вашингтон. Напротив, представени са много данни как той и приятелите му, сред които и магнатът Виктор Ротшилд са манипулирали Сталин, Чърчил, Хитлер в борбата си за един мирен и по-справедлив свят. Този приятелски кръг е в основата на едни от най-изобретателните операции, съкратили Втората световна война, но засега участието им е пазено в тайна. Другият принос на книгата е, че е проследено с документи цялото разследване срещу Филби. Показано е и как всички, които са били наясно със заслугите му през войната - от офицерите в спецслужбите, до министри и премиери и шефове на ЦРУ и ФБР с общи усилия го спасяват. На предпремиерата във Военна академия присъстваха едни от най-добрите експерти по сигурност, сред които началник-ректорът на Военна Академия ген. Груди Ангелов, много генерали, дипломати, разузнавачи, военни. Сред гостите бяха шефът на Европейския институт за стратегически анализи Бранимир Ботев, директорът на националния център за суперкомпютърни приложения проф. Стоян Марков и др. \"Попитах автора защо държи предпремиерата да е именно във Военна академия - разказа на представянето директорът на Информационния център на Министерство на отбраната Любомир Денов. - Тя ми каза, че това е институцията, която подготвя най-добрите експерти по сигурност.\" По думите му от известно време той слушал, че книгата е уникална, но има колебания. \"Сега смятам, че тя не само е уникална, но и приносна - категоричен е Денов. - Защото за първи път са извадени сведения за личност, която е световноизвестна - шпионин номер едно, разузнавача на века. Благодарение на Петя ние ще видим друг образ на Ким Филби.\" Военните бяха грабнати от интересните истории за Филби и задаваха въпроси повече от час и половина.", "date": "2018.06.12", "title": "За кого е шпионирал Ким Филби - отговорът е в новата книга на КК \"Труд\""}
{"url": "https://www.24chasa.bg/novini/article/6909022", "text": "„Удовлетворени сме от връщането на социалния министър Бисер Петков. На него му пожелаваме да е жив и здрав, за да докараме нашата обща работа до успешен край” – каза от палатковия лагер „Системата ни убива” в Добрич, първият извън София, Язикяр Феим, която има дете с увреждания на 30 години. „Докато се изяснят нещата, лагерът твърдо остава”, добави тя. Лагерът на майки на деца с увреждания в Добрич е първият извън столицата и вече има седмица биография.", "date": "2018.06.12", "title": "Въпреки връщането на социалния министър, лагерът в Добрич остава"}
{"url": "https://www.24chasa.bg/novini/article/6909023", "text": "Руският посланик в Белград Александър Чепурин спомена за възможност Русия \"да се включи още по-дълбоко\" в решаването на косовския проблем, ако се появят такива предложения. В авторски текст за вестник \"Политика\" по повод Деня на държавността на Русия Чепурин посочва, че руската позиция е \"неизменна - подкрепяме онова решение, което Сърбия и сръбският народ ще сметнат за приемливо за себе си. Тръгваме от това, че правната основа за договор е резолюция 1244 на Съвета за сигурност на ООН\", пише той, предава БТА. Посланикът изтъква, че в последно време \"неоправдано се правят паралели между Косово и Крим, които са две напълно различни истории с оглед на това, че Косово се отдели от Сърбия без да уважи Декларацията за международно право на ООН от 1970 г., а Крим се отдели в съответствие с принципите на тази Декларация\". \"Въпросът за Крим е окончателно затворен. Крим е Русия, а Косово е Сърбия. Това не е само лозунг, това е правна реалност, която трябва да се зачита\", заявява Чепурин в текста за \"Политика\".", "date": "2018.06.12", "title": "Руският посланик в Белград: Има възможност Русия да се включи още по-дълбоко в решаването на косовския проблем"}
{"url": "https://www.24chasa.bg/novini/article/6909058", "text": "Предполагаем член на забранена британска неонацистка група се призна за виновен по обвинения в планиране на актове на тероризъм, предаде Асошиейтед прес, цитирана от БТА. Джак Реншо, на 23 години, е обвинен, че миналата година купил мачете, за да убие депутатката от Лейбъристката паритя Роузи Купър. Освен него обвиняеми на започналия днес съдебен процес са още петима предполагаеми членове на забранената група \"Нешънъл екшън\"(Национално действие). И шестимата отричат да принадлежат към нея. Британското правителство я забрани през 2016 г. като \"яростно расистка, антисемитска и хомофобска\" неонацистка група. Тя възхваляваше Томас Меър, крайнодесен екстремист, който уби депутатката от Лейбъристката партия Джо Кокс през 2016 г.", "date": "2018.06.12", "title": "Съдят шестима неонацисти във Великобритания за планиране на атентати"}
{"url": "https://www.24chasa.bg/novini/article/6909059", "text": "След по-малко от месец, на 4 юли т.г., предстои с прокурорско решение да бъде отворен гробът на легендарния щангист Наим Сюлейманоглу, който почина на 18 ноември м.г. Ексхумацията е с цел да бъдат взети проби за ДНК-анализ с цел доказване на бащинството на Сюлейманоглу на японката Секаи Мори, смятана за негова първородна дъщеря, предава БТА. Предстоящата ексхумация особено силно тревожи другите две дъщери на Наим Сюлейманоглу - Сезин и Есин. Спортистът не е сключвал брак с майка им Тюркян, но двете носят неговото фамилно име. Приживе покойният щангист избягваше да говори за личния си живот. Само най-близките му знаеха, че не е сключвал брак, но има общо четири дъщери. Сестрите Сезин и Есин и тяхната полусестра Нилай, която е от друга майка, за пръв път се появиха заедно на погребението на спортиста. Малко след това гръмна сензационната новина, че той има още една дъщеря, която е първородна и се казва Секаи Мори. Предполагаемата първородна дъщеря на Наим Сюлейманоглу е на 27 години и живее в Япония. Очаква се това лято тя да дойде в Турция. Майката на Секаи е японска журналистка. Двамата с Наим се запознават по време на олимиадата в Сеул през 1988 г. След това японката идва да живее с Наим в Анкара, но след раждането на Секаи майката и дъщерята се връщат в Япония. Според някои твърдения баща и дъщеря не са се виждали след това, а според други - в даден период те общували, но после връзката им прекъснала. В едно интервю преди десетина години Сюлейманоглу бе казал, че има четири дъщери - две от една майка, а другите две от различни. Преди месец от публикации в турските медии стана известно, че Секаи Мори е завела дело за бащинство и в рамките на делото гробът на Наим ще бъде отворен, за да бъдат взети ДНК-проби. Предполага се, че тогава Секаи Мори също ще дойде в Истанбул. \"Баща ми не заслужава да се прави това, духът му ще се обърне в гроба\", казват със сълзи на очи сестрите Сезин и Есин. \"Цялата тази процедура много ни огорчи. Медиите пишат само за това, разстройваме се, че името му се тиражира само с такива новини в жълтите рубрики на вестниците\", допълват те. Сезин, която е по-голямата от двете сестри, споделя, че приживе баща им прекарвал доста време заедно с тях. \"Два-три пъти в годината ходехме на почивки заедно - в Анталия, Бодрум. Ходили сме и в България, родното място на баща ни, при баба. Когато бяхме заедно и някой поискаше да се снима с него, баща ни го отклоняваше - аз не съм Наим, аз съм неговият брат. Много се смеехме след това\", споделя тя. По думите на майка им Тюркян Наим признал бащинството на Сезин и Есин още с раждането им. Двете са с една година разлика, почти като близначки, поради което баща им ги наричал дъщеря 1 и дъщеря 2. Голямата била на седем години, когато майка им и баща им се разделили като двойка. С баща си обаче те продължавали да се виждат почти всяка седмица. Последната среща с него била в болницата, три дни преди той да склопи очи. \"Не се тревожете за мен, гледайте си училището, идвайте само когато нямате за учене\" - такава била повелята на бащата, разказва Сезин. \"Искаше да имаме професия, която обичаме, както той обичаше щангите. Последните му дни обаче бяха мъчителни, защото не можеше да говори, беше на апарати. Последния път, когато бяхме при него, поиска сладолед. Странно ми се стори, защото никога дотогава не бяхме го виждали да яде сладолед\", споделя още тя. Новината за съществуването на още една сестра, този път в Япония, дошла като гръм от ясно небе - изненадала ги, но повече ги стресирала новината, че гробът на баща им ще бъде отворен. \"Ние знаехме за кака Нилай /втората дъщеря на Наим/ от Анкара, с която общуваме. Майка ни е казвала, че след моето раждане баща ни припознал бащинството и й дал името си. Но за японката не знаехме, майка също не е знаела, научихме, когато новината гръмна във вестниците\", казва Сезин. По думите на момичето твърденията, че покойният й баща заръчал да бъде намерена Секаи Мори и да бъде вписана като негова дъщеря не отговаря на истината. \"Казват, че баща ми бил дал ДНК-проба за бащинство в болницата. Ако е така, щяхме да знаем, защото ние постоянно бяхме в болницата. Или най-малкото щеше да ни каже\", споделя дъщерята. \"Ако действително беше направил завещание за японската девойка, ние щяхме да го изпълним. Както e признал бащинство на кака Нилай, защо да не го направи и за японката\". Сестрите посочват, че са разстроени от съобщенията в медиите, че те двете били против Секаи Мори да бъде припозната за тяхна сестра. Според тях по такъв деликатен въпрос се правят спекулации от хора, които приживе са се опитвали да станат близки на покойния им баща, но той не ги е допускал. \"Ние никога не сме виждали Секаи. Тя самата нито веднъж не се опита да ни потърси, дори името й научихме от медиите. Особено ни разстройва това, че не е изминала и година от смъртта на баща ни, а името му се свързва само с тази история. Сега ще се отваря гробът му, обидно е не само за нас, но и за кака Нилай. И най-вече за покойния ни баща, за неговата светла памет на легендарен щангист. Тази история засенчи успехите му, името му. За съжаление стигна се дотам,че когато напишете в Гугъл Наим Сюлейманоглу, се появява името на японската му дъщеря. Ние категорично няма да присъстваме на отварянето на гроба, не искаме да ни свързват повече с тази история\", заявяват сестрите. Според адвоката Азиз Демир, който е запознат с процеса, наследството на Наим Сюлейманоглу възлиза на 100 млн. долара. Това става ясно от извършен опис на имуществото му, включващо офис в Анкара, апартаменти в Анталия и Истанбул, земя в Маниса. \"Майката на Сезин и Есин навремето се застъпила за другата извънбрачна дъщеря на Наим - Нилай и успяла да издейства той да й признае бащинството\", обяснява той. Майката на двете сестри - Тюркян също е възмутена от начина, по който се коментира историята с японската дъщеря. Тя е обезпокоена, че това силно се е отразило на психиката на подрастващите девойки. \"Ние не искаме нищо, винаги сме се гордеели с неговите успехи в спорта, така и ще бъде занапред. Той принадлежи не само на нас, а на цяла Турция, на турския народ, това се видя и на погребението му, нека го оставят да почива в мир\", казва тя. Въпреки огромната сума, на която възлиза наследството на спортиста, \"момичетата и майка им не притежават никакво имущество. Само получават сирашка пенсия в размер на 900 турски лири\", казва адвокатът Демир. Тази година Сезин завършва гимназия и възнамерява да учи право във Великобритания. Есин е още ученичка. За съжаление, по-малко от година след смъртта на Наим Сюлейманоглу, ненадминатия шампион в световната тежка атлетика, скандали и спекулации засенчват името му.", "date": "2018.06.12", "title": "Две от дъщерите на Наим Сюлейманоглу: Няма да присъстваме на отварянето на гроба му"}
{"url": "https://www.24chasa.bg/novini/article/6909016", "text": "В сградата на Европейската комисия в Брюксел „Булгартрансгаз“ ЕАД представи междинните резултати от предпроектното проучване за газовия хъб „Балкан“. По време на събитието директорът на „Вътрешен енергиен пазар“, Главна дирекция „Енергетика“ на ЕК Клаус-Дитер Борхард подчерта, че Европейската комисия продължа да подкрепя силно реализацията на проекта за изграждане на газоразпределителен център на територията на България. По думите му, днешното събитие доказва, че проектът е реализуем. Енергийният зам.-министър Станков допълни, че европейският газоразпределителен център „Балкан“ ще допринесе за енергийната сигурност в региона на Югоизточна Европа. „Булгартрансгаз“ ще продължи да полага всички усилия за успешното изпълнение на проекта, заяви изпълнителният директор на дружеството Владимир Малинов. Представени са няколко варианта на трасета за газова инфраструктура на територията на България, включително и два, които са разработени на база очакваните източници на доставка на природен газ. Според експертите като предпочитан маршрут за реализацията на хъба се очертава „Балкан 1“, който предвижда да се реализира на две фази. Първата фаза предвижда нов входен капацитет от Турция, а втората - входна точна около Варна. Като други входни точки се разглеждат Гърция и Турция (съществуваща и нова инфраструктура), местен добив от дълбоко Черно море (от България и Румъния), съобщиха от компанията. Инфраструктурата на газовия хъб ще свърже пазарите на природен газ на България, Гърция, Румъния, Унгария, Сърбия, Хърватия, Словения, Австрия, Германия, Италия, Украйна, Молдова и други. Като основни източници за хъба се разглеждат руски природен газ, местен добив от България и Румъния, природен газ от Южния газов коридор (ТАП и ТАНАП). Съществуващите и изграждащите се терминали за втечнен природен газ в Гърция и Турция биха могли да осигурят количества природен газ от САЩ, Катар, Алжир, Египет и други. Реализацията на концепцията за газов хъб „Балкан“ е в пълно съответствие с плановете за развитие на газовата инфраструктура в Европа. Чрез него ще се подобри енергийната сигурност, ще се осигури диверсификация на източниците и маршрутите за доставка на природен газ. Проектът е в унисон с идентифицираните от Групата на високо равнище за газова свързаност на Централна и Югоизточна Европа (CESEC), както и с развитието на Европейския енергиен съюз.", "date": "2018.06.12", "title": "От хъб \"Балкан\" газ до Германия и Италия"}
{"url": "https://www.24chasa.bg/novini/article/6909067", "text": "\"Мислех, че патронът е гумен. Винаги слагам отпред в пистолета гумени патрони, а отзад бойни, за самозащита.Когато тръгнах да ги изпратя /готвачът Никола Колев и бизнесменът Пламен Кпочев-б.р./, взех пистолета да го прибера. Той няма предпазител, фабрично е така.  Показах на шофьора на Копчев пистолета и той тогава се е презаредил. Удари ми се ръката в колоната на вратата на колата\". Така  подсъдимият Кирил Христов-Принца обясни инцидента от преди 2 г., при който  застреля готвача си Никола Колев от Несебър. Днес в Бургаския окръжен съд бяха разпитани важни свидетели, между които и очевидецът Пламен Копчев. Той обясни пред магистратите, че когато главата на готвача клюмнала, помислил, че е получил инфаркт. Той и Кирил Христов изкарали безжизненото тяло  от джипа на Копчев, Принца опитал да му направи изкуствено дишане. \"Пламен каза, че е получил инфаркт. Аз бях в стрес. Затова не се обадих в Бърза помощ, прилоша ми\", каза подсъдимият. Той разказа, че се познавал с жертвата от 17 г., уважавал го и много разчитал на него в ресторанта и хотела си в Несебър. \"Кольо ми беше всичко там. Съжалявам много, не съм го искал\", заяви пред съда Крил Христов, обвинен в умишлено убийство. Във фаталния 17 април, 2016 г. Кирил и Кольо отишли в заведението \"Таляна\" между Несебър и Равда. Заведението не работело, но изкарали маса за двамата гости. После се разделили, а Кирил повикал авера си Пламен Копчев. Двамата започнали да се черпят в ресторанта на подсъдимия \"Принц Кирил\" в Стария Несебър. Готовачът Кольо идвал на тяхната маса, а междувременно подпийналият Кирил стрелял на няколко пъти с пистолета си по кашпите на заведението. Фаталният инцидент станал когато гостите на Принца решили да си тръгват. Копчев обещал да закара готвача до дома му. Когато Кольо седнал на задната седалка на джипа Кирил Принца се навел към него и в този момент е възпроизведен изстрел. Куршумът пронизал готвача в сърцето и той издъхнал след минути.", "date": "2018.06.12", "title": "Киро Принца, застрелял готвача си: Мислех, че патронът е гумен"}
{"url": "https://www.24chasa.bg/novini/article/6909083", "text": "Пътник, одраскал граничен полицай, застава пред съда в Благоевград. Районна прокуратура е предала на съд А. А. по обвинение за непристойни действия, грубо нарушаващи обществения ред, и причиняване на лека телесна повреда на граничен полицай, извършващ проверки на преминаващите автомобили и хора през ГКПП –Ст. Лисичково. Около 2 ч през нощта на 4 ноември м. г., на територията на ГКПП - Станке Лисичково, обвиняемият А. извършил непристойни действия, грубо нарушаващи обществения ред и изразяващи явно неуважение към обществото. Без причина проявил вербална и физическа агресия към служителите на граничния пункт, като отправял обидни изрази по техен адрес, закани за саморазправа, хвърлил очилата на единия от тях на земята. Чрез одраскване с ноктите на ръцете причинил охлузвания по лицето и на ръцете на младши инспектор - граничен полицай от ГКПП - Станке Лисичково, при и по повод изпълнение на службата му.", "date": "2018.06.12", "title": "Пътник, одраскал граничен полицай на ГКПП Ст. Лисичково, отива на съд"}
{"url": "https://www.24chasa.bg/novini/article/6909220", "text": "България ще кандидатства едновременно за т.нар. \"чакалня\" на еврозоната и банковия съюз. Това съобщи финансовият министър Владислав Горанов при представянето на списанието \"Business quarterly\" на Института за дясна политика. Той разкри още, че през следващите дни предстои български експерти да се срещнат с представители на Европейската централна банка, за да се обсъди как страната ни да се едновременно към банковия съюз и ERM2. До момента нито една държава не е изминавала този път. България ще подаде документи и ще настоява едновременно да бъде приета и в чакалнята на еврозоната, и в Единния банков съюз. Това разкри финансовият министър Владислав Горанов при представянето на списанието \"Business quarterly\" на Института за дясна политика. До момента нито една държава не се е присъединявала едновременно към ERM 2 и банковия съюз. Ето защо се водят разговори с Европейската централна банка на експертно ниво в тази посока. \"И през следващите дни ще има голяма експертна българска делегация в ЕЦБ, която продължава да работи по тази тема изключително интензивно. Крайният резултат, така поне както аз си го представям, е че до 1 година ние ще можем едновременно да влезем в близко сътрудничество с банковия съюз и ERM 2\", каза Горанов. Горанов е категоричен, че с приемането на еврото, България ще има валутен суверенитет, тъй като ще имаме участие при решения, свързани с паричната политика на ЕЦБ. А доверието към страните, които са в периферията, извън еврото, е по-различно, отколкото към тези, които са влезли в зоната на единната валута, подчерта още финансовият министър. \"Трябва и ангажиментите, които се поемат към нас или поне разговорите, които водим с нашите партньори, да бъдат твърди, за да не се стига до тази безкрайна игра, която виждаме с Шенген, но имаме решителност и готовност да минем по този път\", коментира още финансовият министър. Горанов изрази надежда, че ще влезем в еврозоната до няколко години.", "date": "2018.06.12", "title": "Горанов: Ще кандидатстваме едновременно за \"чакалнята на еврозоната\" и банковия съюз"}
{"url": "https://www.24chasa.bg/novini/article/6909201", "text": "Не мисля за оставка, може премиерът да ми каже да си подам оставката, той ме е назначил. Не можем да се срещнем с премиера, тъй като той пътува, аз пътувах. Но държим комуникация, говорим по телефона. Чухме се и той ми каза: Направи нещо! И аз така направих, отидох в Ботевград, да чуя от кмета и от всички, които имат забележки, какви са те. Това каза пред Би Ти Ви вътрешният министър Валентин Радев. На въпрос дали се справя професионално по принцип Радев заяви, че се опитва да прочете всичките мотиви на критиците, за да се поправи. Ако премиерът реши, ще ме освободи. За случая с убития затворник Владимир Пелов Радев каза: На крачка сме били, те са били по следите на Пелов. Скоро ще изплува всичко, посочи Радев. Запитан ще подаде ли оставката си той посочи, че ще я подаде тогава, когато изпадне в ситуацията на Бисер Петков - да не може да се справя с някаква ситуация. \"Какво не е направено за полицията - заплатите, дрехите, каските. Ще поискам дали оставки, дали...ще видя анализа и тогава ще преценя дали да искам оставки от професионалното ръководство\", каза той. \"Работи се и по втория беглец, не мога да кажа подробности, професионалното ръководство и то се въздържа\", посочи още Радев. \"Аз смятам, че сме в правилна посока, трябва ни време, аз не мога да оправя за една година всичко, отсече вътрешният министър. На въпрос дали МВР е стигнало до някъде по убийците на Александър Антов, на Петър Христов, на убития данъчен в центъра на София, той изтъкна, че се работи и рано или късно правосъдието ще застигне престъпниците. Ние сме едно от най-откритите министерства. Даваме непрекъснато брифинги, за да съобщим какво се прави, заяви още Радев. На въпрос за завод \"Миджур\" и съхраняването на боеприпасите там министърът заяви, че служба КОС е дала този сигнал на прокуратурата. Ние даваме предписания какво да се направи. Сега прокуратурата иска от нас да предприемем мерки, имаме писмо, ще видим какво искат и да направим предписания, това са процедурите. Допълнително ще притискаме тези хора, поясни министърът.", "date": "2018.06.12", "title": "Министър Радев: Ако премиерът реши, ще ме освободи"}
{"url": "https://www.24chasa.bg/novini/article/6909271", "text": "Повече от три години 15-годишната Юлиана от Букурещ и 17-годишният Матю К. От България са били гаджета. Преди няколко дни Юлиана зарязала Матю. В понеделник тя бе открита обляна в кръв в парк в германския град Фирзен. Малко по-късно тийнейджърката издъхна от раните си. Приятели на момичето разказали, че наскоро тя се е скарала с гаджето си. Момчето обаче заминало спешно в чужбина. Матю К. е издирван с европейска заповед за арест. Явно е сметнал, че няма шанс да се укрие и във вторник се предаде в полицията, придружен от адвокатката си. Според разследващите убийството вероятността той да е убиецът е голяма. Все още не е признал. Той е добре познат на полицията заради серия нарушения – има обвинение за търговия с наркотици, за побой, кражба, увреждане на имущество, злоупотреба с аларма за помощ, шофиране без книжка, нарушаване на спокойствието. Юлиана е била до последно със свой приятел в „Казино парк“ – място, където се събират и много бездомници и пият. Алкохолът е изиграл не малка роля в престъплението, съобщи водещият следствието Инго Тил. Има свидетели на престъплението, но тъй като и те са били под въздействието на алкохола, е трудно все още да се верифицират показанията им. Според един от бездомниците момичето е седяло с приятеля си до тях на пейката, след това изведнъж е станала и е извикала: “Умирам“. Друг пък твърди, че момичето е излязло, влачейки се от храстите, цялото в прободни рани и е викало „Умирам, умирам“! Те извикали линейка и полиция. Юлиана е издъхнала обаче в болница от раните си. Първоначално било трудно да я идентифицират, тъй като нямала документи в себе си. Вечерта чак родителите й я потърсили и така разбрали ужасната истина. Майката на Юлиана припаднала, когато й съобщили новината. През последните месеци в Германия има серия от убийства на тийнейджърки, като в повечето случаи извършителите са бежанци. През уикенда от Ирак бе върнат избягалия там Али К., който е заподозрян, че е изнасилил и убил 14-годишно момиче в Майнц. Преди това тийнейджърка бе прободена с нож в супера от бившия си приятел – афганистанец. Друг афганистанец пък изнасили и уби студентка м.г. В случая с Юлиана свидетели твърдяха, че убиецът изглежда като северноафриканец и има дълга черна коса. Описанието не съвпада с това на Матю К.", "date": "2018.06.12", "title": "Българинът, заподозрян за убийството в Германия, бил гадже с жертвата"}
{"url": "https://www.24chasa.bg/novini/article/6909279", "text": "Турската отбранителна промишленост има намерение да интегрира руските противотанкови управляеми ракети \"Корнет Э\" в състава на въоръжението на новите турски военни коли. Това съобщи представителят на турския производител на бронирана техника FNSS Джем Алтънъшък, цитиран от ТАСС. Руските противотанкови управляеми ракети (ПТУР) \"Корнет Э\" са в състава на въоръжението на турската армия и интеграцията им в новите военни коли е логична стъпка, посочи пред ТАСС Алтънъшък, който участва в оръжейното изложение Евросатори 2018 в Париж, предаде БТА. Той посочи, че интеграцията на ПТУР \"Корнет Э\" в състава на въоръжението на новите военни коли, произведени от турски компании (в частност FNSS, Otokar), е една от тенденциите за развитието на бронетехниката на Турция.", "date": "2018.06.12", "title": "Турция ще интегрира руски противотанкови управляеми ракети в състава на военни коли"}
{"url": "https://www.24chasa.bg/novini/article/6909281", "text": "Премиерът Борисов разговаря в Тел Авив с изпълнителния директор на Американския еврейски комитет Дейвид Харис. Това съобщиха от правителствената пресслужба. „Спасяването на българските евреи е безпрецедентен факт в световната история - нито един евреин от България не е изпратен в лагерите на смъртта. Ние се гордеем с този факт\". Това заяви в Тел Авив министър-председателят Бойко Борисов по време на срещата си с изпълнителния директор на Американския еврейски комитет Дейвид Харис. През 2018 г. се отбелязва 75-ата годишнина от спасяването на българските евреи. Премиерът Борисов подчерта, че и днес България продължава да се бори срещу всякакви прояви на нетолерантност, ксенофобия и реч на омразата, включително в условията на интензивен миграционен натиск към страната. Той изтъкна, че българското правителство следи внимателно проблемите, свързани с расизма, расовата дискриминация и нетърпимостта. Борисов запозна Дейвид Харис с ангажиментите на страната като ротационен председател на Съвета на ЕС през първата половина на тази година и изтъкна, че ключовата дума за диалог, която е използвана, е мир. Двамата обсъдиха също двустранните отношения и приноса на България за стабилизация и устойчиво развитие на Балканите. От своя страна Дейвид Харис подчерта, че комитетът има чудесно партньорство с България и лично с премиера Борисов.", "date": "2018.06.12", "title": "Борисов разговаря в Тел Авив с директора на Американския еврейски комитет"}
{"url": "https://www.24chasa.bg/novini/article/6909287", "text": "Районната прокуратура в Дупница наблюдава досъдебно производство за извършени престъпления, за които към наказателна отговорност е привлечен Р.Г. Това съобщиха от прокуратурата. Вечерта на 29 май, около 21 часа, в с. Мламолово, община Бобов дол, обвиняемият Г. отнел 1500 евро от гражданин на Афганистан. За да присвои парите, той заплашил пострадалия, че ще го убие. Р.Г. противозаконно лишил чужденеца от свобода в една от къщите в селото, като му отправил заплахи, допълниха от прокуратурата. Наблюдаващият прокурор по делото е изготвил искане до Районния съд в Дупница за вземане на мярка за неотклонение \"задържане под стража\" спрямо обвиняемия, което е било уважено.", "date": "2018.06.12", "title": "Привлякоха към наказателна отговорност дупничанин, ограбил и заплашил афганистанец"}
{"url": "https://www.24chasa.bg/novini/article/6909320", "text": "Президентът на Сърбия Александър Вучич заяви, че за Сърбия е важно постоянно да развива отношенията си с Турция, където ще замине днес по покана на президента Ердоган, за да присъства на церемонията по откриването на Трансанадолския газопровод /ТАНАП/, предаде Танюг. \"За нас това преди всичко е от голямо двустранно значение, за нас е чест да бъдем поканени, макар да не мисля, че в ТАНАП ще има много газ за Сърбия, но ще има за Италия, Албания и други страни\", каза Вучич пред журналисти. \"Искам да имаме най-добри отношения с Турция\", заяви той и подчерта, че е важно да се показва постоянен напредък в отношенията между Сърбия и Турция, предаде БТА За нас ще има газ от Турски поток, добави сръбският президент. Той подчерта значението на турските инвестиции във фабрики в Лебане, Житорадже, Крупан, Бела паланка и Владичин хан, както и големите фабрики в Кралево и Ниш. Вучич призова косовските сърби да не се включват в бъдещата армия на Косово, чието формиране се очаква до края на годината, предаде Танюг. Сърбите имат само една армия и това е армията на Република Сърбия, каза президентът. Има едно сръбско село, определен брой хора от което са се записали в армията на Косово, каза той и ги призова да не го правят, защото Косово няма право да формира армия. Премиерът на Косово Рамуш Харадинай каза вчера, че косовската армия ще бъде формирана до края на годината и че има \"млади хора от северно Косово, които се записват да служат в армията\".", "date": "2018.06.12", "title": "Вучич: За Сърбия е важно постоянно да развива отношенията си с Турция"}
{"url": "https://www.24chasa.bg/novini/article/6909321", "text": "Еврокомисарят по вътрешните работи и миграцията Димитрис Аврамопулос поздрави днес властите в Италия за положените в последните три години грижи за прииждащите мигранти. ЕК ще продължи да подкрепя италианските власти финансово, политически и оперативно, добави той. Еврокомисарят уточни, че в сравнение с миналата година броят на пристигналите в Италия мигранти е намалял със 78 процента - до 13 000 души. ЕС е отпуснал на Италия досега 653 милиона евро за миграционни разходи, както и 193 милиона спешна помощ, предава БТА. Миграционната криза създаде заплаха за ЕС, за нашия дом. Призовавам държавите от ЕС да поемат своята историческа отговорност, не бива да позволяваме този въпрос да ни разделя, каза Аврамопулос. Дано европейският дух надделее, защото иначе е заплашен европейският проект и Европа ще има неприятности, добави той. Не може да продължаваме с прехвърлянето на политическата отговорност за миграцията. Всички имаме отговорност, включително и за опазването на външните граници на ЕС. Нашите граждани искат да помогнат на хората в нужда, но с гостоприемството им не трябва да се злоупотребява. Европейците искат здрави граници, но това да не пречи на собственото им движение, заяви еврокомисарят. Той съобщи, че ЕК предвижда част от средствата за сближаване, с които досега се плащаше най-често за строежа на пътища, да бъдат насочени към дългосрочното приобщаване на мигрантите. По неговите думи мнението на мнозинството европейци е за общ отговор на предизвикателствата с миграцията, в който участват всички държави от ЕС.", "date": "2018.06.12", "title": "ЕК поздрави Италия за положените досега усилия за мигрантите, обеща още помощ"}
