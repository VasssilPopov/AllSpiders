{"url": "https://www.24chasa.bg/novini/article/6522990", "text": "Белгийският адвокат Пол Бекар съобщи, че уволненият каталунски лидер Карлес Пучдемон се намира в Белгия и той е поел защитата на интересите му, предаде Ройтерс. Бекар не потвърди дали работи по подаване на молба за убежище в Белгия от името на Пучдемон, информира БТА. Бекар в миналото е бил адвокат на членове на баската сепаратистка организация ЕТА, съобщи в. \"Вангуардия\", позовавайки се на самия юрист, предаде ТАСС. Бекар, който е специалист по правата на човека, е оказвал услуги на членове на ЕТА за получаване на международна защита в Белгия. Той уверява, че е \"добре запознат с Испания\". \"Възможно е Пучдемон да поиска убежище, но не мога да предскажа какъв ще е изходът от тази молба\", уточни адвокатът. Той подчерта, че в Белгия решение по тези въпроси взема не правителството, а независим орган - генералният комисар по въпросите за предоставяне на убежище.", "date": "2017.10.30", "title": "Белгийски адвокат пое защитата на интересите на каталунския лидер Пучдемон"}
{"url": "https://www.24chasa.bg/novini/article/6522655", "text": "Индексът на цените на производител, които се приемат за ранен предвестник на инфлацията, в много браншове в България бележи леко повишение през септември в сравнение с предния месец. Но на годишна база - в сравнение с миналия септември, индексът се увеличава с 5,7%, съобщи НСИ. Увеличението е неравномерно разпределено между отделните браншове и стоки. В преработващата промишленост например има 13,6% повишение на цените на производител на годишна база при основните метали. Но при цените на компютрите и електронното оборудване за същия период има намаление с 1,8%. В енергетиката годишното нарастване на индекса е 10%. От данните на НСИ излиза, че цените на производител за вътрешния пазар нарастват повече отколкото за външните пазари. За родния пазар годишният им ръст е 6%, докато за външни пазари е 5,3%. В същото време от разпространнените вчера от статистиката данни за бизнес климата през октомври, излиза, че очакванията на търговците са цените да се увеличат леко още през следващите три месеца. В строителството, промишлеността и услугите обаче преобладават очакванията цените да се запазят.", "date": "2017.10.30", "title": "Бизнесът очаква леко повишение на цените"}
{"url": "https://www.24chasa.bg/novini/article/6522761", "text": "Зелена стена от кипариси ще пази магистралите от сняг и преспи. Агенция “Пътна инфраструктура” прилага тази година нов метод, за да се справя с навяванията. Пилотно 4-метрови растения ще бъдат засадени на “Тракия” в района на Карнобат. Там всяка зима магистралата редовно се затваря заради снегонавявания. Ако мярката се окаже ефикасна, ще бъдат изградени още зелени пояси по другите магистрали. Кипарисът е избран заради неговата висока устойчивост на ниски и високи температури, вятъроустойчивост и свойството бързо да се захваща при пресаждане, обясниха от пътната агенция пред “24 часа”. За изграждането на зелената стена вече има стартирана обществена поръчка, която е в заключителен етап и предстои подписването на договора с избраната фирма. Срокът за изпълнение е 15 дни след сключването му. Според заданието дърветата трябва да са на възраст между 10 и 12 години, с височина между 3,5 и 4,5 метра. Дърветата се засаждат непосредствено до оградата, минимум по 2 броя на линеен метър. Ще има и стена от сламени бали с височина 2 метра. Решението за засаждането на тези дървета е взето и след консултации със специалисти дендролози, обясниха от пътната агенция. За почистването на пътищата от сняг за зимата били осигурени 3000 снегорина, техника за разпръскване на пясък и т. н. Доставени са 100 000 тона сол, 300 000 тона пясък и други материали. Според заповед на шефа на пътната агенция Дончо Атанасов от 1 ноември се въвежда т.нар. зимно поддържане на републиканската пътна мрежа. Според изискванията на АПИ магистралите например трябва да са проходими при зимни условия до 2 часа след спиране на валежа със снежна покривка до 3 см. Пътищата са разделени на четири групи в зависимост от трафика. Най-бързо трябва да става почистването на магистралите и първокласните пътища, които са в група А - за 2 часа. Интензивността на движението им е над 4000 превозни средства дневно, изчисляват от АПИ. В група Б са пътищата с 2000 - 4000 коли на ден, във В - между 500 и 2000, а в Г - по-малко от 500 дневно. Допустимата дебелина на снежната покривка на платното, както и максималният срок за почистване от спирането на снеговалежа или от момента на констатиране на заледяването са: за ниво за Б – 5 см и максимум три часа, за В – 7 см и до пет часа, за ниво Г – 10 см и срок от 8 часа.  От пътната агенция призовавт още шофьорите да сложат зимни гуми на автомобилите, въпреки че те не са задължителни по закон. Изискването е да се шофира през периода от 15 ноември до 1 март с гуми, които имат дълбочина на протектора не по-малка от 4 мм. За нарушение глобата е 50 лв. От пътната агенция са започнали и проверки на фирмите, които имат договори за почистване на пътищата. Инспектира се с каква техника разполагат и осигурени ли са необходимите суровини - сол, пясък, луга. На директорите на областните пътни управления е разпоредено да следят прогнозите за времето и да предприемат действия за обработка на пътищата, аки има риск от заледяване. Сняг не се очаква в равнините до средата на ноември. Това съобщи синоптикът от TV-MET Симеон Матев.  В средата на второто десетдневие ще бъде по-динамично. Ще бъде ветровито. Ще превали дъжд, а в планините - сняг. По-чувствително понижение на температурите се очаква около 16-18 ноември, когато и по високите полета, и на места в Северна България дъждът ще премине в сняг. Към този момент не може да се коментират очакваните количества валеж за тогава. Според дългосрочната прогноза превалявания и захлаждане ще има през последните дни от ноември, когато и видимостта ще се подобри. След застудяването в края на октомври, ноември ще започне със студено време. В сряда времето ще бъде слънчево с временни заоблачавания. Над Северна и Източна България все още ще духа слаб до умерен северозападен вятър. В четвъртък сутринта ще бъде студено, на места с мразове и слани, а в котловините - и с намалена видимост. В петък и в събота ще има повече облаци. На места главно около планините, както и в Източна България слабо ще превали, но без съществени количества. Вятърът временно ще се усили, но ще бъде по-топло с максимални температури от 13 до 18 градуса. През декември валежи се очакват от 5 до 8, от 16 до 20 и от 27 до 29, каза още метеорологът.  Акция “Зима” ще се проведе в 3 етапа тази година, съобщиха от Пътна полиция. От 1 до 10 ноември Пътна полиция ще проверява велосипедисти и каруци. От 11 до 20 ноември акцентът ще е върху пешеходците. От началото на 2017 г. 98 пешеходци са загинали при пътни инциденти, а 92-ма от тях са на възраст над 64 г., съобщи комисар Бойко Рановски, началник на Пътна полиция. Третият етап от акцията ще е от 21 до 30 ноември, а проверките ще бъдат за безопасното шофиране през зимата, техническата изправност на автомобилите и поведението на шофьорите спрямо пешеходците. През миналата година Пътна полиция е регистрирала 3200 неизправни автомобила по време на проверките. Най-много са били тези с повредени светлини и износени или разкъсани гуми. Представители на различни институции призоваха шофьорите да сменят летните гуми със зимни и да не чакат последния момент. От 1 до 11 ноември шофьорите ще могат да проверят техническото състояние на колите си безплатно в пунктовете на СБА и в сервизите на “Мото-Пфое”.", "date": "2017.10.30", "title": "Кипариси пазят магистралите от сняг и преспи"}
{"url": "https://www.24chasa.bg/novini/article/6522982", "text": " Пиян шофьор е предизвикал верижна катастрофа на Ягодовско шосе. Това съобщи за \"Фокус\" говорителят на ОДМВР. Пострадали леко са двама души. Мерцедес блъска отзад БМВ, което излиза извън пътя и се удря в дърво. Мерцедесът навлиза в насрещното платно и удря трета кола. При проверката за алкохол се установява, че 59-годишният шофьор на мерцедеса е употребил алкохол над 1,2 промила. Задържан е в Пето РУ. Другите двама шофьори са на 23 години и са в болница за прегледи. Движението е затруднено все още и се регулира от \"Пътна полиция\".", "date": "2017.10.30", "title": "Пиян предизвика верижна катастрофа на Ягодовско шосе край Пловдив, има пострадали"}
{"url": "https://www.24chasa.bg/novini/article/6522779", "text": "Парите от Сребърния фонд, който е част от фискалния резерв, ще продължат да се инвестират под формата на депозит или други инструменти само в БНБ. Това предвиждат два стратегически документа за управление на средствата в Държавния фонд за гарантиране устойчивост на пенсионната система, които правителството прие в понеделник. Те са дългосрочна инвестиционна политика на фонда и средносрочна стратегия за инвестиране на средствата от него за периода 2018-2020 г. Настоящите пазарни условия не предполагат реализирането на висока доходност, се казва в документите. ", "date": "2017.10.30", "title": "Парите от пенсионния фонд - в БНБ"}
{"url": "https://www.24chasa.bg/novini/article/6522985", "text": "Регионалното сътрудничество и европейската интеграция на Сърбия бяха основни теми на разговорите на председателя на Народното събрание Димитър Главчев с министър-председателя Република Сърбия Ана Бърнабич и със сръбския външен министър Ивица Дачич. Българска парламентарна делегация, водена от председателя на Народното събрание, е на тридневно официално посещение в Сърбия, съобщиха от пресцентъра на Народното събрание. За нас връзките и сътрудничеството между нашите две страни са много важни и има потенциал за развитието и задълбочаването им, подчерта премиерът Ана Бърнабич. Надяваме се на подкрепата на България за присъединяването на Сърбия към ЕС, както и да работим заедно за стабилността и сигурността в региона, защото колкото по-стабилен е той, толкова по-добре е това за общото ни бъдеще, подчерта тя. България положи много усилия и успяхме да убедим нашите партньори, че темата за европейската интеграция на Западните Балкани трябва отново да бъде в дневния ред на Съюза, подчерта председателят на Народното събрание. По време на срещите си в сръбската столица получихме уверение, че страната има волята и полага всички усилия, за да изпълни необходимите критерии, отбеляза Димитър Главчев. Затова сме готови да помагаме не само по време на председателството, но и в по-нататъшната подготовка на Сърбия за членство в ЕС, добави той. За нас приоритет е реализирането на проекта за коридор № 10, автомагистралата София-Димитровград-Ниш, както и газопреносната връзка между България и Сърбия, отбеляза Димитър Главчев. Той постави въпроса за решаването на проблемите с местната власт в Босилеград, с които са го запознали по време на срещите му представителите на българското национално малцинство и призова двете страни заедно да работят за намиране на ефективни решения и за икономическото развитие на общината. Председателят на Народното събрание подчерта, че регионалното сътрудничество играе изключително важна роля за укрепването на стабилността и благоденствието в региона. България има значителен принос в това отношение, посочи той. Премиерът Ана Бърнабич увери, че Сърбия е предприела всички необходими мерки за гарантирането на правата на малцинствата и за осигуряване на повече работни места в общините с национални малцинства. Присъдиняването на Сърбия към ЕС и подкрепата, която България може да окаже в процеса на подготовка, беше тема и на разговора със сръбския външен министър Ивица Дачич. За нас голямо значение ще има предстоящата Среща на високо равнище между ЕС и Западните Балкани през май 2018 г., която е в календара на Българското председателство, подчерта той. Сръбският външен министър изрази задоволство от развитието на двустранния диалог и посочи, че стремежът и на двете страни е двустранните отношения да се развиват във всички сфери от взаимен интерес. От голямо значение за нас е изграждането на инфраструктурни и други проекти, сред които магистралата Ниш-София, подчерта той. По думите му България и Сърбия трябва да работят заедно за осигуряването на енергийна стабилност в региона.", "date": "2017.10.30", "title": "Димитър Главчев обсъди с премиера на Сърбия регионалното сътрудничество"}
{"url": "https://www.24chasa.bg/novini/article/6522736", "text": "Експерти от “Фейсбук” ще обучават антимафиотите в ГДБОП на техники за киберсигурност. Това се разбра на 4-ия регионален форум по киберпрестъпност в София. Експертите ще влязат в дирекцията, която се бори с киберпрестъпленията, във вторник. Те ще прекарат целия ден там. Екипът е от няколко души, които работят в централата на компанията в Менло Парк, Калифорния. Често в социалната мрежа се споделят кадри с детско порно, което ще е сред основните теми на разговор. Друг акцент ще е разпространяването на вируси. Среща в ГДБОП ще има и директорът на Европейския център за киберпрестъпност Стивън Уилсън.", "date": "2017.10.30", "title": "Експерти от “Фейсбук” ще обучават антимафиоти"}
{"url": "https://www.24chasa.bg/novini/article/6522744", "text": "“Просто така. Исках да убивам цигани.” Това обяснява по време на първите разпити един брутален убиец, заклал като животни двама пенсионери в Пазарджик. Апелативният съд в Пловдив увеличи с 5 г. наказанието на Иван Николов за жестокото умишлено убийство на Асен и Василка Илиеви. Той ги надупчи с нож на 5 ноември м.г. в Пазарджик, само защото искал да убива цигани. В края на юни Пазарджишкият окръжен съд осъди Николов на 25 г. затвор. Делото премина по съкратената съдебна процедура, след като подсъдимият се призна за виновен по всички повдигнати обвинения. Това на практика го спаси от доживотен затвор Николов обаче обжалва чрез служебния си защитник Иван Главчев присъдата с надеждата тя да бъде намалена. Решението на пазарджишките магистрати беше обжалвано и от близките на жертвите, които настояваха за 30 г. затвор пред апелативния съд. Тяхното искане беше уважено от апелативните магистрати в Пловдив. Според обвинителния акт убийството на двамата пенсионери е извършено по расистки подбуди, с особена жестокост и по особено мъчителен за жертвите начин. Освен това, отново по расистки подбуди, Николов е причинил леки телесни повреди на две жени - Ася Йорданова и Теменужка Бързакова, като ги е прострелял с въздушна пушка. Поради това присъдите и на двете инстанции са комулативни. Съдът в Пловдив увеличи двойно и обезщетението на трите деца на убитите от 300 хил. на 600 хил. лева, въпреки че наследниците на жертвите бяха предявили искове за общо 1,4 млн. лева. На двете простреляни жени бе определено обезщетение от по 2000 лева. Жестокото двойно убийство бе разкрито за по-малко от 24 ч и извършителят бе задържан, но хвърли в страх ромската общност в Пазарджик. 5 ноември 2016 г. е спокойна съботна вечер в кв. “Марица” в Пазарджик. 30-годишният Иван Николов е сам в апартамента, в който живее с баща си. Той е известен наркоман в района около държавната болница. Неуравновесен и сприхав, осъждан 7 пъти, лежал неколкократно в затвора за търговия и производство на наркотици, за кражби, закани за убийство. През 2009 г. Николов, който се дрогира от дете, е включен в метадонова програма, която обаче така и не му помага особено. Около 20,30 ч във фаталната вечер той вече се е надрусал здраво с хероин и слуша музика. В един момент започва да звучи песента на Слави Трифонов “Няма такава държава” и превъзбудата на наркомана достига до критичната си точка. “Исках да убивам цигани”, ще признае по-късно пред разследващите органи убиецът, който никога не е криел расистките си убеждения пред приятели и особено омразата си към циганите. Взима кухненски нож и се насочва към къщите на ул. “Дунав”, където живее малка ромска общност. Те са на 30-40 метра от жилищния му блок. Влиза през паянтовата порта в първата къща, която се изпречва пред погледа му. В нея обаче няма никого. За късмет, стопанката е отишла на гости у близки в ромския квартал “Изток”. В яда си, че не е намерил жертва, Николов преобръща цялата покъщнина, без да взима нищо, и излиза. Влиза в съседната къща, където има светлина. Тя е на 77-годишния Асен Илиев и жена му Василка, на 68 г. Двамата живеят сами, тъй като синовете им от години работят във Финландия, а дъщеря им е омъжена в близко село. Когато убиецът нахлува в приземната им стая, пенсионерите гледат телевизия. Бай Асен бил полегнал на дивана, а жена му - приседнала на леглото. Иван Николов се насочил директно към възрастния мъж и започнал да го дупчи безразборно с ножа По-късно при аутопсията съдебните лекари ще преброят 14 прободни рани в гърдите, челото, корема и крайниците на убития. После убиецът се насочил към жената. Тя първоначално е прободена в гърба, след което безразборните удари с ножа продължили. По нейното тяло прободните рани са 9. Според съдебномедицинската експертиза пенсионерите са починали от остра кръвозагуба, причинена от множеството прободни рани. Приключил с втората си жертва, убиецът решил да отреже главата на Асен Илиев, но това се оказало трудна работа. Затова хванал за краката трупа на мъжа и го завлякъл на тротоара пред къщата. Забил кървавия си нож в корема му, огледал се, поседял около минута и едва тогава тръгнал към апартамента си. След убийствата наркоманът бил целият оплискан с кръвта на жертвите си. По-късно ще стане ясно, че кървави капки бележат точно откъде е минал, докато стигне от местопрестъплението до апартамента си. Сигналът за убийството е подаден от случайни минувачи, които около 21,15 ч виждат на тротоара проснатото тяло на убития мъж, с нож в корема. За минути целият периметър е блокиран от полиция, а съседи от квартала се тълпят край полицейските заграждения. Хората са потресени и уплашени. Коментират се различни версии. От грабеж до лично отмъщение по стара вражда, търсене на милиони, уж спечелени от синовете във Финландия от лотария. Още при първоначалния оглед обаче разследващите установяват, че в къщата не е ровено и не е взето нищо И докато кварталът е като разбунен кошер, убиецът Иван Николов седи в апартамента си и чака да бъде арестуван. По собственото му признание той е бил убеден, че полицията в най-скоро време ще потропа на вратата му. Докато чака, се преоблича, като захвърля в кухнята окървавените си дрехи. При огледа на жилището му са намерени и голямо количество кървави салфетки, в които е бърсал ръцете си, след като се прибира. В сутрешните часове на следващия ден убиецът вече е изключително превъзбуден и изнервен от факта, че никой не идва да го търси. Решава, че трябва “да вдигне хората на революция срещу циганите”, по собственото му признание. Той взима въздушната си пушка и слиза в градинката, която се намира между жилищния му блок и мястото на двойното убийство. Въпреки че наоколо гъмжи от полицаи, стреля няколко пъти по вратите на близките гаражи, но никой не му обръща внимание. Все по-изнервен, той отново вдига пушката и открива стрелба по няколко ромки, които вървят по улицата. Цели се в главите им и въпреки че пушката е с оптически мерник, успява да простреля две от жените - Ася Йорданова и Теменужка Бързакова, в краката. Едва тогава е забелязан и за броени минути задържан. Още на първите разпити убиецът признава вината си. На въпрос защо го е направил, лаконично отговорил: “Просто така. Исках да убивам цигани”. Междувременно изпада в абстиненция и е видимо неадекватен Това особено проличава, когато съдът в Пазарджик заседава по мярката му за неотклонение три дни след убийството. Обвиняемият говори несвързано, репликира съдията и прокурора, налага се съдебната охрана да го държи в залата. Показателно е, че в този момент Николов първоначално изразява съжаление за стореното, но веднага допълва, че е горд от това, което е направил. С решение на съда двойният убиец е изпратен в психиатричната болница на затвора в Ловеч, веднага след като му е определена мярка за неотклонение “задържане под стража”. Върнат е в следствения арест в Пазарджик през март т.г. Междувременно са му направени няколко психиатрични и психологични експертизи. Според тях Иван Николов е вменяем, разбира свойството и значението на извършеното от него и може да носи отговорност за престъпленията си. Дори да не беше направил самопризнание за двойното убийство и прострелването на двете жени, срещу него има събрани достатъчно доказателства за извършените деяния - от ДНК, съдебномедицински, дактилоскопични, балистични и др. експертизи. От апелативния съд в Пловдив Иван Николов искаше не увеличение, а намаляване на 25-годишната му присъда. Според адвоката му Иван Главчев наказание от 22 г. напълно удовлетворявало подзащитния му. Служебният защитник съобщи, че ще обжалва пред ВКС 30-годишната присъда. Адвокатът смята, че завишеното наказание е неприемливо, понеже е установено, че Николов е бил в неадекватно състояние и под влиянието на наркотици при извършване на убийствата. Освен това напълно съдействал на разследването, направил пълни самопризнания и се разкрил сам като извършител. “Клиентът ми е млад човек. Има възможност в затвора напълно да осъзнае грешката си и да се поправи. Говорих с него, съжалява за постъпките си. Трябва да му се даде този шанс”, заяви пред “24 часа” Главчев.", "date": "2017.10.30", "title": "Искам да убивам цигани, казал наркоман и надупчил с нож възрастно семейство"}
{"url": "https://www.24chasa.bg/novini/article/6522905", "text": "САЩ обещават 60 милиона долара в помощ на африкански сили от 5000 души за борба с екстремисти в западноафриканската област Сахел, предаде Асошиейтед прес, цитиран от БТА. Постоянният представител на САЩ в ООН Ники Хейли обяви планирания принос днес на заседание на Съвета за сигурност, на което бе обсъдено създаването на тези военни сили от Мали, Буркина Фасо, Мавритания, Нигер и Чад. През февруари тези пет африкански страни се споразумяха да създадат съвместни военни сили за борба с организираната престъпност, трафика на хора и екстремисти, свързани с \"Ислямска държава\", Ал Каида и Боко харам. Бюджетът за първата година на тези сили е 423 милиона евро. Преди съобщението на САЩ бе набрана около една четвърт от тази сума.", "date": "2017.10.30", "title": "САЩ обещава 60 милиона долара за африкански сили за борба с екстремисти"}
{"url": "https://www.24chasa.bg/novini/article/6522791", "text": "Специално обучение ще преминат гардовете и медиците за реакция при нападение в болниците, съобщи в понеделник главният секретар на МВР Младен Маринов. Той обясни, че реакцията на охранителите, когато наркоман нападна медицинска сестра в “Пирогов”, е била лоша. Макар професионалист №1 в МВР да не посочи какво има предвид, шефът на “Пирогов” проф. Асен Балтов обясни ситуацията. След като дрогираният Калоян Милев задействал датчика за противопожарно известяване, всички охранители се втурнали към асансьора и го блокирали, вместо да завардят изходите на болницата и да го заловят. Случаят приключи трагично и за 18-годишния младеж. Той успя да избяга от лечебното заведение и бе издирван от полицията. Тялото му беше открито в събота. Водещата версия е, че се е хвърлил от високо под въздействието на приетите амфетамини. Младежът не беше официално разпознат от родителите си до неделя, но криминалисти го свързали с нападението в “Пирогов” по специфичен белег на челото, който имал. Калоян най-вероятно е бил под влиянието на секта. Така родителите на 18-годишното момче си обясняват агресивното му поведение. “Синът ни е бивш боксьор и модел. Той беше общителен и неагресивен”, казаха родителите пред “24 часа”. Седмица преди инцидента започнал да се държи неадекватно. Затова го завели в “Пирогов”. Калоян бил спокоен, когато го оставили в клиниката. “Говореше за Исус, че е избраният. Говореше, че ще се качва на златни каляски, че в небето го чака дворец златен”, разказа Иван Милев, баща на момчето. Бащата е сигурен, че причината за агресията не са наркотиците, а влиянието на секта. “Това е обсебване. От марихуана такива трансформации не се случват. Не мога да разбера защо, как са го привлекли, как са го пробили. Но моето дете, за съжаление, го няма вече”, каза още Милев. Пострадалата сестра е в стабилно състояние. Вчера тя бе оперирана и ще се възстановява около 40 дни. От ръководството на болницата заявиха, че ще монтират видеостена, която ще осигури 24-часово наблюдение на кабинетите и коридорите в отделенията. В тях сестрите ще следят от стаите с монитори какво става в коридорите.", "date": "2017.10.30", "title": "Мерки! Обучават гардове и медици как да действат при нападение в болниците (обзор)"}
{"url": "https://www.24chasa.bg/novini/article/6522922", "text": "Повдигнатите обвинения срещу двамата бивши сътрудници на предизборната кампания на Доналд Тръмп Пол Манафорт и Рик Гейтс нямат нищо общо с президента Тръмп или предизборния му екип и не представят доказателства да е имало съглашателство между екипа му и Русия, заяви говорителката на Белия дом Сара Сандърс, цитирана от Ройтерс. \"Днешното съобщение няма нищо общо с президента, с предизборния му екип или с предизборната му дейност. От самото начало казваме, че няма доказателства за съглашателство между Тръмп и Русия и нищо в днешния обвинителен акт не променя това\", заяви Сандърс, цитирана от БТА. Тя също така омаловажи ролята на външнополитическия съветник Джордж Пападопулос, който се призна за виновен в контакти с руснаци, като подчерта, че той е бил доброволец в предизборния екип на Тръмп, а не негов служител и че в контактите си с руснаци той не е действал като представител на предизборния екип на Тръмп, отбелязва ДПА. Тръмп няма никакво намерение да поставя под въпрос работата на специалния прокурор Робърт Мълър, който повдигна обвиненията срещу Манафорт и Гейтс, заяви Сандърс, цитирана от Франс прес. \"Няма никакво намерение или план за промени по отношение на специалния прокурор\", каза Сандърс. Администрацията на Тръмп разчита, че разследването на Мълър за предполагаеми връзки между екипа на Тръмп и Русия по време на предизборната кампания през 2016 г., скоро ще бъде завършено, заяви Сандърс, цитирана от ТАСС. Президентът Тръмп не е обект на разследване от специалния прокурор Робърт Мълър, заяви по Си Ен Ен юристът Джей Секулоу, който представлява интересите на Тръмп в това разследване, предаде ТАСС. Няма никакво официално разследване на президента на САЩ. Ние съдействаме на специалния прокурор и сме напълно открити за предоставяне на документи\", заяви той. Президентът Тръмп няма да се меси в разследването на Мълър, нито смята да го уволнява и вече е заявявал това, добави Секулоу, цитиран от Ройтерс.", "date": "2017.10.30", "title": "Белият дом: Няма доказателства за връзка \nмежду предизборния екип на Тръмп и Русия"}
{"url": "https://www.24chasa.bg/novini/article/6522719", "text": "Лъвът от разрушения паметник на Първи и Шести софийски пехотен полк, който се пази във Военноисторическия музей, ще бъде върнат в сряда на автентичното си място - парка пред НДК, научи “24 часа”. Готов е специалният постамент от гранит, върху който ще бъде поставена фигурата, а монтажът ще отнеме няколко дни, обясниха от “Софинвест”. Военно-патриотични организации предложиха вчера на Архангелова задушница пред лъва да се проведе тържествен военен церемониал от Националната гвардейска част.", "date": "2017.10.30", "title": "В сряда местят лъва от Войнишкия  мемориал пред НДК"}
{"url": "https://www.24chasa.bg/novini/article/6522958", "text": "Бившият шеф на предизборния щаб на Доналд Тръмп Пол Манафорт и неговият делови партньор Рик Гейтс не се признаха за виновни по обвинението в пране на пари и останалите 11 обвинения, повдигнати срещу тях в разследването за руска намеса в президентските избори в САЩ през 2016 г., съобщи Ройтерс. Двамата бяха поставени под домашен арест, предава БТА. Манафорт и Гейтс се явиха пред федерален съдия във Вашингтон, след като по-рано днес се предадоха на властите. На двамата беше наредено да предадат паспортите си. Съдията определи гаранция от 10 милиона долара за Манафорт и 5 милиона - за Гейтс Обвиненията срещу тях включват 12 точки, включително заговор срещу САЩ, заговор за пране на пари, действия като нерегистриран чуждестранен агент-лобист, няколко обвинения, свързани с недеклариране на банкови сметки и финансови операции в чужбина. ", "date": "2017.10.30", "title": "Манафорт и Рик Гейтс не се признаха за виновни, поставят ги под домашен арест"}
{"url": "https://www.24chasa.bg/novini/article/6522814", "text": "Журналистка стана втората жена, която обявява кандидатурата си за президентските избори в Русия. 37-годишната Екатерина Гордон заяви, че иска да използва изборите, за да агитира за правата на самотните майки и деца, съобщи Ройтерс. Красивата Гордон, която е работила като телевизионен и радиоводещ и е певица, заяви, че се кандидатира като независим президентски кандидат. По думите ѝ тя никога не е гласувала, но е била разочарована както от либералната опозиция, така и от прокремълските политици. За поста на Путин се кандидатира и тв водещата Ксения Собчак. През 2008 г. Гордон се спречка с нея в ефир и беше уволнена от радиостанция “Маяк”. Президентските избори в Русия ще се проведат през март догодина. Владимир Путин се очаква да се кандидатира отново и да спечели без проблеми, но още не е обявил плановете си. ", "date": "2017.10.30", "title": "Втора красавица се кандидатира за президент на Русия"}
{"url": "https://www.24chasa.bg/novini/article/6522806", "text": "Убеждават заместника на проф. Николай Петров - д-р Мирослав Ненков, да поеме овакантения от него пост, научи “24 часа” от осведомени източници. Към снощи те твърдяха, че е най-вероятно именно той да оглави министерството, след като здравният министър подаде оставка в понеделник. И той като генерала е анестезиолог, част от неговия екип във ВМА, преди да мине в изпълнителната власт. Роден е на 15 март 1969 г. Завършил е Военно-медицинския институт в София. От 1999 до 2007 г. работи в Правителствена болница и е лекар ординатор и координатор по донорство. Във Военната академия е от 2009 г. Още преди да влезе в политиката, д-р Ненков нашумя с невероятното си чувство за хумор, като дори водеше своя рубрика по Дарик радио. Става зам.-министър в служебното правителство на Марин Райков през пролетта на 2013 г. Тогава министър пак е проф. Николай Петров. Във втория служебен кабинет на Плевнелиев д-р Ненков вече е титуляр начело на МЗ. Връща се в здравното министерство тази пролет като част от екипа на проф. Николай Петров. Второто вероятно име е на шефката на здравната комисия д-р Даниела Дариткова. Нейни колеги в ГЕРБ имаха очаквания именно тя да поеме здравната политика в третия кабинет на Борисов, но тя бе категорична, че остава в парламента. Депутатството не прекрати лекарската практика - продължава да има 3000 пациенти в Смолян. “Намирате ме в кабинета, преглеждам. Не мога да коментирам”, каза тя за “24 часа”.", "date": "2017.10.30", "title": "Убеждават зам.-министър - д-р Мирослав Ненков, да стане министър"}
{"url": "https://www.24chasa.bg/novini/article/6522888", "text": "На 16 октомври Върховният административен съд отмени окончателно Националната здравна карта (НЗК). Документ, който бе приет по инициатива на бившия здравен министър Петър Москов и който по негови изчисления може да пести по повече от 303 милиона лева на година за системата и в крайна сметка за здравето на българина. Картата бе атакувана в съда от Центъра за защита на правата в здравеопазването и Сдружението на частните болници. Аргументите за това бяха, че тя блокира инвестициите в здравеопазването, включително и на държавата в държавните болници. На практика НЗК успя да свърши своята работа наполовина. Целта на създаването ѝ бе да се определят и планират потребностите на населението във всяка област от достъп до лични лекари, специалисти, зъболекари и болнична помощ. На тази база трябваше да се организира и цялата здравна мрежа, за да може ресурсите да се изразходват ефективно. Тя позволява на местата, където са били разкрити повече легла, здравното министерство да откаже разрешение за нови отделения или болници с още легла. Идеята на картата е да казва къде разкриването на лечебни заведения е необходимо на пациентите, а не на бизнес интереса Излишък от 3440 болнични легла за активно лечение показаха резултатите на НЗК. Съгласно нея броят им трябва да е 35 855, а по данни на Националния център по обществено здраве и анализи (НЦОЗА) към края на 2016 г. у нас те са 39 295. Превърнато в пари, това означава излишни разходи от над 110 млн. лв. за болнични легла, пресметна Москов в анализ за “24 часа”.   По думите му средният разход за едно легло на година е 32 000 лева. “Т.е., ако НЗК действа, ежегодно 110 млн. лв. от нашите вноски ще отиват не в ненужни от гледна точка на европейските критерии за осигуреност болнични структури, а в развитие на доболничната помощ, в отпадане на лимитите за реално работещите големи многопрофилни болници и в намаляване на доплащането от джоба за лекарства, частично плащани от касата”, настоя Москов. Миналата година използваемостта на болничните легла е била 69%, отново по данни на НЦОЗА. Това означава, че реално заети са били 27 113 легла, към които трябва да се прибавят и тези за спешен прием. Простите сметки показват, че при 30 000 легла и 32 000 лева среден разход държавата трябва да задели 960 млн. лв., докато при над 39 295 легла тази сума скача на близо 1,258 млрд. лева, обясни Москов. Т.е. разликата за една година е малко над 303 млн. лв., а за 2 г. с тези пари ще могат да се покрият неразплатените задължения на болниците Минималният приход за лечебните заведения от едно пълно през цялата година болнично легло е 52 000 лв. (средно 140 лв. на ден за най-ниско платените клинични пътеки). Но ако това са легла по инвазивна кардиология, то приходът достига до 360 хил. лв. годишно, сметна Москов. НЗК в крайна сметка ще има - за това работеше до последно на поста и подалият днес здравен министър проф. Николай Петров   и цялото ръководство на МЗ. Още след обявяването на картата за нищожна от петчленен състав на ВАС е сформирана работна група от юристи, която я преразглежда и работи по нея. Очаква се до месец юристите да излязат с предложения към проф. Петров и да се пристъпи към съответни действия, обясниха от министерството. Съдия Любомира Мотова , която възмути бившия министър на здравеопазването Петър Москов, е част от печтленния състав на Върховния административен съд (ВАС), който през 2012 г. отмени наказанията на трима свои колеги за скандала “Приморско”, при който “бедни” магистратски роднини получиха право на строеж в морския град. Неотдавна Москов каза, че преди 6 г. съдия Мотова и колегите Дима Йорданова и Галя Костова обявили, че националната здравна карта на тогавашния министър Стефан Константинов е административен акт и не подлежи на публикуване в “Държавен вестник” за разлика от решението на ВАС от 16 октомври т.г., в което се посочва обратното. По второто дело в петчленния състав участва именно Мотова заедно с колегите си Светлана Йонкова, Надежда Джелепова, Галина Солакова и Севдалина Червенкова. Те решават, че националната здравна карта е нормативен акт и че е трябвало да се обнародва. С тези аргументи потвърждават решението на тричленния състав на ВАС и обявяват, че картата не съществува в правния мир. “Съгласно конституцията всички нормативни актове се публикуват и влизат в сила 3 дни след обнародването им, освен когато в тях е определен друг срок”, заключават магистратите. И сочат, че публикуването на картата в “Държавен вестник” преди окончателното решение на съда не я прави валидна. Съдия Мотова е съпруга на наказателния съдия от Софийския градски съд Десислав Любомиров. През 2011 г. МВР осуети опит за покушение срещу него. Както той решава знакови дела в градския съд, така и съпругата му прави същото във ВАС. В края на 2016 г. Мотова и колегите Ангел Калинов и Джузепе Роджери решиха, че проектът за издигане на 44-етажен небостъргач в столичния кв. “Стрелбище” на фирма НИКМИ трябва да бъде одобрен въпреки волята на Столичната община. Проектът бе в разрез с Общия устройствен план на София, а двама главни архитекти няколко пъти са отказвали да разрешат сградата. През 2012 г. Мотова е част от тричленен състав на ВАС, който спря предварителното изпълнение на заповедта на тогавашния кмет на Варна Кирил Йорданов за събаряне на втория етаж на фитнеса на бизнесмена Веселин Марешки, построен на плажа Кабакум.   ПЕТЪР МОСКОВ, бивш здравен министър Миналата седмица съдът отмени националната здравна карта (НЗК). Една новина, която не възбуди особен обществен дебат и попремина между другото. Която сама по себе си не вълнува българите. Въпреки че създаването на задължителна здравна карта беше една от първите препоръки на Еврокомисията към България с цел оптимизиране ползването на средствата за здраве и по-добро лечение на гражданите. Това ме накара да се замисля, че повечето хора, които не работят в сектор здравеопазване, не разбират значението на този документ. Ако го разбираха, вълненията щяха да са толкова големи, колкото за неизпълнените препоръки за реформиране на съдебната система или за цената на плочките в НДК. Затова реших да разкажа за смисъла на националната здравна карта и да опитам да повиша значимостта на тази новина в съзнанието на хората, които имат желание да живеят в по-добре организирана държава. Защото заедно с ниската цена на труда липсата на добре функциониращи системи на здравеопазване и образование има огромна роля за обезкървяването на България. Най-общо тя дава информация за това колко лечебни заведения и легла са нужни в дадено населено място според структурата и броя на населението. Идеята е не да се спират инвестициите или хората да няма къде да се лекуват, а точно обратното - да има нужните лечебни заведения там, където е необходимо на пациентите, а не там, където има бизнес интерес. Това е основният инструмент за формиране на здравна политика във всички европейски държави, към чийто модел на устройство и стандарт на живот се стремим. Ще обясня каква е разликата между това да отвориш супермаркет и да отвориш болница. Преди въвеждането на националната здравна карта (и след нейната отмяна от съда) всеки, който имаше пари и желание, можеше да отвори каквато си иска болница. Но за разлика от супермаркета, при болниците НЗОК е длъжна да предвиди и отдели част от бюджета и да ти плаща. И както се оказа от краткото действие на идентификатора, тя плащаше, независимо дали реално имаш пациенти, или не. Докато при супермаркета не е така - отварянето му зависи от това дали наоколо има още 20 подобни, защото държавата не плаща. А при болниците го прави. И то винаги. Когато говорих с човека, въвел националната здравна карта на Белгия, го попитах мога ли да си отворя болница там. Той ми отговори: “Можете, но ще трябва да разчитате само на богатите шейхове, защото никой държавен или частен фонд няма да сключи договор с вас.” Държавата е определила точно колко болници трябват и никой няма право да ползва обществения ресурс, ако държавата не определи, че има нужда от повече лечебни заведения въз основа на демографски промени или такива в заболеваемостта. Това в либерална Белгия, която е пример за уредени обществени отношения и може да си позволи да няма правителство цели 2 г., без това да води до обществени сътресения. Та свободната стопанска инициатива е нещо прекрасно, стига да не генерира ненужна дейност, която задължително се плаща от публичните ресурси. Тогава се нарича липса на държавност и бандитско управление. А колкото до свободната инициатива в болничния сектор - тя по чуден начин изчезва в момента, в който парите на всички ни от осигуровки изчезнат от картината. Ще го кажа по-просто - ако разчиташ на пазара, поне 30% от болниците ще изчезнат, а нови няма да се появяват. Така че не става въпрос за пазар, а за най-банален финансов интерес. За двете години, в които бях министър, съм получавал стотици писма със сигнали на хора, че са им правени операции и интервенции, които никога не са се случвали. Една от тях изглеждаше по следния начин. Човекът беше отишъл на преглед в “Пирогов”. Лекарят, който го беше прегледал, освен в “Пирогов”, работел и в друга болница. Та изведнъж, проверявайки си личното здравно досие, въпросният пациент установява, че лекарят, при когото е бил прегледан в “Пирогов”, му е направил голям брой операции и интервенции в частната болница, в която работи на втори договор. Единствената прилагана до момента система, която можеше да спре това, беше пръстовата идентификация на пациентите, при която се спестяваха стотици хиляди на ден от здравни вноски. Как? Чрез невъзможността на болниците да докажат физическото присъствие на пациента там. А много българи си спестиха операции на трети бъбрек и останаха без 17-и стент на сърцето. Но идентификацията се оказа обществен проблем относно личните данни в страна, в която почти всяка втора майка би оставила данните на половината си семейство, стига да спечели безплатен крем за бебешко дупе. Тук само за ценители да кажа, че пръстовата идентификация не е отпечатък, а генериране на уникален код и не е лични данни (официално потвърдено от Комисията за защита на личните данни). Но да се върнем на картата. Преди да я въведем, го докарахме дотам, че а хората в Ловеч например няма къде да получат елементарна медицинска помощ. Големи инвестиции паднаха, голямо нещо. Сега да обясня за инвестициите в здравеопазването, които с тази карта били спрени. По данни на СЗО (www.data.euro.who.int) към декември 2015 г. в България болниците са 4,7 на 100 000 жители, а в страните от ЕС – 2,7 на 100 000 жители. Броят на “острите” легла (тези за активно лечение) в болниците в България е 524 на 100 000 жители, а в ЕС е 424 на 100 000 население. Здравните показатели на населението в тези ЕС страни са между 2% и 2 пъти по-добри от българските по различните индикатори, т.е. там се справят много по-добре със задачата да лекуват, разполагайки с по-малка, но за сметка на това по-ефективна болнична инфраструктура. Наличните активни легла в момента дават възможност за почти 3 000 000 хоспитализации годишно (при 5-дневен престой). За 2016 г. хоспитализациите на тези легла са под 2 000 000 при 5 дни среден престой. А в същото време се разкриват нови?! И Надзорният съвет на НЗОК гласува увеличение от 242 млн. лева за болници за следващата 2018 г. Чувам, че с картата ще лишим хората от достъп до болнично легло, на което да се лекуват. Малко били леглата в нея. Смея да твърдя, че това е лъжа, и ще ви го докажа. Използваемостта на болничните легла през 2016 г. е била 69%. Тази използваемост означава 1/3 свободни легла, които харчат ресурс. (Следва да се има предвид, че голяма част от разходите за 1 легло са т. нар. постоянни разходи, които не зависят от това дали на леглото има пациент – ток, парно, персонал и т.н.) Това означава, че от онези съществуващи в момента 39 295 легла само 27 113 са били заети с пациенти. Да сложим към тях и 10% резерв за случаи на спешност, бедствие и т.н. С тях леглата, които реално е можело да бъдат запълнени с пациентите в България, стават 29 824. Хайде да кажем 30 000. Разходите за поддържане на 30 000 легла по 32 хил. лв. среден разход на легло са 960 000 000 лв. А за поддържане на 39 295 налични легла (всъщност, докато си говорим, те може да са вече и 40 хил.), са 1 257 440 000 лв. Разликата за 1 г. е над 303 млн. лв. И за 2 г. може да покрие неразплатените задължения на болниците, за които се говори в момента. И затова ние въведохме чрез наредбата за подбор на лечебни заведения, с които НЗОК сключва договор, касата да изчислява и договаря реално използваните във всяко лечебно заведение легла. И тя бе отменена от съда. Не защото не е добра, а понеже мотивите не били ясни. А аз и всеки данъкоплатец имаме 303 милиона мотива за това! Да не забравяме - ако има НЗК, то това са 303 млн. лв., които някой няма да вземе. Това е цената на отменената НЗК и Наредба за избора на лечебни заведения, с които НЗОК сключва договор. И минимум толкова ще са парите, които ние ще дадем през следващата година от здравните си вноски или като плащане от джоба си в болниците, за да финансираме неефективна болнична система и нечии бизнес начинания. Тук идва моят въпрос - докога ще имаме държава, която защитава всеки друг интерес освен на гражданите си? Докога държавата ще бяга от задължението си не да обслужва инвестиционни намерения на неясни субекти, а да осигурява лечение на хората, които имат нужда от него? НЗК е документ, срещу който се съпротивляват различни сили - политически и икономически, повече от 10 г. През 2011 г. такава здравна карта е приета, но с пожелателен характер. И тогава е направен опит да бъде отменена по съдебен ред. Съдът решава, че картата е валидна и е общ административен акт, т.е. не трябва да се публикува в “Държавен вестник” (ДВ). През 2016 г. ние създаваме нова здравна карта. Юристите на МЗ и Министерския съвет (а не Петър Москов, който няма юридическо образование), вземайки предвид решението на съда от 2011 г., разглеждат здравната карта като общ административен акт и тя минава по реда за приемането на такъв. Само че този път съдът решава, че тя не е общ административен акт, а е нормативен акт и трябва да се публикува в ДВ. Т.е. две напълно противоречащи си решения за един и същ по смисъл документ. Интересното е, че дори имаме един и същ съдия в състава, издал тези 2 напълно противоречащи си решения. И двата пъти без особено мнение. А бил нормативен акт, защото съдържанието на картата представлявало “съвкупност от различни по правно естество норми”. Извинявайте, ама дали сте виждали НЗК - тя се състои от около 1000 таблици с числа и има няколко картинки В нея няма нито едно изречение. Дори прокурорът от ВАП, който е дал становището си, не е съгласен с второто решение на съда. Но съдът е решил и карта няма. Не поради друга причина, а защото не била публикувана в ДВ... Аз няма да споря със съда, всеки съдебен състав има право на свое, различно професионално мнение, всеки съдия може да се развива професионално и да си променя мнението дали таблицата е съвкупност от правни норми, или не. Аз само казвам, че интересът на обществото в момента не е защитен. И че НЗК беше последната преграда пред търговията със здраве. И понеже много се наслушах на обяснения от “правозащитници” как политиките в здравеопазването през последните години били ужасни и грешни, искам да цитирам заключението на тазгодишния доклад на ЕК за България за оценка на напредъка в структурните реформи - доклади, които са винаги критични. Та там пише: “Реформите в здравеопазването през периода 2015-2016 г. преодоляха опасенията, изразени в поредните специфични за държавата препоръки, но е в застой действителното изпълнение на договорените мерки, като например избирателното договаряне въз основа на националната здравна карта.” И още нещо пише в доклада на ЕК: “Моделът, в центъра на който стои болницата, е лош. Съотношението на болничните легла и дела на разходите за болнично лечение са значително над средните за ЕС. Наскоро приетите мерки като например селективното сключване на договори за болнични услуги въз основа на националната здравна карта могат да бъдат от полза.” (Национален доклад за напредъка на България за 2017 г.) Бюджетът за болници на НЗОК е нараснал с половин милиард лева само за периода от 2011 до 2017 г. - от 958 милиона до 1,458 млрд. лв. Всичко това при непрекъснато намаляващо население и все по-големи доплащания от джоба на хората. И всичко това с цел да не пречим на инвестициите. Моят въпрос е кой ще понесе отговорността за всички ненужни лечебни заведения, които сега ще цъфнат и ще ползват публичните пари? Защото ние не говорим просто за едни пари. Тук говорим за здраве и за хора, които умират. Защото заради тази система, в която няма никакви правила и ред, хора в критично състояние отиват в дадена болница и никой не иска да ги лекува. Всеки знае, че имаме фалшиви пациенти. Всеки знае, че се отчитат пътеки, които не се ползват. И това е кражба. И това е корупция. Чрез болниците се пълнят партийните каси и затова всички си мълчат и това им е изгодно. Но на хората не им е. Сега ме попитайте кой обжалва НЗК и наредбата. И всички медицински стандарти, които дават възможност на държавата да каже кое нещо става за болница, в която да се лекувате по всяко време (защото има персонал, апаратура и т.н.), и кое просто има табела “Болница” и затваря в 2 следобед и в събота и неделя. Но има своя договор с НЗОК. НЗК и наредбата не се обжалват от големите многопрофилни и университетски болници независимо от формата им на собственост. Не се обжалват от “Пирогов”, \"Александровска\" или “Токуда”. За реално работещите болници НЗК е очакван и нужен инструмент, който да даде разликата между истинска болница и сграда просто с табелка “Болница”. Всъщност картата и наредбата са обжалвани от един център за защита на правата в здравеопазването (не е казано, че са на пациентите) и сдружение на частните болници в България. Там са лечебни заведения като “Света Богородица”, “Медикус Алфа”, “Тримонциум” и други. Тези 2 организации се повтарят във всички жалби срещу нормативните актове на държавата – при това издадени от 2010 г. досега. Само през 2016 г. те са подали 28 жалби срещу актове на МЗ и МС. И докато бюджетите на световно неизвестните болници, в които никога не ходим, когато ни е спешно, растат, този на “Пирогов” намалява с 2 милиона тази година. Да, същия този “Пирогов”, в който тичаме винаги, когато сме остро притеснени за здравето и живота на близките си.", "date": "2017.10.30", "title": "Как заради съдебно решение пропуснахме да пестим за здраве 303 млн. лв. годишно"}
{"url": "https://www.24chasa.bg/novini/article/6522699", "text": "Св. Синод и депутати от парламента откриват благотворителна изложба-базар в сградата на Народното събрание с творби от Националния конкурс за деца \"Възскресение Христово\". Събитието е под патронажа на патриарх Неофит. Изложбата се открива в петък от 10,30 ч. в клуба на народния представител. Това е вторият етап от кампанията на Св. Синод за набиране на средства за онкоболни деца с творби на техни връстници, които са наградени на синодалния конкурс \"Възкресение Христово\". 10 хил. лв. се събраха в първия етап на благотворителната кампания, а с парите се закупиха 3 три инфузоматни апарата за прецизно регулиране на медикаментозните вливания при лечението на онкоболни деца. Те бяха дарени на Клиниката по детска клинична хематология и онкология при УМБАЛ \"Царица Йоанна-ИСУЛ\" в София. Целта на организаторите е събирането на още средства за закупуване на повече такива помпи, без които лекуването на децата е невъзможно. На откриването на изложбата в Народното събрание ще участва Ловчанският митрополит Гавриил, който е ръководител на Културно-просветния отдел на Св. Синод, както и началникът на клиниката в ИСУЛ проф. Добрин Константинов. На церемонията ще присъства и домакинът, председателят на парламента Димитър Главчев. За финансови дарения можете да превеждате средства по следната дарителска сметка в лева: \"УниКредит Булбанк\" - клон София Батенберг Банков код / SWIFT / BIC: UNCRBGSF Получател: Българска Патриаршия Св. Синод IBAN: BG74 UNCR 7000 1521 4626 53 Основание за плащане: КАМПАНИЯ \"ДЕЦА РИСУВАТ ЗА ДЕЦА\"", "date": "2017.10.30", "title": "Св. Синод и парламента организират благотворителна изложба в помощ на онкоболни деца"}
{"url": "https://www.24chasa.bg/novini/article/6522664", "text": "Френският президент Еманюел Макрон подписа закона за борба с тероризма, предназначен да замени извънредното положение, въведено във Франция след атентатите от ноември 2015 г. в Париж, в които бяха убити 130 души, предаде Франс прес, цитиран от БТА. \"Този закон ще ни позволи да излезем от извънредното положение от 1 ноември, като същевременно ще осигурим напълно безопасността на сънародниците ни\", заяви Макрон на предаваното по телевизията подписване на закона, в присъствието на вътрешния министър Жерар Колон и говорителя на правителството Кристоф Кастанер. Приетият от парламента на 18 октомври закон предвижда подсилване на правомощията на областните управители и вътрешния министър за поставяне на хора под запрещение да напускат дадено населено място, извършване на обиски, затваряне на места за вероизповедание и проверки на самоличността близо до границите. С изключение на обиските всички тези дейности ще може да се извършват без съдебно разрешение.", "date": "2017.10.30", "title": "Макрон подписа закон за борба с тероризма, който заменя извънредното положение"}
{"url": "https://www.24chasa.bg/novini/article/6522701", "text": "Обвиненията, повдигнати срещу Пол Манафорт, който бе председател на предизборния щаб на Доналд Тръмп, не споменават името на държавния глава. Това пише вестник Ню Йорк Таймс, цитиран от \"Фокус\". Вместо това те включват в детайли неговите действия по време на работата му в Украйна, като според събраните доказателства, Манарфорт е участвал в укриването на 18 млн. долара. В официалният обвинителен акт, пише, че той е използвал „скритите си отвъдокеански богатства за да се радва на разточителен начин на живот в САЩ, без да плаща данъци“. Вестникът пише още, че Манафорт и неговия съдружник Рик Гейтс „многократно са давали невярна информация в данъчни декларации, банкови и държавни институции“. Стана ясно, че друг бивш член на предизборния щаб на Тръмп – Джордж Пападопулос, е признал, че е дал лъжлива информация пред ФБР относно срещите си с руски професор, който е имал връзка с „руски официални лица“, според текста на обвинителния акт. Хора, близки до Манафорт заявиха, че немогат да предоставят никаква информация, която би помогнала на прокурорите да образуват дело и срещу Доналд Тръмп.", "date": "2017.10.30", "title": "\"Ню Йорк Таймс\": Обвиненията срещу Пол Манарфорт не споменават името на Тръмп"}
{"url": "https://www.24chasa.bg/novini/article/6522707", "text": "24-годишният Дарил Лонг-Фостър от Синсинати бе арестуван за катастрофата в щата Кентъки, при която загина българката Йоана Иванова, съобщи Канал 5. Според властите младежът е карал под влиянието на алкохол или наркотици.   При трагедията Фостър е направил ляв завой и се е блъснал в пикап. Инцидентът стана на път I-75 в близост до изход от магистрала номер 77 край колежа Береа.", "date": "2017.10.30", "title": "Арестуваха шофьор за смъртта на българската студентка в САЩ"}
{"url": "https://www.24chasa.bg/novini/article/6522700", "text": "\"На днешното заседание професор Николай Петров присъстваше. След края на заседанието е подал оставката си на премиера и той я е приел. Оставката му е един морален акт, не съм говорила с него след това\", каза министърът на правосъдието Цецка Цачева в предаването \"Още от деня\" по  \"Самата аз се питам действително, ако е имало пропуски в процедурата по провеждане на обществени поръчки, екипът, с който е работил проф. Петров, е трябвало да реагира. Битката срещу корупцията не се води срещу ГЕРБ и БСП, а срещу всички структури и органи, които имат връзка с това. Сферата на здравеопазването е много чувствителна, защото средствата за нея се увеличават. Не можем обаче да получим признания от гражданите за това\", коментира тя.  Естествено е народните представители да имат различни виждания. Всеки е в правото си да направи определени предложения и да ги защити. Най-силното оръжие на всяка опозиционна група е да поиска вот на недоверие. Не се притесняваме от този акт, допълни тя.", "date": "2017.10.30", "title": "Цецка Цачева: Не се притесняваме от вота на недоверие от БСП"}
{"url": "https://www.24chasa.bg/novini/article/6522748", "text": "Бивш външнополитически съветник на предизборната кампания на Доналд Тръмп се е признал за виновен по обвинението в лъжа пред ФБР за контактите си с Русия, предаде ДПА, цитирана от БТА. Работейки за кампанията, Джордж Пападопулос се е срещнал с неназован чуждестранен професор, който имал връзки с руското правителство, търсейки информация, която би могла да навреди на съперничката на Тръмп от Демократическата партия Хилари Клинтън. Това сочат материали от следствието, ръководено от специалния прокурор Робърт Мълър, назначен от министерството на правосъдието. Мълър разследва твърденията за намеса на Русия в президентската кампания в САЩ през 2016 г. Пападопулос признал на 5 октомври пред разследващия екип на Мълър, че е лъгал в показанията пред ФБР кога е имал срещи с руснаците, става ясно от оповестеното днес обвинение. Според обвинението чикагският адвокат е използвал връзките си с професора и с неназована рускиня в опит да организира срещи между хора от кампанията и руски правителствени служители. В показанията пред ФБР малко след встъпването на Тръмп в длъжност на 20 януари т.г. Пападопулос казал, че се е срещал с професора още преди да се включи в предизборния екип на Тръмп миналата годна. Според следствието на Мълър обаче той се е срещнал с него след като започнал да работи за кампанията на Тръмп.", "date": "2017.10.30", "title": "Човек от предизборния екип на Тръмп: Дадох фалшиви показания пред ФБР"}
{"url": "https://www.24chasa.bg/novini/article/6522759", "text": "Белгийската партия мандатоносител Нов фламандски алианс (НФА) отрече отстраненият премиер на Каталуня Карлес Пучдемон да е в Брюксел по нейна покана. Това съобщиха местни медии, като се позоваха на изявление на говорител на партията. Представители на партия \"Зелени\", която е в опозиция с шест места в Сената на Федералния парламент, призоваха премиерът Шарл Мишел да бъде изслушан от депутатите, предаде БТА. В неделя държавният министър по убежището и миграцията Тео Франкен (НФА) каза, че Пучдемон едва ли ще получи справедлив процес в Испания и може да потърси политическо убежище в Белгия. Франкен уточни, че решението за предоставяне на такава закрила ще има съдът. Днес, ден след това изявление, премиерът Шарл Мишел се разграничи, а неговият заместник Александер де Кро уточни, че изразеното от Франкен становище не обвързва правителството. НФА е водещата партия в Белгия и основна сила в коалиционното правителство. По-рано днес агенция \"Белга\" съобщи, че Пучдемон е пристигнал в Брюксел по покана на НФА, без да даде подробности, нито да получи потвърждение от партията. Според испански медии се очаква днес Пучдемон да поиска от Белгия убежище.", "date": "2017.10.30", "title": "Белгийска партия отрича да е канила Пучдемон в Брюксел"}
{"url": "https://www.24chasa.bg/novini/article/6522786", "text": "С 624 млн. лева по програма “Региони в растеж” ще бъдат модернизирани училища, детски градини и университети. 416 учебни заведения, в които се обучават 255 269 деца, ще бъдат ремонтирани, съобщи в понеделник министърът на регионалното развитие Николай Нанков. Той и образователният министър Красимир Вълчев представиха проектите. Парите сега са с около 30% повече от миналия програмен период. Средствата са разпределени между 72 общини и три министерства - на образованието, на спорта и на културата, които ще извършат модернизация на общо 416 учебни заведения, каза министър Нанков. До момента са подписани договори със 17 общини, които ще получат 130 млн. лв. В процес на подготовка са още 16 проекта за образователна инфраструктура на стойност близо 168 млн. лв. за ремонти в 30 училища и 40 детски градини. Министерствата на културата и на спорта ще разполагат с бюджет от 14 млн. лв. за ремонти в спортни училища и училища по изкуствата. Нанков подчерта, че целта на инвестициите е да бъде оказана подкрепа на основния правителствен приоритет - образованието, и да се създаде по-здравословна учебна среда. Фокус е професионалното образование. За него били заделени 166,5 млн. лв. при едва 10 млн. лв. през предишния програмен период. Нанков обясни, че с парите ще бъдат подкрепени 144 професионални учебни заведения. От тях 102 училища ще бъдат модернизирани от министерството на образованието. Безвъзмездна финансова помощ за други 42 професионални училища, които са общински, получават съответните администрации. Министърът на образованието Красимир Вълчев съобщи, че с финансовия ресурс ще бъдат въведени мерки за енергийна ефективност и ще се ремонтират сградите, оборудването, включително специализираното, базите за практическо обучение и спортната инфраструктура. Ремонтите ще обхванат близо 40% от професионалните гимназии, в които учат 55% от учениците. С 624 млн. лв. ремонтират училища и детски градини Акцент е професионалното образование", "date": "2017.10.30", "title": "С 624 млн. лв. ремонтират училища и детски градини"}
{"url": "https://www.24chasa.bg/novini/article/6522688", "text": "Отстраненият каталунски премиер Карлес Пучдемон е избягал в Белгия заедно с други членове на правителството си, съобщиха испански правителствени представители, цитирани от в. “Индипендънт”. Новината беше разпространена малко след като главният прокурор в Мадрид каза, че ще поиска обвинения в бунт за Пучдемон заради отцепването на Каталуня от Испания. Имената на бившите министри, с които Пучдемон е в Белгия, не са публично известни. Очакваше се те да дадат изявление късно в понеделник. Първоначално бе съобщено, че Карлес Пучдемон е в Румъния, откъде е жена му Марсела Топор. Смята се, че Семейство Пучдемон имало там вила за 791 697 долара. В неделя държавният секретар по убежището и миграцията на Белгия Тео Франкен каза, че не е изключена възможността Пучдемон да получи политическо убежище, ако го поиска. Белгийският премиер Шарл Мишел обаче скочи на Франкен и предупреди, че подобна стъпка не е на дневен ред. “Бих искал да помоля Тео Франкен да не налива масло в огъня”, призова Мишел. По-рано в понеделник испанският главен прокурор Хосе Мануел Маса поиска да бъдат повдигнати обвинения за бунт, размирици и злоупотреби с публични средства срещу каталунските лидери, включително Карлес Пучдемон, съобщи Би Би Си. Според испанското законодателство а за размирици 15 г. Злоупотребата с публични средства се наказва с 6 г. без свобода. Обвинения ще има и срещу председателя на каталунския парламент Карме Форкадел, както и срещу други членове на ръководството му. Според испанската правна система искането на главния прокурор ще бъде разгледано от съдия, който трябва да го одобри. Следващата стъпка ще е началото на разследване срещу каталунските лидери, а ако те решат да не се явят пред властите, ще бъдат незабавно задържани. “Бившето правителство е отговорно за това, че членовете му са произвели конституционна криза, която приключи с едностранно обявяване на независимост с пълно пренебрежение на конституцията ни каза Маса. Пучдемон и неговият бивш заместник Ориол Жункерас са първите две имена, които се появяват в документа на прокуратурата. Испанският главен прокурор поиска от съда да призове Пучдемон като свидетел. Същевременно испанските власти дадоха на отстранените от постовете им членове на каталунското регионално правителство няколко часа, за да приберат от кабинетите личните си вещи в понеделник. Мадрид обаче предупреди, че бившите каталунски ръководители рискуват криминални обвинения, ако се опитат да изпълняват официални задължения. Рано в понеделник един от бившите членове на регионалното правителство обаче публикува в туитър своя снимка с пояснение, че е в кабинета си и изпълнява задълженията си. Парламентът на Каталуня, който беше разпуснат от испанското правителство, признава това решение и престава да работи до провеждането на нови предсрочни избори. Това обявиха от пресслужбата на законодателния орган, цитирани от Ройтерс. Насроченото за вторник заседание е било отменено. Политическите партии, които се противопоставят на отделянето на Каталуня от Испания, имат малка преднина, става ясно от първото социологическо проучване, откакто Мадрид насрочи за 21 декември избори. Формациите подкрепа, докато зад партиите за отделяне от Испания стоят 42,5% от имащите право на глас каталунци. Въпреки това левицата на уволнения вицепремиер Ориол Жункерас, подкрепяща независимостта, би била най-силната партия в законодателния орган. ", "date": "2017.10.30", "title": "Пучдемон бяга в Белгия, ще го съдят за бунт (Обзор)"}
{"url": "https://www.24chasa.bg/novini/article/6522876", "text": "Бившият шеф на предизборния екип на Доналд Тръмп Пол Манафорт и деловият му съдружник Пик гейтс може да бъдат осъдени на десетки години затвор и милиони долари глоби, ако бъдат осъдени по всички повдигнати им обвинения, предаде Асошиейтед прес. Манафорт може да получи до 80 години затвор, а Гейтс, който също е работил в предизборния екип на Тръмп, до 70 години, съобщава БТА. Възможно е прокуратурата да им повдигне и допълнителни обвинения. Ако бъдат намерени за виновни, законът дава на съдиите широка възможност за преценка какви да са присъдите затвор и размерите на глобите. Обвиненията срещу Манафорт и Гейтс включват 12 точки, включително заговор срещу САЩ, заговор за пране на пари, действия като нерегистриран чуждестранен агент-лобист, няколко обвинения, свързани с недеклариране на банкови сметки и финансови операции в чужбина. Според обвиненията двамата са прехвърляли пари чрез тайни банкови сметки в Кипър, Сейнт Винсент и Гренадини, Сейшелските острови. Така през офшорни сметки са изтекли общо над 75 млн. долара. 68-годишният Манафорт е обвинен в изпиране на над 18 млн. долара, които той използвал за придобиване на собственост, стоки и услуги в САЩ. Той скрил този доход от министерствата на финансите и правосъдието. Гейтс превел над 3 млн. долара от офшорни сметки към други, които били под негов контрол, се посочва в обвинителния акт, разпространен днес от офиса на специалния прокурор Робърт Мълър. \"Това няма нищо общо с предизборната кампания или твърденията да съглашателство с Русия\", заяви адвокатът Джон Дауд, който представлява Тръмп в разследването на руската намеса в изборите в САЩ от 2016 г., предаде Ройтерс. \"Няма никаква връзка с президента. Всички 12 пункта от обвинението, които бяха оповестени днес, са отпреди тяхното участие в предизборния екип\", добави Дауд. Според обвинителния акт Манафорт и Гейтс са прали пари от 2006 \"поне до 2016 г.\", отбелязва Ройтерс.", "date": "2017.10.30", "title": "Пол Манафорт и Рик Гейтс може да бъдат осъдени на десетки години затвор"}
{"url": "https://www.24chasa.bg/novini/article/6522862", "text": "Кой ще овладее Военномедицинска акамедия след оставката на здравния министър? Президентът, военният министър или тя ще остане под контрола на проф. Николай Петров? Невероятно, но политици и медици вчера оживено обсъждаха не наследника на здравния министър, а бъдещия титуляр на може би най-добрата българска болница. Вероятно защото да си здравен министър в България, е кратко занимание, но да си началник на ВМА, е повече от престижно. Повечето кръгове приемат настоящия и.д. шеф на болницата Венцислав Мутафчийски за човек от екипа на проф. Николай Петров. Вече 8-и месец той не се назначава като титуляр. Предложението трябва да дойде от вицепремиера и военен министър Красимир Каракачанов, но указът се подписва от президента Румен Радев. Според лекари от ВМА и двамата имали свои кандидати. Откъм президентската институция дори можело да се появи трето име. Вероятно връзката е не само защото президентът като върховен главнокомандващ разписва указа, а и заради вицепрезидента Илияна Йотова, чийто съпруг проф. Андрей Йотов бе едно от светилата във ВМА. Той обаче напусна държавната болница и е шеф на клиника по хирургия в една от големите частни клиники. Конкурсът за нов шеф вече се подготвя, съобщи снощи - броени часове след оставката на проф. Петров, военният министър Каракачанов. Това започнало миналата седмица, уточни той пред bTV. “Лично аз смятам, че за да няма спекулации утре, съм разпоредил да се направи конкурс между онези от лекари, които отговарят на условията”, обясни още вицепремиерът. Самият ген. Николай Петров не може да заеме обратно поста, защото вече е девоенизиран. Във ВМА като военна болница ситуацията е по-различна - работят и цивилни, и военни лекари, но нов началник ще се назначава измежду военните. “Който се открои, това ще е моето предложение, след което президентът трябва да издаде указ. Конкурсът не е обявен, само сме подготвили документите”, уточни Каракачанов. Фактът, че ген. Петров подаде оставка и толкова бързо реагира, показва, че самият той има и чувство за дълг и за чест, коментира вицепремиерът ситуацията. Факт е, че разследването на bTV, което свали здравния министър от поста, започва от времето на служебния военен министър Стефан Янев - може би най-близкия човек на Румен Радев в президентския екип днес като секретар по отбрана и сигурност. От президентството не взеха отношение по темата в понеделник. Втори факт е, че един и същи журналист от bTV - Петър Нанев, прави второ разследване на ВМА. При първото бе уволнен проф. Стоян Тонев, който получи инфаркт и почина. Затова и започналите съдебни дела срещу него най-вероятно ще бъдат прекратени. На 24 март 2017 г. е готов вторият одит - този път за управлението на академията при наследника му проф. Николай Петров. Според лекари от ВМА началникът им е разпространил одита, за да няма шушукания по коридорите на болницата. Изненадата е, че в изводите на одита се посочва като слабост... намалените задължения и свиването на разходите. Не се коментира укорително обществената поръчка за 1,6 млн. лева, която 7 месеца по-късно ще свали от власт здравния министър Николай Петров. Като служебен военен министър тогава Стефан Янев изпраща одита във Военна окръжна прокуратура. Там не виждат нищо осъдително и прекратяват проверката. Вероятно през тези 7 месеца е вървяла някаква проверка на фирмите и хората, които са спечелили тази важна поръчка. Така се стига до Явор Цонев, който всъщност живее с дъщерята на проф. Петров. Неговата фирма “Ортопедие - БГ” е водещата в консорциума “Ортопедие Инвекс”, регистриран за участие в конкурса за доставка на ортопедични консумативи, обявен през 2014 г. Законът не е нарушен, тъй като цената на консорциума е била най-ниска. Преди месец, когато темата за кумовете и роднините във властта стана първа партийна задача на БСП, на адреса на Министерския съвет се получава анонимно писмо с разказаната история. Връщат мейла на автора с молба да запише своите имена. Не се получава второ писмо, но в някои сайтове се появява оригиналът на анонимния сигнал. Още тогава в правителството са поискали информация от здравния министър. В последните две седмици се случват две неща. Проф. Петров нарежда одитът да се качи на сайта на Министерството на здравеопазването, където в отделен параграф е описана цялата обществена поръчка. Министърът прави специален коментар за своите действия. Хора от екипа му разказват, че той е приет по спешност в своята болница ВМА, където му правят изключително тежка операция, тъй като се е получило оплитане на червата. През последните дни bTV готви разследването и задава въпроси и на проф. Николай Петров, и на правителството. Готви и втора част, която предстои да излезе. Тя е посветена на отдаването на клиники от ВМА на частни компании. Практика, която е започнала от проф. Тонев и е продължила при проф. Петров. Одитът показва, че няма нарушения и законът е спазен. Но има напрежение. И затова най-вероятно двамата с Бойко Борисов са решили в понеделник сутринта да се разделят. Преди заседанието на кабинета премиерът е наредил на финансовия министър Владислав Горанов, на началника на своя кабинет Румяна Бъчварова и пиара на правителството Севдалина Арнаудова да се видят с министър Петров и да чуят неговото решение. Генералът не се явява на срещата и подава оставка на четири очи пред премиера Двамата дори влезли заедно при вече събралите се министри. “60 години работя за доброто си име, няма да оставя да го петнят” - така проф. Петров е обяснил решението си пред Горанов. Публично генералът професор не направи коментар. Той не го направи и през изминалите месеци, когато въпросният одит обикаляше държавата. Казват, че генералът и в часовете, в които е подал оставка, смята, че е направил най-точният избор в онази обществена поръчка. Ако е искал да скрие присъствието в нея на своя зет, щеше да го посъветва да се яви друг вместо него или да направи офшорна компания, коментира човек от екипа на министър. И до момента не е ясно чий е анонимният сигнал. Проф. Петров предприе морален акт. Смятам го за един много достоен български офицер. Това заяви след вчерашното заседание на МС финансовият министър Владислав Горанов. “Затяга редиците и запушва пробойни. Можем да подозираме, че това е ответна реакция на хора, които не искат той да продължи да бъде на този пост. Аз му вярвам, но разследването е повод да проверим още веднъж фактите и обстоятелствата”, коментира Горанов. Вицепремиерът Валери Симеонов бе категоричен - това е умишлена атака срещу здравния министър. “Работих с проф. Петров като ресорен вицепремиер и впечатлението ми е, че е много достоен и качествен човек. За съжаление, стана жертва на нещо, което според мен е активно медийно мероприятие”, каза Симеонов. ГЕРБ така са решили, той е от тяхната квота, допълни съпредседателят на ПФ. По-малкият партньор още нямал яснота кой ще замести министъра.", "date": "2017.10.30", "title": "След оставката на проф. Петров битката не била кой ще е министър, а кой ще овладее ВМА"}
{"url": "https://www.24chasa.bg/novini/article/6522898", "text": "Председателят на Европейския парламент Антонио Таяни призова в Тунис за \"план Маршал\" за Африка и обеща да бъдат осигурени 40 милиарда евро за тази цел в следващия бюджет на ЕС за периода 2020-2026 г., предаде Франс прес. \"С 40 милиарда евро и по-силни действия на Европейската инвестиционна банка е напълно възможно да се промени съдбата на Африка\", заяви Таяни в парламента на Тунис, цитиран от БТА. \"Европа трябва да избере истински план Маршал за Африка, тоест да инвестира. Това не е подарък\", изтъкна Таяни след това пред журналисти. Целта на този план ще е \"да се строят инфраструктури, да се помага на малките и средни предприятия, да се превърнат младите африканци в предприемачи\". \"Трябва да се разбере защо има хиляди, а в бъдеще и милиони души, които може да напуснат страната си и да дойдат у вас (в Тунис), а след това у нас\", добави Таяни. \"Трябва да се борим за намаляване безработицата сред младите хора, това е приоритетът ни\", за да се борим срещу изкушенията на незаконната миграция или радикализирането, обясни той. Шефът на Европейския парламент подчерта европейската воля \"да не се оставя развитието на Африка на един Китай, който не споделя възгледите ни за опазването на околната среда, за демократичните ценности\". \"Китайците са тук, за да правят бизнес. Ние сме тук, за да сключваме политически споразумения, защото стабилността и растежът на Африка означават стабилност и растеж и за Европа\", каза Таяни.", "date": "2017.10.30", "title": "Председателят на Европейския парламент \nиска да отдели 40 милиарда евро за Африка"}
{"url": "https://www.24chasa.bg/novini/article/6522616", "text": "С указ президентът Румен Радев назначи Николай Милков за свой секретар по Българското председателство на Съвета на ЕС – 2018, съобщиха от прессекретариата на държавния глава. Николай Милков e дългогодишен дипломат от кариерата и е заемал редица ръководни длъжности в държавните институции и дипломатическите ни представителства в чужбина. От 2013 до 2017 г. е посланик на Република България в Канада, а в периода 2010-2013 г. е постоянен секретар на отбраната. От 2005 до 2009 г. Николай Милков е генерален консул на България в Ню Йорк, а от 2001-2004 г. е посланик на България в Румъния. Завършил е „Международни отношения“ в УНСС и има научна степен „Доктор на историческите науки“. Специализирал е в Международния институт за публична администрация в Париж, в Университета в Грьонинген и в Център „Джордж Маршал“ в Гармиш Партенкирхен.", "date": "2017.10.30", "title": "Радев назначи Николай Милков за свой секретар по председателството ни"}
{"url": "https://www.24chasa.bg/novini/article/6522612", "text": "\"Фактът, че ген. Петров подаде оставка и толкова бързо реагира, показва, че самият той има и чувство за дълг и за чест. Това му прави чест и премиерът разписа\", заяви в \"Лице в лице\" вицепремиерът и министър на отбраната Красимир Каракачанов по повод оставката на министъра на здравеопазването. \"Той е взел своето морално решение, все пак това е човек, който дълго е стоял на чело на ВМА. Говорих с него, той е информирал премиера и си подаде оставката на него\", допълни той. \"Във военна болница ситуацията е малко по различна. Директор може да бъде само действащ военен лекар. В момента, в който се е деаполитизирал, той няма как да се върне на поста директор на ВМА. От миналата седмица се подготвя конкурс за нов шеф на Военно медицинска академия. Лично аз смятам, че за да няма спекулации утре, съм разпоредил да се направи конкурс между онези от лекари, които отговарят на условията\", заяви още вицепремиерът.  \"Там работят и военни лекари и цивилни лекари, конкурсът ще е между военните. Който се открои, това ще е моето предложение, след което президентът трябва да издаде указ. Конкурсът не е обявен, само сме подготвили документите\", заяви министърът. \"Няма отказ на пилотите да летят, но когато се каже отказ да летят, хората си представят, че те отказват да изпълнят служебното си задължение, това не е така. Те имат право, когато не са в кондиция или времето не е подходящо, да откажат учебните полети. Не летят, защото не е имало достатъчно самолети, на които да се лети. От тези, в които са налични и летят, 4 са с много малко часове ресурс и трябва да минат ремонт. Тъй като ресурсът им намалява, те са пестили ресурса на самолетите. Това е било решение на ръководството. Ако се случи извънредна ситуация, да имат още няколко часове ресурс. Казвам го просто\", обясни Каракачанов. \"Има договор за доставка на 10 нови двигатели. От тези десет, 4 са нови, а 6 рециклирани. Необходими са два документа, за да бъдат приети от Министерството на отбраната. За 4-те нови двигателя липсваше част, която ще бъде доставена тези дни. По този въпрос преди седмица имаше питане. Хората се интересуваха за състоянието на двигателите. Аз няма да ги приема, докато не съм сигурен за произхода им и че след ремонта ще бъдат годни, за да не рискуваме живота на хората,\"допълни той.", "date": "2017.10.30", "title": "Каракачанов: От миналата седмица се подготвя конкурс за нов шеф на ВМА"}
{"url": "https://www.24chasa.bg/novini/article/6522272", "text": "74-годишният бивш граничар  , застава във вторник на подсъдимата скамейка. Цели 8 дни той кри в дома си оръжието, с което на 26 юли т.г. дипничанинът се застреля в гърдите. Едва на 2 август след повторно претърсване в жилището му разследващите откриха пистолет \"Берета\" с 14 патрона. В деня на инцидента Стоев разхождал кучето си в парка. Бившият военен стигнал до трупа, за да провери дали има пулс. Видял оръжието и го пъхнал между панталона и тениската си. По ръцете му са открити микробарутни частици, които съответстват на гилзата от самоубийството. Полицаите намерили в дома на бай Симо и друг пистолет, също незаконен. Дни наред той разиграваше разследващите, които от деня на инцидента го заподозряха. При първоначалното претърсване в дома му те не открили нищо. Но при втория обиск Стоев казал, че оръжието е под печката. След ареста му пенсионерът заяви, че взел пистолета, за да не се изтрепели с него наркоманите. От прокуратурата са категорични, че той ще отговаря за кражба и за незаконно притежание на друго оръжие. Законът предвижда от 2 до 8 г. затвор. Бай Симо плаши, че ще се самоубие, ако го осъдят. Има вероятност той да признае вината си и тогава да получи минималното наказание, предвидено в закона - условна присъда или пробация.", "date": "2017.10.30", "title": "Бай Симо, свил пистолета на самоубил се бизнесмен, застава в съда"}
{"url": "https://www.24chasa.bg/novini/article/6522631", "text": "Каталунците не последваха призива за гражданско неподчинение в понеделник, предава Ройтерс, цитиран от \"Фокус\". По улиците на областта нямаше излезли хора или митинги срещу налагането на директно управление от страна на Мадрид. Агенцията напомня, че ситуацията в Каталуния бе несигурна, след като в някои от водещите официални лица, сред които и бившият председател на Женералитета Карлес Пучдемон, отказаха да приемат отстраняването си от власт. По-рано испанското правителство обяви, че ще наложи директен контрол над разполагащата с автономия област, след като местните власти взеха решение да провъзгласят Каталуния за република. Партиите, част от чиито програма бе обявяването на независимост, също приеха действията на Мадрид, като се съгласиха в провеждането на нови парламентарни избори на 21 декември. В понеделник стана известно, че Карлес Пучдемон и хора от неговия екип, са били забелязани в Белгия.", "date": "2017.10.30", "title": "Отнемането на каталунската автономия от Мадрид премина спокойно"}
{"url": "https://www.24chasa.bg/novini/article/6522304", "text": "Сега в 298 училища се учи на двусменен режим, една част от тях са в самостоятелни сгради, има и по две училища в една сграда. Трябва обаче да следваме политиката за преминаване към едноносменен режим в училищата, защото той има редица предимства, но това може да стане в по-продължителен период, заяви пред журналисти министърът на образованието и науката Красимир Вълчев, цитиран от БТА. По думите му, някои училища до година-две с намаляване на приема и където има недостиг на няколко класни стаи, ще преминат на едносменен режим на обучение. В най-големите градове е най-голямата концентрация на двусменен режим в училищата, но се прави анализ на цялостната образователна инфраструктура в София, Варна и Пловдив, каза министър Вълчев. Той коментира, че ако в последните години имаше недостиг на места в детските градини и се строяха нови сгради, то през следващите години повече от инвестициите в материалната база в образованието ще са насочени за изграждане на училища. Във Варна ще бъде изградена изцяло нова сграда на Математическата гимназия, в Бургас бяха открити две училища, а МОН е подпомагало довършването на училища, но те не са в най-големите градове, отбеляза министър Вълчев. Той каза, че в София има няколко квартала - поне четири, в които няма училища и няма никаква образователна инфраструктура. Други квартали са строени за два-три пъти по-малко население и деца, като Лозенец, отбеляза образователният министър. Министър Вълчев и министърът на регионалното развитие и благоустройството Николай Нанков представиха днес дейностите по приоритетна ос 3 \"Регионална образователна инфраструктура\" на оперативната програма \"Региони в растеж\".", "date": "2017.10.30", "title": "Вълчев: Трябва да следваме политика за преминаване към едносменен режим"}
{"url": "https://www.24chasa.bg/novini/article/6522299", "text": "Заподозреният за убийството на шведската журналистка Ким Вал Петер Мадсен призна, че е разчленил трупа й, пише немското издания \"Билд\". Мадсен обясни, че сам е хвърлил частите от тялото й във водата, предава полицията в Копенхаген. Датчанинът предполага, че 30-годишната журналистка е починала в подводницата му от задушаване от въглероден окис, докато той е бил на палубата. Преди това Мадсен заяви, че тежък капак е паднал върху главата на Ким Вал. Собственикът на подводницата отрича той да е виновен за убийството на журналистката.  Утре съдът трябва да се произнесе дали ще удължи предварителния арест на Мадсен.", "date": "2017.10.30", "title": "Собственикът на подводницата, в която загина Ким Вал: Аз разчлених трупа й"}
{"url": "https://www.24chasa.bg/novini/article/6522339", "text": "Черногорският министър на отбраната Предраг Бошкович съобщи днес, че въздушното пространство на Черна гора ще се контролира от Гърция и Италия като членки на НАТО, предаде Танюг, цитирана от БТА. Бошкович каза за държавната телевизия РТЦГ, че в момента тече процедурата за подписване на технически споразумения с НАТО, Гърция и Италия. \"Именно Гърция и Италия ще контролират въздушното пространство вместо Черна гора, както го правят от много години. Това не ни струва нищо. Нашата работа е да защитим с хеликоптери небето на по-малка височина\", каза министърът. Той посочи още, че членството в НАТО коства на Черна гора 475 000 годишно и това е единственото задължение, което страната има към алианса. Черна гора стана членка на НАТО през юни тази година.", "date": "2017.10.30", "title": "НАТО ще контролира въздушното пространство на Черна гора"}
{"url": "https://www.24chasa.bg/novini/article/6522355", "text": "Германските железници отново работят нормално след силната буря в края на миналата седмица, причинила в Североизточна Германия смъртта на най-малко трима души и сериозни щети, предаде ДПА. , информира БТА. Заради последиците от бурята германските власти предприеха действия във водите около северното крайбрежие на Германия, където е заседнал в плитчина 225-метров товарен кораб с 22-членен екипаж. В Чехия и Полша в бурята загинаха най-малко трима души.", "date": "2017.10.30", "title": "Влаковете в Германия отново работят нормално след бурята, връхлетяла Европа"}
{"url": "https://www.24chasa.bg/novini/article/6522364", "text": "Дело за документна измама, продължило 19 години, 2 месеца и 10 дни, е най-продължителното производство, установено от Инспектората към ВСС при проверка на 111 заявления от граждани за забавени дела, извършена в периода 1 юли – 30 септември 2017 г., съобщиха от пресцентъра на Инспектората. 79 от заявленията за нарушаване на правото на разглеждане и решаване на делата в разумен срок по глава Трета „а” от Закона за съдебната власт (ЗСВ) са основателни – 40 са по наказателни дела, 39 са по граждански, търговски и административни дела. Производството, продължило 19 години, 2 месеца и 10 дни, е за получаване на възстановен ДДС чрез използване на документ с невярно съдържание без правно основание с намерение да го присвои, като документната измама е в особено големи размери, представляваща особено тежък случай (престъпление по чл. 212, ал. 4, вр. ал. 1, пр. 1, вр. чл. 20, ал. 4, вр. чл. 26, ал. 1 от Наказателния кодекс). Делото се характеризира с особено висока степен на фактическа и правна сложност – обвиняемите по него са 19, свидетелите са над 60. Събрани са значителен обем писмени доказателства със счетоводен, данъчен, митнически, фирмен и търговски характер. Досъдебното производство е продължило 6 години и 2 месеца. Пет пъти делото е било връщано от прокурора на разследващите органи за извършване на допълнителни процесуално-следствени действия или за отстраняване на допуснати съществени нарушения на процесуалните правила, ограничаващи правото на защита на обвиняемите. Друга причина за голямата продължителност на досъдебното производство е, че отделните процесуално-следствени действия не са извършвани ритмично, последователно и в установените срокове. Това личи от дългите периоди на разследване преди внасянето на делото в прокуратурата и от указанията на прокурора към разследващите за ускоряване на разследването. При третото връщане на делото през април 2003 г. прокурорът е указал на разследващите да представят в 10-дневен срок следствено-оперативен план за провеждане и завършване на предварителното производство. Четири месеца по-късно водещият делото следовател е отстранен от разследването, а следственото дело е иззето и предадено за разследване на директора на Окръжната следствена служба в Благоевград. Във фазата на съдебното производство също са допуснати забавяния. 5 години, 10 месеца и 28 дни е продължило производството пред първоинстанционния съд (Окръжен съд – Благоевград). От насрочените общо 27 съдебни заседания са проведени само 11, а останалите са отложени основно поради неявяване на някои от подсъдимите или свидетелите. Освен това постановената в това производство присъда е отменена изцяло от въззивната инстанция (Апелативен съд – София) и делото е върнато за ново разглеждане от друг състав на първоинстанционния съд, като така съдебната фаза по делото е започнала отначало. През 2011 г. съдебното производство в Окръжен съд – Благоевград е прекратено и делото е изпратено на Софийския окръжен съд по подсъдност на основание чл. 36, ал. 2 от Наказателно-процесуалния кодекс (НПК) - когато престъплението е започнало в района на един съд, а е продължило в района на друг, делото е подсъдно на съда, в района на който престъплението е довършено. Производството в Софийския окръжен съд е продължило 2 години, 2 месеца и 18 дни – насрочени са общо 11 съдебни заседания, 8 от които са отложени поради неявяване на подсъдими или защитници. Мотивите на постановената присъда са изготвени 4 месеца след срока по чл. 308, ал. 2 от НПК. Въззивният съд (Апелативен съд – София) пък е постановил решение 9 месеца след изтичане на установения в чл. 340, ал. 1, пр. 2 от НПК срок. Отчетът на Инспектората към ВСС за установените нарушения на правото на разглеждане и решаване на делата в разумен срок по глава Трета „а” от ЗСВ (нарушение на чл. 6 от Конвенцията за защита правата на човека и основните свободи) за периода 1 юли – 30 септември 2017 г. може да се прочете на интернет страницата на ИВСС - http://www.inspectoratvss.bg/bg/page/16. По информация от Министерството на правосъдието за този период са сключени 70 споразумения, по които общата изплатена сума за обезщетения е 204 400 лв. Максималният размер на обезщетението, предвиден в ЗСВ, е 10 000 лв.", "date": "2017.10.30", "title": "Инспекторатът към ВСС: Дело за документна измама се е точело повече от 19 г."}
{"url": "https://www.24chasa.bg/novini/article/6522376", "text": "Бившият мениджър на предизборната кампания на Доналд Тръмп - Пол Манафорт бе обвинен от федерално съдебно жури в заговор срещу САЩ и в други измами, предадоха Асошиейтед прес и Ройтерс. Същите обвинения бяха повдигнати и срещу неговия сътрудник Рик Гейтс и двамата сами се предадоха на федералните власти тази сутрин, съобщава БТА. Така Манафорт и Гейтс станаха първите обвинени в продължаващото разследване за предполагаема руска намеса в президентската кампания през 2016 г. Разследването се ръководи от специалния прокурор на министерството на правосъдието Робърт Мълър - бивш шеф на ФБР. Видеокадри показаха как 68-годишният Манафорт влиза в централата на ФБР във Вашингтон. Според телевизия Си Ен Ен и вестник \"Ню Йорк таймс\" той и Гейтс са отишли там за да се предадат. Обвиненията срещу двамата, според вестник \"Уолстрийт джърнъл\", включват и данъчни измами. Очаква се те да се явят пред съда по-късно днес, за да бъдат им бъдат официално предявени обвиненията от разследващия екип на Мълър. Според АП те включват 12 пункта, сред които заговор за пране на пари, фалшиви твърдения и многобройни случаи на укриване на транзакции по банкови сметки в чужбина. Манафорт оглавяваше кампанията на Тръмп от юни до август 2016 г., преди да подаде оставка след медийни съобщения, че може би е получил незаконни плащания за милиони долари от проруската политическа \"Партия на регионите\" в Украйна. Мълър разследва финансовите и имотните сделки на Манафорт и предишната му работа за тази партия, която подкрепяше бившия украински президент Виктор Янукович, пише Ройтерс, като цитира неназовани източници. Разследват се и предполагаеми действия на Манафорт за пране на пари и други финансови престъпления, твърдят същите източници. Гейтс е дългогодишен бизнес партньор на Манафорт, който има връзки с много руски и украински олигарси. Той е бил и заместник на Манафорт по време на краткото му назначение като шеф на кампанията на Тръмп. Президентът Тръмп отрича всякакви обвинения в задкулисно сътрудничество с Русия и нарича разследването на министерството на правосъдието \"лов на вещици\", макар че обеща да сътрудничи на Мълър.", "date": "2017.10.30", "title": "Пол Манафорт, обвинен за руска намеса на изборите в САЩ, се е предал сам на ФБР"}
{"url": "https://www.24chasa.bg/novini/article/6522406", "text": "Въоръжен с хладно оръжие мъж взе за заложници деца и персонал в детска градина в град Армавир, Армения, разположен на около 50 км западно от столицата Ереван, предава Интерфакс, цитирана от Фокус. Местните медии съобщиха, че нападателят не е предявил никакви искания. По-късно по-голямата част от децата и персонала в детската градина бяха освободени, но все още едно дете е държано като заложник, твърдят източници на агенцията. „Във вътрешността на сградата мъжът държи едно дете“, пояснява източникът.", "date": "2017.10.30", "title": "Въоръжен взе за заложници деца и персонал в детска градина в Армения"}
{"url": "https://www.24chasa.bg/novini/article/6522410", "text": "Разносвач на пици от Варна, източил повече от 400 000 лв. чрез ДДС от държавния бюджет чрез куха фирма получи условна присъда, отложена с 4 години изпитателен срок. Той е длъжен да възстанови напълно сумата, да поеме всички разноски и държавни такси по делото и през следващите 4 години няма право да извършва търговска дейност. 42-годишният Димо Георгиев поиска делото му да се гледа по съкратената процедура и призна вината си. По документи той се води управител на „Имобилиаре“ ЕООД. Варненският окръжен съд то призна за виновен за \"неправомерно получени суми от държавния бюджет чрез подаване на месечни справки-декларации по ЗДДС, в които отразявал неверни обстоятелства\". Всеки от месеците като управител на дружеството Димо претендирал пред ТД на НАП във Варна да му бъдат възстановени суми от държавния бюджет – общо 407 242 лева. \"Управителят\" всъщност работел като разносвач на пици в пицария „Ал Бънди“ в морската столица, стопанисвана от покойния вече бизнесмен Борислав Манджуков. Двамата били съученици. Манджуков предложил на Димо да регистрира на негово име търговско дружество „Имобилиаре“ ЕООД, като за „услугата“ обещал да му плаща. Така в периода от 8 октомври 2007 до 18 юни 2008 год. при условията на продължавано престъпление той \"спечелил\" за Манджуков 407 242 лева.", "date": "2017.10.30", "title": "Осъдиха разносвач на пици, точил ДДС чрез куха фирма"}
{"url": "https://www.24chasa.bg/novini/article/6522426", "text": " Това е признал задържаният извършител Еюб ел Казани пред френски следователи, съобщиха медии в Белгия, цитирани от БТА. Ел Казани се качил във влака от Брюксел. На френска земя той откри огън по пътниците, но бе обезвреден от американски войници, отиващи на почивка в Париж. Първоначално терористът заяви, че се опитал да извърши обир, защото в този влак пътуват заможни хора. В края на миналата година мароканецът Ел Казани признал, че бил напътстван от Абделхамид Абауд - организатора на атентатите в Париж от есента на 2015 година. Следствието досега установи, че групата, извършила атентите в Париж, е била подпомагана от терористите, ударили по-късно Брюксел.", "date": "2017.10.30", "title": "Осуетеният атентат във влака Талис от 2015 г. е дело на групата, ударила Брюксел и Париж"}
{"url": "https://www.24chasa.bg/novini/article/6521321", "text": "Умен, ученолюбив и целеустремен. Така може да се опише осмокласникът от Софийската математическа гимназия Георги Петков. През септември той завоюва бронзов медал на първата европейска младежка олимпиада по информатика, провела се в София. “Започнах да се занимавам с информатика още от пети клас. В училище имахме школа. Още тогава ми беше много интересно и затова продължих. А после дойдоха и успехи от състезания”, разказва Георги. В школата по информатика в училище Георги се научава на езика за програмиране. Там решават и много задачи, за да тренират. Освен на уроците момчето решава задачи и вкъщи, за да поддържа темпото и да развива уменията си. Всъщност по-голямата част от свободното си време е посветил на информатиката. Скоро ще започне да посещава школи по математика и информатика извън училище и споделя, че няма търпение да тръгне. “Според мен в днешно време е много важно човек да има компютърно образование. Освен това информатиката е доста популярна като наука и отчасти затова започнах да се занимавам”, обяснява осмокласникът. “ Преди състезания отделям повече време - около 3-4 часа на ден. Колкото повече решаваш, толкова по-опитен ставаш. Това помага особено много и на самите състезания”, категоричен е Георги. Разбира се, и най-добрите понякога се затрудняват. Когато се случи така с някоя задача, първо търси пътя към решението и по-подробно обяснение в интернет. Ако не намери, пита ръководителя на отбора си Елена Димитрова. Най-много материали по програмиране се намирали в интернет, но все пак Георги е категоричен: “Има някои неща, които преподавателят трябва да ти ги каже, защото ги няма никъде. Те са много ценни като знания.” Друг постулат за младия медалист е, че решил ли си да учиш програмиране, трябва да знаеш английски - голяма част от материалите не може да се намерят преведени. Литературата по информатика, която можела да се намери на български, също била много добре написана, но се оказала крайно недостатъчна. При Георги информатиката и математиката вървят ръка за ръка. “Занимавам се с математика от 1-и клас, защото още оттогава ми беше интересна. По-късно започнах да решавам все повече задачи и ми ставаше все по-лесно”, споделя младежът. но е сигурен, че с малко повече решаване няма да има проблем. Любимите му задачи са описателните. Георги е категоричен, че харесва математиката и информатиката наравно. До 7-и клас учил в математическата гимназия във Варна. Преместили се в София и избрал СМГ. “Знаех, че репутацията ѝ е на едно от най-добрите училища”, обяснява момчето. Сега часовете по математика са много повече. Смята, че като цяло подготовката в СМГ е много по-задълбочена. “Все още не съм решил окончателно с какво искам да се занимавам по-нататък, но засега казва момчето. Таткото много му помагал в началото. И сега се отзовава при нужда, но Георги държи сам да прави нещата. “Искам да уча в Швейцария. Там е най-престижният университет за програмиране, но и страната ми харесва много. Сега започвам да уча немски. Струва ми се доста труден, но се надявам дотогава да съм го научил”, надява се младият талант. Тази година освен бронза от Европейската олимпиада по информатика има бронзов медал и по математика на младежката Балканиада в Камчия. “Това беше първата ми Балканиада, но не се притеснявах. Стори ми се доста интересно. Задачите бяха трудни, но е нормално, защото това е най-престижното състезание за младежката група”, казва Георги. Било му интересно и да се запознае с деца от други държави. С някои от тях станал приятел и поддържа връзка. След всяко състезание на учениците им остава известно време да разглеждат градовете и да играят игри. Георги разказва, че на европейската олимпиада по информатика имало организирана програма и децата посетили различни музеи. Най-много му харесало, когато отишли в “Музейко”, където има интерактивни игри за деца. “Покрай състезанията, а и сега, когато започна да ходя на школи, няма да ми остава много свободно време. Но когато имам възможност, обичам да плувам. Занимавах се по-сериозно с това пет години. В момента обаче плувам по-скоро за удоволствие. Харесва ми като спорт, а и след училище смята Георги. Разбира се, като повечето момчета на неговата възроаст, особено изкушените от новите технологии, обича да играе на компютърни игри. Любимата му е Overwatch - мултиплеър онлайн игра. “Това лято не ми остана много свободно време, защото се подготвях с контролни за олимпиадата по информатика, но все пак успях да отида за известно време на планина. Най-вече обичам да ходя в Родопите, защото там въздухът е много чист и е много красиво”, разказва Георги. И добавя, че обича да ходи на всякакви екскурзии.", "date": "2017.10.30", "title": "Медалистът по информатика Георги “тренира” по 4 часа на ден"}
{"url": "https://www.24chasa.bg/novini/article/6522459", "text": "През последния месец поредица от мистериозни акции в различни точки на града вълнуваха софиянци. Странни послания бяха закачени по дърветата в централни столични паркове и градинки. На хартиените свитъци бе изписано едно-единствено изречение - „На всяка наша любов”. В последствие същите послания с миниатюрни букетчета от живи цветя очакваха първокурсниците на студентските банки в Стопанския факултет на Софийски университет в първия учебен ден от новата академична година. Седмица по-късно същите свитъци и букетчета очакваха на седалките в метрото пътниците, които използваха линията от летището към центъра, припомнят от пресцентъра на НДК.     Акциите бяха посрещани с усмивки и много ведро настроение от хората, които се питаха дали участват в някакъв арт проект или това е обяснение в любов към някого. След като на последната акция в метрото бе забелязана младата актриса Елица Матева, завесата започна леко да се вдига. За най-заклетите киномани вече стана ясно, че акциите са свързани с дебютния игрален филм на един от най-завладяващите съвременни български режисьори Галин Стоев.  НДК признава, че стои зад кампанията, която цели да привлече вниманието на кинолюбителите към „Безкрайната градина“ - филма, с който се открива тазгодишното издание на Киномания. Като завършек на акциите в централните столични паркове се появиха и дървени табели с надпис „Безкрайната градина“. Във филма, освен Елица Матева, участват още младите актьори Глория Петкова, Димитър Николов, Мартин Димитров, както и големия български актьор Никола Анастасов, за когото това се оказа последната роля в киното.  „На всяка наша любов“ (#навсяканашалюбов) всъщност е надсловът на филма. С тази нестандартна кампания ние се обясняваме в любов на киното на всички творци в България, които правят кино. Каним софиянци на 31-вото издание на Киномания от 16 до 31 ноември“, казва Ия Петкова-Гурбалова, ръководител на продуцентския и маркетингов екип на НДК.", "date": "2017.10.30", "title": "НДК разкри, че стои зад кампанията \"На всяка наша любов\""}
{"url": "https://www.24chasa.bg/novini/article/6522454", "text": "Председателят на Народното събрание Димитър Главчев направи обръщение към депутатите в Народната скупщина на Република Сърбия. Това стана на извънредно заседание на парламента, свикано специално по този повод, съобщи за БТА пресцентърът на Народното събрание. Димитър Главчев благодари за оказаната му висока чест да бъде първият български държавник, който говори в пленарната зала на сръбския парламент. Приемам я като ясен знак за значението на отношенията между двете страни, между двата приятелски народа и като стремеж за изграждането на добросъседски и приятелски отношения, отбеляза той. По думите му българо-сръбското приятелство е показателно за това, че дори на Балканите, където са събрани народи с ярка идентичност, изграждането на отношения на доверие, сътрудничество и приятелство са възможни, когато съществува необходимата политическа воля. От трибуната на парламента Димитър Главчев се обърна и към българите в Република Сърбия с думите: \"Бъдете активни граждани на съседна и приятелска Сърбия! Помнете своя род и език!\". Председателят на парламента заяви, че нашата страна приветства политиката на Сърбия през последните години по отношение на националните малцинства. Вярваме, че всеки проблем може да бъде решен само и единствено с диалог, допълни той. Димитър Главчев поздрави депутатите в Народната скупщина, че през последните години приеманите актове в областта на правата на националните малцинства в Сърбия са в съответствие с най-високите европейски стандарти. Днес България и Сърбия имат общ интерес за ефективното реализиране на регламентираните права на българското национално малцинство и заедно създаваме в двустранните отношения благоприятната политическа рамка за това, отбеляза председателят на парламента. Той заяви, че двете страни са загрижени за икономическото състояние на пограничните общини и заедно търсят решения. Трябва да работим заедно и за развитието на Босилеград - община с преобладаващо българско население, подчерта той. Председателят на парламента заяви, че българският народ поздравява горещо сръбския народ за избора му през 21 век на европейската посока на развитие. Той увери сръбските депутати, че европейската перспектива на Западните Балкани ще бъде сред основните приоритети на предстоящото българско Председателство на Съвета на Европейския съюз. Република България подкрепя европейската интеграция на Република Сърбия и очаква страната ви в нашето обединено европейско семейство, заяви председателят на Народното събрание. Убедени сме, че проевропейските политици в Сърбия, с подкрепата и разбирането на сръбските граждани, енергично ще довършат всички необходими реформи и страната ще отговори пълноценно на изискванията за пълноправно членство, допълни той. По думите му пред Сърбия се открива уникален шанс през следващите месеци и години да ускори интеграционния процес. Девизът на българското председателство на Съвета на Европейския съюз е и девизът, който е изписан на сградата на българския парламент, а от 1 януари 2018 г. това ще е и девизът на Обединена Европа, посочи председателят на Народното събрание. И тук, от трибуната на Народната скупщина на Република Сърбия, се надявам той да стане и наш общ девиз: \"Съединението прави силата!\", добави той.", "date": "2017.10.30", "title": "Главчев към българите в Сърбия: Помнете своя род и език"}
{"url": "https://www.24chasa.bg/novini/article/6522523", "text": "Мнозинството руски граждани знаят за празника Хелоуин, но да го честват планират само 3 % от тях, предаде ТАСС, цитирана от БТА. Това показаха резултатите от запитването, проведено от руския Център за изследване на общественото мнение. \"Мнозинството руски граждани знаят името \"Хелоуин\" (само 10 % от запитаните казаха, че за първи път го чуват по време на проучването). Въпреки широката популярност, Хелоуин в нашата страна така и не се приспособи: да празнуват планират само 3 % от руснаците. По-голям интерес проявяват най-младите (18 % от младежите на възраст 18-24 години)\", пише в съобщението, публикувано на сайта на центъра. Преобладаващата част от хората, които не смятат да отбелязват Хелоуин (61 %) посочват като причина нежеланието си да изразяват принадлежност към чужда култура. \"Слабата популярност на Хелоуин в нашата страна може и да е свързана с това, че повечето руски граждани (60 %) не вярват в съществуването на вещици, не се доверяват на хороскопи, гадания и други\", отбелязват още от центъра. Проучването беше проведено на 25-26 октомври по метода на телефонното интервю сред 1200 души.", "date": "2017.10.30", "title": "Само 3 % от руските граждани ще празнуват Хелоуин"}
{"url": "https://www.24chasa.bg/novini/article/6522541", "text": "Не е открито взривно устройство в сградата на Съдебната палата в Благоевград, която бе евакуирана заради сигнал за бомба. Това каза за „Фокус“ говорителят на Областна дирекция на МВР – Благоевград Йорданка Шаркова. Тя обясни, че на място е бил извършен оглед, който вече е приключил. Шаркова уточни, че сградата ще остане затворена за 24 часа, спрямо предвидената в нормативната база процедура, а делата, нарсочени за разглеждане днес, ще бъдат гледани в други сгради. По време на огледа полицейското присъствие бе засилено, като на място бе позициониран и екип на Регионална дирекция „Пожарна безопасност и защита на населението“ – Благоевград.", "date": "2017.10.30", "title": "Не е открито взривно устройство в сградата на Съдебната палата в Благоевград"}
{"url": "https://www.24chasa.bg/novini/article/6522554", "text": "Каталунската европейска демократична партия, от която бе излъчен бившият председател на Женералитета в Каталуния, смята да вземе участие в предсрочните избори в областта, които са насрочени за 21 декември, предава Франс прес, цитирана от Фокус. Това е съобщил говорител на политическата формация в понеделник, който е заявил, че „ние ще сме част от бюлетината на 21 декември. Ще участваме с увереност и задължение да позволим на каталунците да изразят мнението си“. Предсрочните избори бяха част от мерките, които Мадрид наложи като отговор бившият лидер на автономното регионално правителство Карлес Пучдемон обяви независима република Каталуния, припомнят от агенцията.", "date": "2017.10.30", "title": "Партията на Пучдемон смята да участва в предсрочните каталунски избори"}
{"url": "https://www.24chasa.bg/novini/article/6522585", "text": "Американският държавен глава Доналд Тръмп коментира от официалната си страница в социалната мрежа „Туитър“ скандала около бившия председател на неговия предизборен щаб, съобщава Би Би Си, цитиран от \"Фокус\". Президента на САЩ заяви, „това е било преди години, преди Манафорт да бъде част от кандидатпрезидентската ми кампания“. Тръмп също така призова разследователите да се съсредоточат върху Хилари Клинтън и Демократическата партия на страната. По-рано в понеделник срещу Пол Манафорт и неговия бизнес сътрудник Рик Гейтс бяха повдигнати обвинения във връзка с предполагаемата намеса от страна на Русия в президентските избори в САЩ през 2016 г. Бившият председател на предизборният щаб ще бъде съден заради даване на лъжливи показания, пране на пари, укриване на сметки в чуждестранни банки и укриване на данъци. Срещу него и Рик Гейтс има общо обвинение за скриване на голяма сума пари, която двамата са получили от бившия украински президент Виктор Янукович, докато работели с него.", "date": "2017.10.30", "title": "Доналд Тръмп относно обвиненията срещу Пол Манафорт: Това е било преди години"}
{"url": "https://www.24chasa.bg/novini/article/6521337", "text": "Колко са вредни и опасни компютърните игри, е стар лайтмотив на родители, учители, баби и дядовци. Именно компютърните игри обаче извеждат осмокласника от СМГ Константин Каменов до програмирането и сребърен медал от първата Европейска младежка олимпиада, която се проведе в София. Следващата му голяма цел е да създаде собствена игра. “От малък се занимавам с информатика и не съм мислил да правя друго. Реших да се запиша заради игрите, които играех. Често си казвах, че Разбрах, че ако програмирам, ще мога да правя игри, но да стават така, както аз искам”, разказва Константин. Уроците обаче се оказали по алгоритми, а не за създаване на игри. Въпреки това се запалил. Константин се записва на школа още в 3- и клас. И вече знае как се правят игри. “В школите правим алгоритми за неща, които човек може да прави сам, но които с компютър стават много по-бързо и само трябва да въведеш определени данни”, обяснява младежът. Константин е участвал на всички състезания по информатика - есенни, зимни и пролетни. През годината се провежда и една национална олимпиада, на която също е ходил. От всичките си участия има много медали, но никога не е броил колко са точно. Форматът на всички състезания по информатика е един и същ - три задачи за четири часа. Децата трябва да изпълнят условие, в което са дадени определени входни данни, които водят до отговор, който пък трябва да бъде описан подробно. Освен с информатиката, която му е страст, Константин се занимава и с математика. Участвал е на сезонните състезания, както и на математическия турнир “Черноризец Храбър”. “Отборът ни по информатика е с деца от цялата страната. Аз съм единственият от София. Поради тази причина със съотборниците ми се виждаме само на състезания, но отборът ни е много сплотен”, разказва момчето. Споделя, че по време на състезания не се събират често с децата от други държави. Когато турнирите приключат обаче, отборът му се събира и първото нещо, което правят, е да обсъдят задачите и техните решения. “Не си помагаме в подготовката, тъй като сме от различни градове и няма как. или на школа в родния си град”, обяснява той. Когато децата са заедно, прекарват свободното си време, играейки на различни игри, като най-много обичат да играят на карти. По математика Константин обича да решава описателни задачи. Харесват му, защото на тях не просто трябва да оградиш отговора, а да го напишеш подробно и аргументирано. Към момента няма задачи, които да го затрудняват, но споделя, че винаги се появява по някоя. “Всеки има задача, която го затруднява. Може би затова на състезания рядко има някой, който да е изкарал максимален резултат”, смята Константин. Преди да влезе в Софийската математическа гимназия, Константин е учил в 138-о СОУ “Проф. Васил Златарски”. “Още в първи клас учителят ми в занималнята видя, че имам някаква насоченост към математиката и ми даваше по-трудни задачи. Тогава започнах по-усилено да решавам задачи. Така в четвърти клас взех решението да вляза в СМГ и сега съм доволен. От тогава напълно съм се ориентирал към решаването на задачи”, разказва още Константин. За да се подготвя по математика, ходи на уроци в школата на СМГ и освен това всеки ден решава задачи вкъщи по час и половина. “Много по-лесно е да се учиш, когато има учител и си в група, отколкото да се подготвяш сам. Тогава винаги имаш кого да питаш, ако нещо те затруднява”, обяснява той. Въпреки че все още има време да реши с какво иска да се занимава, когато порасне, ученикът е категоричен, че иска да бъде свързано с информатика. Като дял от нея го влече частта с разработката на игри и смята да се занимава именно с това. Иска да учи в чужбина, но понеже още е рано, не е избрал къде точно да бъде. Досега е учил само английски, но споделя, че няма търпение да започне да учи и немски от следващата година. “Обичам да играя на компютъра. На нея отделям доста време. Основното нещо, което ми харесва в игрите, е историята”, казва той. World of Warcraft е онлайн ролева игра за много играчи, която се играе от близо 5,6 милиона души по света. Историята на играта се върти около конфликт между като играчите трябва да изберат в коя от тях да се включат. Тя стана известна и с книгите, написани след излизането ѝ. Константин обаче не е чел книгите. Никога не е мислил какъв тип игри би правил или за история, която ще развие в нея, но е категоричен, че един ден ще може да направи всякакви, каквито поиска. “През повечето свободно време, което имам, играя на компютъра или програмирам. Често наблягам върху решаването на стари задачи по информатика”, казва още момчето. Преди време се записва да тренира тенис на маса, но тъй като имал ограничено свободно време, прекъсва. Лятото, когато няма уроци, обича да си почива вкъщи. Обикновено прекарва уикендите извън София с родителите си. Много обича да се разхожда в природата.", "date": "2017.10.30", "title": "Константин става програмист, за да създаде собствена игра"}
{"url": "https://www.24chasa.bg/novini/article/6522072", "text": "Министърът за Българското председателство на Съвета на ЕС 2018 Лиляна Павлова се срещна днес с членове на Българската стопанска камара, на която представи приоритетите на председателството и получи подкрепата на бизнес организацията. Това съобщиха от пресцентъра на Министерството за Българското председателство на Съвета на Европейския съюз 2018. „Водени от волята, от желанието за добро сътрудничество и диалог в рамките на страната с всички работодателски, браншови организации и неправителствения сектор, направихме над 30 обществени обсъждания на приоритетите на Българското председателство. Предстоят още много нови срещи и дискусии, за да получим обратна връзка от вас“, заяви министър Павлова пред представителите на БСК. Тя подчерта, че сме дали много важна заявка – Българското председателство да остане в историята не само с това, че е първо за нас. По тази причина България ще работи за повече единство, повече солидарност, повече сигурност и стабилност в Европа, каквато днес ни е необходима повече от всякога. „Правим тази заявка и с протегната ръка към нашите партньори и приятели от Западните Балкани“, посочи министър Павлова. Тя добави, че трябва да повярваме в себе си и в нашите приоритети. „Да покажем, че сме тези, които могат да дадат баланс, бъдем мост между ЕС и да дадем европейската перспектива за Западните Балкани, да бъдем сигурният и надежден партньор на Европа“, каза още министър Павлова. По време на срещата с нея членове на БСК дадоха конкретни предложения за сътрудничество и партньорство в името на успешно първо Българско председателство на Съвета на ЕС. В името на националната кауза трябва да се обединим и да сме единни, категорични бяха изказванията по време на срещата. Изпълнителният председател на БСК Божидар Данев посочи важните събития от календара на Българското председателство, които се организират с помощта на камарата. „Сред тях е срещата на Съвета на президентите на членовете на Business Europe, която ще се проведе през май 2018 г. Тогава в София ще пристигнат 40 президенти на най-мощните бизнес организации в Европа, за да обсъждат проблемите с уменията на работната сила и предизвикателствата пред пазара на труда в условията на дигитализиране на икономиката“, заяви г-н Данев. Той благодари на министър Павлова за цялата й подкрепа и за осигурената възможност резиденция „Бояна“ да се използва за форумите, организирани от БСК в рамките на председателството.", "date": "2017.10.30", "title": "Павлова: Българското председателство да остане в историята не само с това, че е първо за нас"}
{"url": "https://www.24chasa.bg/novini/article/6522061", "text": "Парниковите газове в атмосферата са се увеличили миналата година с темп, какъвто не е наблюдаван от милиони години, съобщиха световните информационни агенции, позовавайки се на Световната метеорологична организация. Атмосферната концентрация на въглероден двуокис - основния парников газ, е нараснала на 403,3 части на милион през 2016 г., при 400 през 2015 г. Такова ниво е имало преди 3 до 5 милиона години, когато температурата е била с 3 градуса Целзий по-висока, а морското равнище - с до 20 м по-високо от днешните. Темпът е с 50 процента по-бърз от средния през миналото десетилетие, заради което нивата на въглеродния двуокис са надхвърлили с 45 процента доиндустриалните. \"Без бързо ограничаване на нивата на въглероден двуокис и на другите парникови емисии, ще се запътим към опасно увеличение на температурата до края на века, много над определената цел от Парижкото споразумение за климата\" , каза генералният секретар на Световната метеорологична организация Петери Талас. Освен емисиите, дължащи се на човешка дейност, най-голяма причина за увеличаването на парниковите газове е явлението Ел Ниньо, което предизвика суши и намали способността на растенията да поглъщат въглеродния двуокис. Специалистите съдят за праисторическите нива на парниковите газове от миниатюрните мехурчета въздух, уловени в древния антарктически лед. Още по-стари данни получават от фосилите и химикалите в седиментите.", "date": "2017.10.30", "title": "Парниковите газове са се увеличили с рекорден темп миналата година"}
{"url": "https://www.24chasa.bg/novini/article/6522078", "text": "Европейската комисия призна днес, че договорът за ЕС не съдържа изричен текст, по чиято сила даден регион би напуснал Общността с обявяването на независимост, предаде БТА. Говорител на комисията отбеляза, че становището, според което обявил независимост регион би напуснал ЕС и би следвало да води нови преговори за присъединяване, е правна оценка. Тази оценка е била изразена за първи път през 2004 г. от тогавашния председател на ЕК Романо Проди и е възприета от следващите ръководители на институцията Жозе Барозу и Жан-Клод Юнкер. Това е прочитът на ЕК на договора за ЕС, поясни говорителят. В отговор на въпрос той посочи, че насрочените в Каталуня избори са част от вътрешния конституционен процес в Испания. Говорителят повтори коментара на Юнкер, че ЕК желае да бъде спазван конституционният ред в Испания. Попитан дали комисията би помогнала за намирането на пресечна точка между местното и международното право в този случай, говорителят заяви, че ЕК няма такава роля.", "date": "2017.10.30", "title": "ЕК: Няма текст, по силата на който регион, обявил независимост, да напусне Общността"}
{"url": "https://www.24chasa.bg/novini/article/6522089", "text": "Горд съм,че културното наследство на България е високо оценено в ЮНЕСКО, заяви днес в Париж председателят на парламентарната Комисия по културата и медиите Вежди Рашидов след срещата си с Ирина Бокова, генерален директор на ЮНЕСКО, съобщиха от пресцентърът на ПП ГЕРБ. Рашидов благодари на Бокова за току-що взетите от нея две много важни за страната ни решения - нов шестгодишен договор за продължаване на работата на Регионалния център на ЮНЕСКО в София и обявяването на Габрово за творчески град на занаятите под егидата на ЮНЕСКО. Така Габрово става вторият български град след София, чийто културен потенциал е оценен много високо от световната организация. Вежди Рашидов поздрави Ирина Бокова за двата й успешни мандата начело на ЮНЕСКО, за безценните й усилия за опазването на световното културно наследство и за личната й ангажираност за развитието на българската култура. Вежди Рашидов е в Париж за участие в Генералната конференция на 39-ата сесия на базираната в Париж организация от системата на ООН. Една от основните теми на форума е опазването на културното наследство. Утре Рашидов има срещи във френския Сенат.   ", "date": "2017.10.30", "title": "Рашидов: България е високо оценена в ЮНЕСКО"}
{"url": "https://www.24chasa.bg/novini/article/6522079", "text": "Двама души са задържани по време на извършване на телефонна измама в града. Това съобщиха от ОДМВР - Сливен. Криминално проявен мъж с инициали А. Д.(на 24 г.) от град Сливен и 26-годишна жена с инициали Р. М. от село Градец са хванати при полицейска операция в сливенския квартал „Даме Груев“. Акцията е осъществена от служители на Областните дирекции на МВР в Сливен и Пловдив, и Главна дирекция „Национална полиция“. В резултат на проведените съвместни оперативно-следствени действия мъжът и жената са задържани докато взимат плик със сумата от 2760 лева. Парите са били хвърлени през терасата от жена на 77 години, която е станала жертва на телефонна измама. Работата по случая продължава от служители на сектор „Противодействие на криминалната престъпност“ към ОДМВР - Сливен, под надзора на Районна прокуратура-Сливен. 24-годишният А. Д. е с наложена мярка за неотклонение „домашен арест”.", "date": "2017.10.30", "title": "Хванаха телефонни измамници, докато взимат 2760 лева от възрастна жена"}
{"url": "https://www.24chasa.bg/novini/article/6522106", "text": "Над 256 килограма нарязан тютюн са иззели служители на РУ-Стамболийски при специализирана операция, съобщиха от ОД на МВР в Пловдив. Контрабандната стока е открита при проверка на товарен автомобил \"Форд\" с 28-годишна криминалнопроявена шофьорка от с. Оризари. С полицейска заповед жената е задържана за срок до 24 часа, образувано е бързо производство. Работата по случая продължава.", "date": "2017.10.30", "title": "Иззеха повече от 256 кг нарязан тютюн в Стамболийски"}
{"url": "https://www.24chasa.bg/novini/article/6522102", "text": "Испанската прокуратура повдигна обвинения срещу отстранения от власт председател на Женералитата в Барселона Карлес Пучдемон и други членове на сваленото регионално правителство, предава австрийската медия ORF, цитирана от Фокус. Пучдемон и останалите представители на каталунското правителство ще бъдат подведени под отговорност за иницииране на бунт срещу властта на държавата и присвояване на публични средства, уточни Главният прокурор на Мадрид Хосе Мануел Маса.", "date": "2017.10.30", "title": "Испанската прокуратура обвини Пучдемон за иницииране на бунт срещу властта"}
{"url": "https://www.24chasa.bg/novini/article/6519764", "text": "На 27 август 1895 г. Алеко Константинов в компанията на Иван Вазов, Иван Шишманов, д-р Кръстев и други видни родолюбци повежда група, която покорява Черни връх и слага началото на българския туризъм. На 27 август 2018 г. край пътеката от хижа “Кумата” към най-високия витошки връх, малко над старата писта “Конярника”, ще бъде готов нов свръхмодерен заслон - дело на група наши ентусиасти, вдъхновени от арх. Андрея Момерин. Сега на тази стръмнина в местността Три кладенци стърчат останките на старо туристическо убежище - една от многото руини, осеяли планините ни. От над половин век заслон на Витоша не е граден. Не си представяйте примитивна каменна колиба, в която няма ток и свири вятърът. Това е проект, демонстриращ строен екологично, с възобновяеми източници на енергия и безжичен интернет.   “Целта ни е през 2050-а заслонът да не остане като морално остарял паметник с овехтели технологии, които да не могат да се ъпгрейдват и ъпдейтват”, казва арх. Мария Стайнова. Тя и колегите ѝ Виолетка Славова, Иванка Иванова, Красимир Крумов и Даниела Славова спечелиха конкурса за заслона измежду 17 кандидати. В защитената територия на природния парк Витоша не може да се строи. Затова конструкцията, мислена за суровите условия на 1940 м височина, ще бъде сглобена без вредни емисии от 4 рециклирани алуминиеви модула, включващи изолирана от вятър и дъжд веранда с прекрасна гледка и места за сядане, камера за сушене на мокри обувки, контейнер с питейна вода, аптечка. Ще има спално помещение със В модерната туристическа обител всичко ще е вградено в стените - оборудването, захранването, акумулаторната батерия от последно поколение, осигуряваща енергия за затопляне на помещението, за зареждане на телефона и поддържане на датчиците за връзка с Планинската спасителна служба. Ще има система за сигнализация при мъгла.  В обшивката ще са скрити малки турбини, които през процепи ще улавят поривите на вятъра, обясняват авторите на проекта. Алпийският заслон не е къща за живеене, той е за спасяване на живот, казват те. Спартански е, но осигурява подслон от стихиите навън, от вятъра, дъжда, снега. Сухо местенце, където в планината човек да пренощува и да продължи на следващия ден. “Между нас го наричаме строителна молекула, тъй като не предвиждаме да има огнище и санитарен възел, а да е място, побиращо 10-ина души, което да ги подслони и да им осигури връзка със спасителите, от които при нужда да потърсят помощ. Сградата трябва да - наблизо има резерват, животни. Трябва да се съобразяваме с природата, а да не се вместваме грубо в нея”, казва Андрея Момерин. Архитектът - лицензиран оценител на устойчиви сграда по британския метод BREAMM, организациятa BRING, насърчаваща иновациите в устойчивото строителство, и Природен парк “Витоша” са възложители на проекта. Освен експериментално, както се казва “на ползу роду”. След инсталирането му заслонът ще бъде дарен на парк Витоша при условие да го поддържа.  Проектът, наречен шеговито от създателите си “Не само заСЛОН”, няма да търпи поведение в стил “слон в стъкларски магазин” и вандализъм. “Ако засече много висок глас, заслонът се свързва с планинските спасители и казва: “Ние ви виждаме, така че имайте едно наум какво правите”, предупреждава Виолетка Славова от колектива млади архитекти. “Умното” съоръжение ще функционира само ако в него влязат планинари. Когато времето е лошо и вътре се подслони човек, помещението започва да се подгрява, включват се осветление, сигнализация и т.н., допълва тя. Заслонът ще е на 55 минути път от Черни връх, на 50 минути от хижа “Кумата”, на 3 часа от село Кладница. Достъпен е по пешеходните маршрути Владая-Черни връх, Кладница – връх Селимеца - Черни връх и м. Танчовица, Селимеца-Черни връх. Проектантката разказва, че панелите да са от алуминий - най-лекия материал, който може да носи конструктивно. Топлоизолацията също е заимствана от самолетостроенето. Модулите ще бъдат доставени с хеликоптер, обсъжда се и вариант доброволци с мулета да качват материалите. Конкурсът за заслона чудо бе обявен през май, а на 3 октомври компетентно жури начело с геолога и полярен изследовател Христо Пимпирев определи победителя. Антарктическият институт и Камарата на архитектите у нас са партньори на начинанието. 17-те проекта бяха прекарани през иглено ухо на три етапа по критерии функционалност и ползваемост, вписване в средата, интериор и оборудване, иновации и технологии. Наред с журито При втория етап на 27 август на Черни връх организаторите събраха за обсъждане хора, които ще ползват заслона. Планинари и любители на природата гласуваха за най-добрите проекти и пускаха вота си в урна в чайната на върха. Попитаха и малчуганите – проектът бе обсъден в класа на 11-годишната дъщеря на арх. Момерин Маргарита. “Първото, което казаха, е, че трябва да има wi-fi”, разказва той. Проектът победител бе избран сред 5-има финалисти в последния етап на конкурса. Той събирани с помощта на фирми и дарения.  Заслонът е замислен да върши работа както на Витоша, така и на Антарктида. “Строителството и на двете места е много подобно. Планираме да изградим на Антарктида научна лаборатория и така ще видим дали нашите специалисти могат да помогнат. Сега постройките ни там са дело на аржентински архитекти”, казва проф. Пимпирев. е един от 5-те авангардни павилиона, с които възложителите на проекта искат да покажат иновативен дизайн, материали и технологии на бъдещето. “Всичките идеи в главата ми се раждат с малко лудост или щуротия. С годините съм научил как от тях да правим практически неща”, казва арх. Момерин. Вече се мисли за следващoто начинание - класната стая на бъдещето. Идеята е да я поставят за 5 години в елитно столично училище, а после - в училищния двор в ромска махала. Ще последват проект, посветен на храненето, и високотехнологичен екодом. ", "date": "2017.10.30", "title": "\"Умен заслон\" спасява туристи под Черни връх"}
{"url": "https://www.24chasa.bg/novini/article/6522112", "text": "Съпругата на отстранения каталунски премиер Карлес Пучдемон - Марсела Топор и дъщерите им Магала и Мария са заминали за Румъния, откъдето е жената на Пучдемон, пише сръбският Б92, като се позовава на испански сайтове. Агенция АП пък дори предполага, че Пучдемон ги е последвал. Според медията в дома на политика в каталунския град Жирона вече не живее никой. \"Пред сградата вече няма никаква охрана, а преди не можеше и пиле да прехвръкне\", разказа местен жител. Заради думите на събеседника си журналистът от агенцията смята, че Пучдемон е напуснал Испания.", "date": "2017.10.30", "title": "Семейството на Пучдемон заминало за Румъния, той ги последвал?"}
{"url": "https://www.24chasa.bg/novini/article/6521814", "text": "Наши читатели често се интересуват откъде могат да си намерят различни породи кокошки. Това може да стане в Института по птицевъдство в София и Хибридния център към Института по животновъдство в Стара Загора. Там се поддържат няколко основни породи и линии кокошки за яйца и месо. Продажбите на еднодневни пилета от тези породи са твърде ограничени поради неголемия брой на носачките. Друг вариант - някои ферми на любители птицевъди предлагат в интернет и на пазара пилета и кокошки-носачки от породите, които отглеждат, но те са твърде малко, за да задоволят нуждите на населението. За информация на читателите в света съществуват над 400 породи и разновидности като почти във всяка страна са създадени по няколко породи. В света съществуват две основни класификации на породите: а/ по произход - американсси, азиатски, европейски, средиземноморски и т.н. и б/ по стопански качества - за яйца, месо, общоползвателни (яйца и месо), борба и състезания и декоративни. Почти във всяка порода има по няколко модификации по отношение на цвета на оперението, едрина на тялото (едри, дребни).", "date": "2017.10.30", "title": "Какви породи кокошки за яйца и месо се отглеждат в България и откъде могат да се купят"}
{"url": "https://www.24chasa.bg/novini/article/6522140", "text": "Сигнал за поставено взривно устройство затвори Съдебната палата в Благоевград. Обаждането за поставена бомба е направено от уличен телефон на тел. 112 в 13,31 ч, съобщи председателят на Окръжния съд Катя Бельова. Всички магистрати, служители и страни по дела са евакуирани, а полиция проверява за поставено взривно устройство. Сградата е запечатана за 24 часа. \"Няма обаче да се отлагат насрочените съдебни заседания. Те са пренасочени в сградата на следствието и на Административния съда\", уточни съдия Бельова. ", "date": "2017.10.30", "title": "Сигнал за бомба затвори Съдебната палата в Благоевград, няма да се отлагат дела"}
{"url": "https://www.24chasa.bg/novini/article/6515667", "text": "Да произведеш и предложиш акациев мед е приятна тръпка, и за пчелари, и за много истински почитатели на този бисер сред медовете. ", "date": "2017.10.30", "title": "Акациевият мед не е за непросветени клиенти"}
{"url": "https://www.24chasa.bg/novini/article/6522135", "text": "Министерският съвет одобри законопроекта за държавния бюджет на Република България за 2018 година и актуализираната средносрочна бюджетна прогноза за периода 2018-2020 година, която представлява мотивите към законопроекта. В актуализираната бюджетна прогноза са представени средносрочните икономически перспективи и приоритети на правителството, както и основните параметри на бюджетната рамка за следващата година. През периода 2018-2020 година правителството ще продължава да насочва своите усилия в подкрепа на запазване на икономическата и финансовата стабилност, както и за създаване на условия за икономически растеж в съответствие със заложените приоритети, цели и мерки в Програмата за управление на правителството на Република България за периода 2017-2021 година. Основните параметри на бюджетната рамка за периода 2018-2020 година показват реалистичност на фискалните цели при спазване на установените фискални правила. В актуализираната прогноза се запазват целите за дефицита по консолидираната фискална програма (КФП), заложени в пролетната средносрочна бюджетна прогноза за периода 2018-2020 година, съответно за 2018 и за 2019 година от 1% и 0,5% от БВП и достигане на балансирана бюджетна позиция през 2020 г., чрез придържане към плавни и премерени консолидационни стъпки в рамките на 0,4-0,5% годишно за прогнозния период. Политиката по приходите е ориентирана към поддържане на икономическия растеж, подобряване на бизнес средата и насърчаване на инвестициите чрез запазване на ниски нива на данъчните ставки на корпоративните данъци и данъците върху доходите на физическите лица, ограничаване на данъчните измами и повишаване на макроикономическата и фискална устойчивост в дългосрочен план. Приходната част на бюджета в средносрочен план е с тенденция на намаление от 36,2% от БВП за 2018 г. до 35,5% от БВП през 2020 година. В средносрочен план не се предвиждат значителни промени при данъците, които са един от основните инструменти на фискалната политика. С цел достигане на минималните нива на акцизните ставки в ЕС и в съответствие с договорения преходен период е прието поетапно увеличаване на акцизната ставка на цигарите за достигане на минималния акциз от 177 лв. на 1000 къса към 01.01.2018 година. Възможностите за финансиране на публичните разходни политики са ограничени в рамките от 37,2% от БВП през 2018 г. до 35,5% от БВП през 2020 г., съобразено със заложените цели за дефицита по КФП и очакваното ниво на приходната част на бюджета. Общите разходи по КФП в средносрочен план показват тенденция на намаление като процент от БВП и имат основен консолидационен принос за постигане на целите за дефицита. Приоритетите в Бюджет 2018 са фокусирани върху мерки, свързани с продължаване на реформите в сектор „Образование“, с отбраната и сигурността, социалната и здравна политика, както и провеждането на Председателството на Съвета на ЕС през първата половина на 2018 година. С Бюджет 2018 се осигурява подкрепа за педагогическите специалисти и привличане на млади хора в професията. Продължава стартиралото през 2017 г. увеличение на възнагражденията на педагогическия персонал в системата на средното образование с цел постигане двойно увеличение на размера на средствата за възнаграждения до 2021 г., предвидено в управленската програма на правителството. С цел обвързване на финансирането с качеството на образованието от 2018 г. ще се извърши промяна в системата на делегираните бюджети, като финансирането няма да зависи само от броя на децата и учениците, а и от броя на паралелките, от спецификата на региона, в който се намира училището, а в по-дългосрочен период – и от качеството на образователния процес. С Бюджет 2018 са осигурени средства за поддържане и развитие на националните отбранителни способности и способностите, свързани с колективната отбрана, включително и средства за изпълнение на одобрените от Народното събрание инвестиционни проекти за придобиване на авиационна техника и на многофункционални модулни патрулни кораби. Предвижда се увеличаване на разходите за персонал, необходими за изпълнението на политиките в областта на отбраната и сигурността. В социалната сфера от 1 януари 2018 г. е предвидено увеличение на обезщетенията и помощите за отглеждане на малко дете от една до две годишна възраст, за отглеждане на дете по чл. 7, ал. 1 от Закона за семейни помощи за деца и на минималния дневен размер на паричното обезщетение за безработица. През 2018 г. се предвижда продължаване на финансирането на социалните услуги „Личен асистент“, „Социален асистент“ и „Домашен помощник“ за подобряване качеството на живот на хората с увреждания, както и на деца, които се нуждаят от постоянна грижа в ежедневието си. Предвидено е и увеличение на средствата за персонал за социалните работници, за да бъде запазен административният капацитет и нормалното функциониране на структурите към министъра на труда и социалната политика. В сферата на здравеопазването за 2018 г. е предвидено допълнително право на разходи в размер на 400 млн. лв. по бюджета на НЗОК. Като приоритетни направления и дейности остават спешната медицинска помощ, електронното здравеопазване, майчиното и детско здравеопазване, асистираната репродукция, лечебните заведения за болнична помощ, както и лекарствената политика. Ще се създадат предпоставки за контрол и ефективност на разходите в системата на здравното осигуряване и за осигуряване на качество на лечението и достъп до медицинска помощ. Допълнителни разходи са предвидени и в подкрепа на приетата от Министерския съвет Концепция за развитие на системата за спешна медицинска помощ в Република България 2014-2020 г. Актуализираната средносрочна бюджетна прогноза за периода 2018-2020 г. предвижда увеличаване на размера на минималната работна заплата от 460 лв. на 510 лв. от 1 януари 2018 година, на 560 лв. от 1 януари 2019 година и на 610 лв. от 1 януари 2020 година. Осигурителната политика за периода 2018-2020 г. предвижда запазване на съотношенията на осигурителните вноски за фондовете на държавното обществено осигуряване. За 2018 г. се повишава размерът на осигурителната вноска за фонд „Пенсии” на ДОО с един процентен пункт. За периода 2018-2020 година се увеличава минималният осигурителен доход за самоосигуряващите се лица, съответно за 2018 година в размер на 510 лв.; за 2019 година – 560 лв.; за 2020 година – 610 лв., като отпада скалата за определяне на диференцирани минимални осигурителни доходи, съобразно облагаемия доход. Промяната в механизма ще доведе до облекчаване на администрирането на този вид доходи както за НАП, така и за задължените лица. От началото на 2018 година се предвижда и увеличение на минималния месечен размер на осигурителния доход за регистрираните земеделски стопани и тютюнопроизводители от 300 лв. на 480 лева. По отношение на пенсионната политика в периода 2018-2020 г. продължава увеличаването на възрастта за придобиване право на пенсия от 1 януари всяка година с по 2 месеца за жените и с по 1 месец за мъжете. Необходимият осигурителен стаж за придобиване право на пенсия и за двата пола продължава да се увеличава с по 2 месеца всяка година до достигане на 35 години и 10 месеца за жените и 38 години и 10 месеца за мъжете през 2020 година. Минималната възраст за пенсиониране на работещите в сектор „Сигурност” продължава да се увеличава с по 2 месеца до достигане на 53 години и 6 месеца през 2020 година. През планирания период са разчетени средства за реализиране на основната част от големи проекти по Оперативна програма „Транспорт и транспортна инфраструктура” 2014-2020 г. като лот 3.1 и лот 3.3 от автомагистрала „Струма“, рехабилитация на железопътната инфраструктура и разширение на метрото в София. Оперативна програма „Региони в растеж” също се характеризира със сериозен размер на разходи за инфраструктура. Управлението на държавния дълг ще бъде в съответствие с основните цели и правила на фискалната политика и ще отчита състоянието и прогнозите в тригодишен хоризонт на основните макроикономически показатели. Към края на първото полугодие на 2017 г. номиналният размер на държавния дълг намалява до 25 199,3 млн. лв. в сравнение с нивото от 25 751,1 млн. лв., отчетено в края на 2016 година, а към края на деветмесечието на 2017 г. номиналният размер на държавния дълг възлиза вече на 23,5 млрд. лв., като въз основа на очакваното изпълнение на дълговите параметри към края на бюджетната година се предвижда до достигне ниво от 23,6 млрд. лв. или под прага на предвиденото в Закона за държавния бюджет за 2017 г. дългово ограничение от 23,9 млрд. лева. През 2018 г. се планира поемането на нов вътрешен държавен дълг под формата на ДЦК в размер до 1 млрд. лв. за частично покриване на предстоящите погашения по дълга на обща стойност от 1,6 млрд. лв., в т.ч. 1,2 млрд. лв. падежи на държавни ценни книжа на вътрешния пазар и 0,4 млрд. лв. погашения по външни държавни заеми. Останалата част от 0,6 млрд. лв. ще бъде покрита със средства, спестени от осигуреното финансиране на планирания дефицит за 2017 г. поради очакванията за балансирано бюджетно салдо към края на годината. Реализирането на отрицателно нетно дългово финансиране се очаква да доведе до намаление на държавния дълг до 23,5 млрд. лв. към края на 2018 г. или 22,3% от прогнозното ниво на БВП. При намаляващо съотношение на държавния дълг към прогнозния БВП през тригодишния период се очаква към края на 2020 г. дългът да възлезе на 23,8 млрд. лв. или 20% от БВП, което се обуславя от подобрената бюджетна позиция на страната. Правителството одобри проект на промени в Закона за безопасно използване на ядрената енергия. Чрез тях се въвеждат част от разпоредбите на Директива 2013/59/Евратом за определяне на основни норми на безопасност за защита срещу опасностите, произтичащи от излагане на йонизиращо лъчение. Директивата установява степенуван подход за регулаторен контрол като въвежда уведомителен, регистрационен и лицензионен режим при ситуации на планирано облъчване и определя изискванията и критериите за прилагането на тези режими. Въвеждането на регистрационен и уведомителен режим за определени дейности по използването на ядрената енергия и йонизиращите лъчения (допълнително към съществуващия лицензионен режим) ще доведе до значително ограничаване на административното регулиране и оптимизиране на административния контрол върху стопански дейности. Законодателните промени съответстват напълно на Закона за ограничаване на административното регулиране и административния контрол върху стопанската дейност. Те ще има положителен ефект за всички заинтересовани лица, чиито дейности са свързани с използването на ядрената енергия и йонизиращите лъчения. Директорите на училищата и детските градини ще определят вида на месечните помощи за отглеждане на дете и еднократната помощ за първокласници, когато те се предоставят в натура. Това предвиждат одобрени от правителството промени в Правилника за прилагане на Закона за социално подпомагане, чрез които се правят изменения и в Правилника към Закона за семейни помощи за деца. Измененията са във връзка с изпълнението на Механизма за съвместна работа на институциите за предотвратяване на отпадането на децата от образователната система. Тяхната цел е да се регламентира по-добрата обвързаност между плащането на помощите и посещението на децата в училище, както и да се гарантира, че помощите ще бъдат съобразени с потребностите на децата и ще се ползват по предназначение. Помощите в натура за пълно или частично плащане на такси за детска ясла или градина, детска кухня или столово хранене ще се предоставят чрез заплащане на съответните такси или средства от съответните дирекции „Социално подпомагане“. Същият ред ще се регламентира и за помощите в натура за пълно или частично заплащане на участието на детето в организирани от училището/детската градина мероприятия (екскурзии, посещения на исторически, културни и други обекти, лагери и др.). С други текстове се прецизират разпоредби, регламентиращи сектора на социалните услуги. Урежда редът, начинът и методиката, по които доставчиците на социални услуги ще изготвят индивидуалната оценка на потребностите от подкрепа и индивидуален план за ползване на социални услуги, както и тяхното съдържание. Прецизира се отчитането на заетостта на социалната услуга, когато е делегирана от държавата дейност. Регламентира се съдържанието на информацията, която всеки доставчик следва да предостави на потенциалните потребители на социални услуги и на дирекции „Социално подпомагане“. Урежда се и възможността за удължаване на срока на договора за ползване на социални услуги въз основа на оценка на резултатите от изпълнението на индивидуалния план и желанието на потребителя. Правителството увеличи с един командированите от европейските институции служители, които ще подпомагат Българското председателство на Съвета на ЕС. С решението ще бъдат подпомогнати компетенциите на България в областта на кибер сигурността, като за целта към Постоянното представителство на България в Брюксел ще бъде командирован служител на Генерална дирекция „Компютърни мрежи, съдържание и технологии“ (DG CNNECT) на Европейската комисия. От 1 януари 2018 г. страната ни ще председателства „Хоризонтална група по кибер сигурност“, която е работен орган към Съвета на ЕС. Работната група ще разглежда предложение за ревизия на регламента за Европейската агенция за мрежова и информационна сигурност и сертификация на софтуерни продукти, както и ревизията на европейската стратегия за кибер сигурност. Предложенията бяха публикувани от Европейската комисия на 13 септември 2017 г. Очаква се Българското председателство да постигне общ подход в преговорния процес по досието. С решението се оптимизират отговорностите на дипломатическите служители в Постоянното представителство на Република България към ЕС в Брюксел, а броят на подпомагащите Българското председателство на Съвета на ЕС служители се увеличава от 11 на 12 души. Министерският съвет прие Национален план за противодействие на тероризма. Документът е изготвен в отговор на устойчивото нарастване на нивата на терористична заплаха в световен мащаб и в изпълнение на разпоредби на законите за противодействие на тероризма и за управление и функциониране на системата за защита на националната сигурност. Основни цели на плана са осигуряване на постоянна и адекватна защита на гражданите, територията и националните интереси на България срещу терористични заплахи, координиране на действията на компетентните държавни органи и превенция чрез установяване и отстраняване на факторите, способстващи извършването на тероризъм. Планът създава организация за оповестяване, информиране, реагиране и управление на силите и средствата за предотвратяване и неутрализиране на терористични заплахи и за овладяване на ситуацията и ликвидиране на последствията при осъществен терористичен акт. Правителството прие Дългосрочна инвестиционна политика на Държавния фонд за гарантиране устойчивост на държавната пенсионна система (т. нар. „Сребърен фонд”) и Средносрочна стратегия за инвестиране на средствата на от него за периода 2018-2020 г. Двата документа са одобрени от Управителния съвет на Фонда и предвиждат запазване на прилагания досега консервативен подход активите да се управляват при спазване принципите на надеждност, ликвидност и прозрачност. Настоящите пазарни условия не предполагат реализирането на висока доходност при желаните ниски нива на инвестиционен риск, поради което най-добрата алтернатива за инвестиране на средствата на фонда ще продължи да бъде под формата на депозит в Българската народна банка или други инструменти по сметки в нея. Дългосрочната инвестиционна политика и средносрочната стратегия за инвестиране на средствата за периода 2018-2020 г. на Държавния фонд за гарантиране устойчивост на държавната пенсионна система ще бъдат актуализирани ежегодно в съответствие с тенденциите на финансовите пазари и при оценка на риска, и съответно ще бъдат внасяни за разглеждане и приемане от Министерския съвет. Този подход позволява своевременното и адекватно предефиниране на инвестиционната политика и средносрочната стратегия при настъпили промени в пазарната среда. 62 деца без право на наследствена пенсия от починал родител ще получат персонални пенсии в размер на 108,88 лв. месечно, реши правителството. Пенсиите са в размер на 90 на сто от социалната пенсия за старост и ще се изплащат от 1 ноември. С отпускането им ще бъдат подпомогнати 37 семейства, останали в затруднено финансово положение. Правителството прие решение за изключване на 1,4 дка гори и земи от горския фонд заради строителството на втория етап от път ІІ-99 „Вариант Алепу“. Поземлените имоти – публична държавна собственост, се намират в Созопол. Агенция „Пътна инфраструктура“ ще заплати съответните цени за промяната на предназначението на имотите и за компенсационно залесяване. Кабинетът даде съгласието си „Холдинг БДЖ“ ЕАД да продаде на община Димитровград чрез пряко договаряне сграда с площ 33 кв. м в града. Имотът не е необходим за дейността на дружеството и генерира разходи за поддръжка. Продажбата му ще осигури финансов ресурс в „Холдинг БДЖ“, което е продължение на политиката за увеличаване на приходите на държавното дружество. Правителството одобри доклад за резултатите от заседанието на Съвета на ЕС по икономически и финансови въпроси (ЕКОФИН), което се проведе на 10 октомври в Люксембург. На него министрите на финансите обсъдиха темата за данъчното облагане на цифровата икономика и обмениха мнения за направените изводи от Европейския семестър през 2017 г. Съветът одобри мандата на ЕС за заседанието на министрите на финансите и управителите на централните банки на държавите от Г-20 и за годишните срещи на МВФ между 12 и 15 октомври във Вашингтон. ЕКОФИН одобри също заключенията относно финансирането на борбата с изменението на климата за 23-ата сесия на Конференцията на страните към Рамковата конвенция на ООН по изменението на климата. По време на заседанието Европейската комисия представи своето законодателно предложение за окончателна система на ДДС. Съветът „Правосъдие и вътрешни работи“ заседава на 12 и 13 октомври в Люксембург. В част „Правосъдие“ бяха разгледани въпросите за създаването на Европейската прокуратура, обезпечаването и конфискацията и европейската информационна система за регистрите за съдимост. Съветът прие проекта на Регламент за създаване на Службата на Европейския прокурор в условията на засилено сътрудничество с участието на 20 държави-членки. Очаква се Службата да започне да функционира през 2020 г. На заседанието България заяви намерението си по време на своето Председателство на Съвета да работи приоритетно за предприемането на необходимите действия, свързани с институционализирането и функционирането на Службата и за изграждане на отношенията с неучастващите държави членки и партньорските институции и служби, включително Евростат и ОЛАФ. На 13 октомври се проведе заседанието на Съвета по околна среда. На него беше постигнат общ подход по две от ключовите климатични досиета, които се отнасят до секторите извън Схемата за търговия с емисии. Като бъдещ председател на Съвета България изрази готовност да продължи да работи за постигането на бърз напредък по досиетата и в случай, че Естонското председателство не успее да финализира работата по тях, да приключи преговорите. Правителството създаде Консултативен съвет по контрол и одит в публичния сектор. Основната му цел е координиране и синхронизиране на приложимото законодателство и методология, на годишните планове и обмен на информация, както и осъществяване на необходимите контакти с международните партньори. Със създаването му се цели също подобряване на координацията и взаимоотношенията между основните контролни органи в публичния сектор. В консултативния съвет ще участват министърът на финансите, председателят на Сметната палата, началникът на кабинета на министъра на финансите, директорът на Агенцията за държавна финансова инспекция, изпълнителните директори на ИА „Одит на средствата от Европейския съюз“, на ИА „Сертификационен одит на средствата от европейските земеделски фондове“, на Агенцията но обществени поръчки, ръководителят на Главния инспекторат към Министерския съвет и директорът на дирекция „Методология на контрола и вътрешен одит“ в Министерството на финансите. Съветът ще съдейства при провеждането и координацията на дейността в областта на вътрешния контрол в публичния сектор, като така ще допринесе за по-ясно разделение на отговорностите на контролните институции и функции в публичния сектор. Организацията на дейността и административното обслужване на Съвета ще се осъществява от отдел „Методология на контрола“ в дирекция „Методология на контрола и вътрешен одит“ в Министерството на финансите. Двете общини, пострадали най-тежко от пороите на 25 октомври т. г., получават 1 млн. лв. от правителството за преодоляване на последиците от бедствието. На община Камено се предоставят 600 000 лв., а на община Бургас – 400 000 лв., за разчистване на пътната мрежа, речните легла и деретата от наноси и дървесна маса, както и за неотложно възстановяване на увредените сгради и инфраструктурни обекти. По този начин ще се подпомогне възстановяването на нормалния ритъм на живот в засегнатите територии. Сумата ще бъде осигурена от резерва за непредвидени и неотложни разходи по Закона за държавния бюджет. Министерският съвет прие проект на Закон за изменение и допълнение на Закона за данък върху добавената стойност (ЗДДС). С проекта се усъвършенства данъчното законодателство с цел отстраняване на неясноти и улесняване на практическото му прилагане. Предлагат се текстове, които изрично регламентират случаите, в които отпада задължението за извършване на годишна корекция. Прецизирани са разпоредбите, свързани с корекция на ползван данъчен кредит за недвижими имоти и с освобождаването от облагане с ДДС на доставката на „универсална пощенска услуга“. Целта е да не се допуска по-широко тълкуване на освобождаването, предвидено в Директива 2006/112/ЕО. Допълнени са и текстовете, които квалифицират златните монети като инвестиционно злато. В законопроекта е допълнена разпоредбата за регистрация по ДДС, с която данъчно задължените лица се задължават да подадат заявление за регистрация в 7-дневен срок от датата, на която, въз основа на обема и характера на извършваната дейност, може да направи обосновано предположение, че ще достигнат облагаем оборот от 50 000 лв. или повече в рамките на текущия и следващия месец. Предложението има за цел да противодейства на лицата, които избягват регистрация по ЗДДС при извършване на облагаема дейност за определен период от годината (осъществяване на дейност в сезонни обекти в рамките на 2-3 месеца годишно), което налага и намаляването на срока за подаване на заявление за регистрация от 14 на 7 дни. Предлага се и отмяна на разпоредбата, с която се изисква обезпечение при наличие на неуредени задължения, с оглед регистрация по закона. Прецизирана е разпоредбата, предвиждаща обезпечение при доставки на течни горива, като при определени обстоятелства отпада задължението за предоставяне на обезпечения от крайните потребители – лица, които не търгуват, а само пряко потребяват течни горива. В преходните и заключителни разпоредби на законопроекта са предложени промени в Закона за акцизите и данъчните складове, Закона за пощенските услуги, Закона за тютюна, тютюневите и свързаните с тях изделия, Закона за корпоративното подоходно облагане, Закона за данъците върху доходите на физическите лица, Закона за местните данъци и такси, Закона за счетоводството и Закона за ограничаване на плащанията в брой. Допълва се определението за тютюневи изделия, като в обхвата за облагане на тютюневите изделия попадат и препаратите за пушене с водна лула (наргиле), които освен тютюн или заместители на тютюна (изделия на базата на растения, билки или плодове, или изделия в твърдо състояние), съдържат и ароматизиращи сиропи. Въвежда се забрана за публикуване на обяви или съобщения в електронен вид, чрез които се предлагат за продажба акцизни стоки без бандерол и за които акцизът не е заплатен. Пощенските оператори се задължават да изискват от подателите да декларират, че изпращаните акцизни стоки или отпадъци от тютюн са с платен, начислен или обезпечен акциз, както и че същите са с бандерол, когато такъв е задължителен. Предложена е промяна във връзка с новите Правила за търговия с природен газ, които предвиждат всички лица, извършващи сделки с природен газ, да сключват договори с операторите на газопреносните и газоразпределителните мрежи за регулиране на енергийните потоци. С промяната операторите на тези мрежи се задължават да предоставят информация в Агенция „Митници“ на електронен носител, която да съдържа данните от средствата за търговско измерване с цел осъществяване на ефективен контрол. Предлага се създаване на нова разпоредба по отношение на отпечатването на бандеролите, предвид специфичната им роля съгласно националното ни законодателство. Необходимо е отпечатването им да се осъществява под стриктен контрол от страна на Министерството на финансите. Промяната ще създаде условия за по-голяма гъвкавост при производството на бандероли и ще позволи своевременно изпълнение на изискванията на Директива 2014/40/ЕС относно производството, представянето и продажбата на тютюневи и свързани с тях изделия. Предлага се от 2018 г. годишната данъчна декларация на самоосигуряващите се лица по смисъла на Кодекса за социалното осигуряване, както и декларацията по чл. 55, ал. 1, която се изготвя и подава от предприятията и самоосигуряващите се лица – платци на доходи, задължени да удържат и внасят данъци, да се подават само по електронен път. Във връзка с увеличаващия се брой данъчни декларации, подадени по електронен път и тенденцията към преминаване към електронно подаване на всички декларации и справки, свързани с облагането, отпада съществуващата в закона отстъпка от 5% върху данъка за довнасяне при подаване по електронен път на годишната данъчна декларация. За улеснение на местните физически лица при декларирането на доходи от източници в чужбина, изискването на закона за прилагане към годишната данъчна декларация на „удостоверения“ за внесения в чужбина данък и задължителни осигурителни вноски, издадени от компетентните власти на другата държава, се заменя с изискване за прилагане на „доказателства“. В законопроекта се предвижда местните физически лица да могат да декларират в годишната си данъчна декларация придобитите през годината, в това число и за 2017 г., необлагаеми доходи по чл. 13 от ЗДДФЛ, полученото имущество по наследство, завет и дарение, както и полученото имущество с възстановено право на собственост по реда на нормативен акт. Срокът за подаване на справката по чл. 73, ал. 1 от ЗДДФЛ, която се предоставя от предприятията и самоосигуряващите се лица – платци на доходи, за изплатените през годината доходи на физическите лица, се променя от 30 април на края на месец февруари. „Специализираните ремаркета за превоз на тежки или извънгабаритни товари“ отпадат като термин в разпоредбите на чл. 55 от ЗМДТ. Предлага се всички видове ремаркета да се облагат само в състав с моторното превозно средство категория N. Електрическите превозни средства категории L5е, L6е и L7е, определени в чл. 4 от Регламент (ЕС) № 168/2013, се освобождават от данък върху превозните средства. Прецизира се заплащането на данък върху таксиметров превоз на пътници, с което се постига пълно съгласуване между Закона за автомобилните превози и ЗМДТ. Предложените промени прецизират и допълват някои разпоредби с цел по-ясното им разбиране и прилагане в практиката. Прецизира се определението за „нетни приходи от продажби“ и се привежда в съответствие с европейското законодателство. Уточнява се, че когато приложимата счетоводна база на предприятието са Международните счетоводни стандарти, те се прилагат в тяхната цялост, така, както са приети и без изменения. Уточнението се налага във връзка с неяснота относно прилагането на някои разпоредби от Закона за счетоводството (Директива 2013/34/ЕС), които се различават от разпоредбите на Международните счетоводни стандарти. Предлага се нормативно регламентираният праг за ограничаване на плащанията в брой в страната да се намали от 10 000 лв. на 5000 лв. Промяната цели намаляване на сивата икономика и е в съответствие с наложилата се практика в другите държави членки на ЕС, където прагът за плащанията в брой е в диапазон от 2000 до 3000 евро. Ограничението ще се прилага и в случаите на плащания в чуждестранна валута, когато левовата им равностойност е равна на или надвишава 5000 лв. по курса на БНБ в деня на плащането. Мярката ще стимулира текущото отразяване на паричните потоци чрез първични счетоводни документи и ще способства за минимизиране на разплащанията в брой по сделки между лицата, участници в стопанския оборот. По отношение на икономическите оператори и на гражданите не се очаква увеличение на административната тежест, съответно по отношение на администрацията не се очаква увеличение на разходите за администриране на предложената промяна. За прилагане на предложените промени в проекта на ЗИД на ЗДДС не са необходими допълнителни бюджетни средства за изграждане на административен капацитет и техническа обезпеченост. Ефектът върху бюджета от предложената със законопроекта промяна в ЗДДФЛ за отпадане на регламентираната отстъпка от данъка за довнасяне по годишна данъчна декларация се оценява на допълнителни приходи в размер на 1,2 млн. лв. за 2018 година. Другите предлагани промени се очаква да окажат незначителен ефект върху приходите от данъци, който на този етап не може да бъде изчислен с точност. С проекта не се въвеждат в националния правен ред нови норми на правото на Европейския съюз. Министерският съвет одобри позициите и съставите на българските делегации за две междуправителствени комисии за икономическо сътрудничество. На 2 и 3 ноември в София ще се проведе първото заседание на Междуправителствената българо-унгарска комисия за икономическо сътрудничество. Форумът ще се председателства от българския министър на икономиката Емил Караниколов и унгарския министър на външните работи и търговията Петер Сиярто. Ще бъдат обсъдени въпроси в областта на взаимната търговия и инвестициите, енергетиката, транспорта, съобщенията и информационните технологии, туризма и др. Предвижда се Комисията да набележи мерки за разширяване на сътрудничеството и деловите връзки между двете страни в областите от взаимен интерес. Седмата сесия на Междуправителствената българо-белоруска комисия за търговско-икономическо и научно-техническо сътрудничество ще се проведе от 8 до10 ноември в Минск. Ще я председателстват заместник-министърът на икономиката на България Александър Манолев и заместник-министърът на външните работи на Беларус Олег Кравченко. Ще бъдат обсъдени въпроси, свързани с търговията, селското стопанство, информационните технологии и съобщения, образованието и науката, отбраната и др. Правителството одобри законопроекта за бюджет на Националната здравноосигурителна каса за 2018 г. и предлага на Народното събрание да го приеме. В законопроекта са предвидени 3 859 978 хил. лв. приходи и трансфери. Здравноосигурителните приходи са в размер на 3 818 478,0 хил. лв., от които 2 556 292,0 хил. лв. са приходи от здравноосигурителни вноски и 1 262 186,0 хил. лв. са трансфери за здравно осигуряване. Разчетените средства за здравноосигурителни вноски в размер на 2 556 292 хил. лв. са с 276 562 хил. лв. повече в сравнение със същите през 2017 г. Разходите и трансферите са в размер на 3 859 978 хил. лв., в т.ч. разходи в размер на 3 858 395 хил. лв., което е с 409 633 хил. лв. повече спрямо Закона за бюджета на НЗОК за 2017 г. Разпределението на средствата за здравноосигурителни плащания е следното: 1. За медицински дейности – 2 337 060,7 хил. лв., в т. ч: първична извънболнична медицинска помощ – 207 200 хил. лв.; специализирана извънболнична медицинска помощ (вкл. за комплексно диспансерно/амбулаторно наблюдение) - 222 300 хил. лв., медико-диагностична дейност - 83 000 хил. лв., болнична медицинска помощ - 1 824 560,7 хил. лв. 2. За дентални дейности - 157 000 хил. лв. 3. За лекарствени продукти, медицински изделия и диетични храни за специални медицински цели - 1 098 000 хил. лв., като в това число се включват здравноосигурителните плащания за лекарствени продукти, медицински изделия и диетични храни за специални медицински цели за домашно лечение на територията на страната – 718 000 хил. лв.; лекарствени продукти за лечение на злокачествени заболявания в условията на болнична медицинска помощ, които НЗОК заплаща извън стойността на оказваните медицински услуги – 282 000,0 хил. лв.; медицински изделия, прилагани в болничната медицинска помощ - 98 000 хил. лв. В сферата на денталната помощ е заложено осигуряване на 6,5 млн. Броя дентални дейности, което е с 2,6 млн. повече от предходната година. Заложеният в проекта резерв за 2018 г. е в размер на 114 554,3 хил. лв., което представлява три на сто от сумата на приходите от здравноосигурителни вноски и трансферите за здравно осигуряване. В хода на 2018 г. с тях ще се гарантира устойчивост и ритмичност на здравноосигурителните плащания. С проекта се предлагат и изменения и допълнения в Закона за здравното осигуряване. Прецизират се функциите на Надзорния съвет и на управителя на НЗОК. Дава се право на НЗОК да придобива недвижими имоти за нуждите на НЗОК, и при неговото реализиране в дългосрочен план ще се търсят финансово най-ефективните решения за НЗОК. Предлагат се промени, с които се гарантира посочването на отчетен документ при заплащането на потребителската такса на лечебните заведения от НЗОК, както и правото на достъп до наличната информация за ползваната от лицата дентална помощ, а не само до медицинската такава, каквато е действащата разпоредба. Очакваните резултати от приемане на законопроекта са свързани с постигане на по-ефективно разпределение на финансовия ресурс на НЗОК за 2018 г.„ както и придържане към бюджетната дисциплина и прозрачност, определена със Закона за публичните финанси. Правителството измени РМС 286/2017 г., с което се приемат стандартите за делегираните от държавата дейности с натурални и стойностни показатели през следващата година. Стандартите са съобразени с размерите на бюджетните взаимоотношения между централния бюджет и бюджетите на общините според основните допускания за бюджетната прогноза за периода 2018-2020 година. Ключовите политики в сектор „Образование“ ще са насочени към пълно обхващане на всички подлежащи на образование деца и ученици, предотвратяване на отпадането от образователната система и реинтеграция на преждевременно напусналите; повишаване на образователните резултати на всички ученици; осигуряване на подкрепа на педагогическите специалисти и привличане на млади хора в професията. С цел обвързване на финансирането с качеството на образованието, от 2018 г. ще се извърши промяна в системата на делегираните бюджети, като финансирането няма да зависи само от броя на децата и учениците, а и от броя на паралелките, от спецификата на региона, в който се намира училището, а в по-дългосрочен период – и от качеството на образователния процес. Усъвършенстването на механизма на разпределение на средствата от държавния бюджет за предучилищното и училищното образование ще осигури постигане на справедливо и ефективно разпределение на финансовите ресурси в съответствие с потребностите на детските градини и училищата. За реализиране на образователните приоритети ще се изпълняват комплексни мерки и действия, гарантиращи равен достъп до качествено образование чрез осигуряване на безплатен транспорт на децата и учениците и целодневна организация на учебния ден в средищните училища; допълнително финансиране на защитени училища и детски градини. За 2018 г. в сферата на социалните услуги стандартите са променени диференцирано, като за специализираните институции за предоставяне на социални услуги те са увеличени със 7%, с изключение на домовете за стари хора, където увеличението е с 10 процента. За социалните услуги, предоставяни в общността, увеличението на стандартите е в границите от 5% до 13%, като за центровете за социална рехабилитация и интеграция увеличението е с 13%, а за защитените жилища – с 8 на сто. В сферата на културата за 2018 г. стандартите за регионалните библиотеки и за читалищата са увеличени с 14 процента. Въвежда се единен разходен стандарт за всички музеи и художествени галерии с регионален характер, независимо от субсидираната численост. Стандартите са съгласувани с Националното сдружение на общините в Република България. Правителството прие Стратегия за управление на държавния дълг за периода 2018-2020 година. Документът е изготвен на основание Закона за държавния дълг и Закона за публичните финанси, съгласно които министърът на финансите разработва стратегия за управление на държавния дълг за периода на съответната средносрочна бюджетна прогноза. Стратегията за управление на държавния дълг е разработена в съответствие с предвидената бюджетна рамка за 2018 г. и макроикономическите прогнози за развитие за периода 2018-2020 г. Обект на Стратегията е държавният дълг – вътрешен и външен, поет по реда на Закона за държавния дълг. Тя обобщава и очертава водещите принципи и насоки на политиката по управление на държавния дълг, като същевременно описва индикативните мерки и използвания инструментариум за постигане на заложените в нея стратегически цели. Основната цел на политиката по управление на държавния дълг е осигуряването на необходимия ресурс за рефинансиране на дълга в обращение, при необходимост финансиране на държавния бюджет и обезпечаване стабилността на фискалния резерв при оптимално възможна цена и приемлива степен на риск. Министерският съвет прие Решение за мерките, необходими за премахването на опасностите за човешкото здраве и околната среда, възникнали в резултат от бедственото положение на територията на региона за управление на отпадъците в Бургас. Нанесените щети, поради които експлоатацията на регионалната система за управление на отпадъците от девет общини в момента е невъзможна, налагат спешни мерки за осигуряване на временното им съхранение до възстановяването й. С Решението, на основание на чл. 42, ал. 1 от Закона за управление на отпадъците, се определя обособяване на площадки за временно съхранение на отпадъците. До 30 ноември 2017 г. те ще се съхраняват на общинските депа в Бургас, Карнобат, Несебър и Поморие, които са с прекратена експлоатация. Правителството одобри законопроекта за бюджета на държавното обществено осигуряване за 2018 г. С проекта се предлага обезщетението за отглеждане на дете от една до двегодишна възраст да се увеличи от 340 лв. на 380 лв. От 1 януари 2018 г. процентът за всяка година осигурителен стаж в пенсионната формула ще се увеличи от 1,126 на 1,169, т. е. с 3,8 на сто. От 1 юли 2018 г. пенсиите за трудова дейност, отпуснати до края на 2017 г., ще се преизчислят с новия процент за година осигурителен стаж, което ще ги увеличи с 3,8 на сто. От същата дата минималният размер на пенсията за осигурителен стаж и възраст ще се повиши до 207,60 лв., а социалната пенсия за старост ще стане 125,58 лв. Максималният размер на получаваните една или повече пенсии се запазва в размер на 35 на сто от максималния осигурителен доход – 910 лв. Средният размер на пенсията на един пенсионер през 2018 г. се предвижда да стигне 362,97 лв., което е с близо 20 лв. или с 5,5% повече в сравнение с 2017 г. През 2018 г. за изплащане на пенсии са предвидени 9,454 млрд. лв. – с 478,6 млн. лв. повече в сравнение с очакваните разходи през настоящата година. От 1 януари размерът на осигурителната вноска за фонд „Пенсии“ се увеличава с един процентен пункт и става 19,8% за родените преди 1 януари 1960 г. От тях 11,02% са за сметка па работодателя, а 8,78% - от работника. За родените след 31 декември 1959 г. се предвижда размерът на осигуровката за фонд „Пенсии“ да е 14,8 на сто. За останалите осигурителни рискове не се планира промяна в размера на осигуровките. За фонд „Общо заболяване и майчинство“ вноската остава 3,5%, а за фонд „Безработица“ – 1 процент. Те ще се поделят между работодател и работник в съотношение 60% към 40%. За фонд „Трудова злополука и професионална болест“ осигуровката се запазва в размер от 0,4% до 1,1% и е за сметка на работодателя. Със законопроекта се предлага минималният дневен размер на обезщетението за безработица да се увеличи от 1 януари от 7,20 лв. на 9 лв. От същата дата се определя дневен максимален размер на обезщетението 74,29 лв. Променят се изискванията за придобиване право на парично обезщетение за безработица. Предвижда се това право да имат хората, които са се осигурявали за безработица 12 от последните 18 месеца преди прекратяването на осигуряването.", "date": "2017.10.30", "title": "Вижте какво реши правителството днес"}
{"url": "https://www.24chasa.bg/novini/article/6522158", "text": "Министерският съвет одобри законопроекта за държавния бюджет на Република България за 2018 година и актуализираната средносрочна бюджетна прогноза за периода 2018-2020 година, която представлява мотивите към законопроекта. В актуализираната бюджетна прогноза са представени средносрочните икономически перспективи и приоритети на правителството, както и основните параметри на бюджетната рамка за следващата година. Това съобщиха от Министерски съвет. През периода 2018-2020 година правителството ще продължава да насочва своите усилия в подкрепа на запазване на икономическата и финансовата стабилност, както и за създаване на условия за икономически растеж в съответствие със заложените приоритети, цели и мерки в Програмата за управление на правителството на Република България за периода 2017-2021 година. Основните параметри на бюджетната рамка за периода 2018-2020 година показват реалистичност на фискалните цели при спазване на установените фискални правила. В актуализираната прогноза се запазват целите за дефицита по консолидираната фискална програма (КФП), заложени в пролетната средносрочна бюджетна прогноза за периода 2018-2020 година, съответно за 2018 и за 2019 година от 1% и 0,5% от БВП и достигане на балансирана бюджетна позиция през 2020 г., чрез придържане към плавни и премерени консолидационни стъпки в рамките на 0,4-0,5% годишно за прогнозния период. Политиката по приходите е ориентирана към поддържане на икономическия растеж, подобряване на бизнес средата и насърчаване на инвестициите чрез запазване на ниски нива на данъчните ставки на корпоративните данъци и данъците върху доходите на физическите лица, ограничаване на данъчните измами и повишаване на макроикономическата и фискална устойчивост в дългосрочен план. Приходната част на бюджета в средносрочен план е с тенденция на намаление от 36,2% от БВП за 2018 г. до 35,5% от БВП през 2020 година. В средносрочен план не се предвиждат значителни промени при данъците, които са един от основните инструменти на фискалната политика. С цел достигане на минималните нива на акцизните ставки в ЕС и в съответствие с договорения преходен период е прието поетапно увеличаване на акцизната ставка на цигарите за достигане на минималния акциз от 177 лв. на 1000 къса към 01.01.2018 година. Възможностите за финансиране на публичните разходни политики са ограничени в рамките от 37,2% от БВП през 2018 г. до 35,5% от БВП през 2020 г., съобразено със заложените цели за дефицита по КФП и очакваното ниво на приходната част на бюджета. Общите разходи по КФП в средносрочен план показват тенденция на намаление като процент от БВП и имат основен консолидационен принос за постигане на целите за дефицита. Приоритетите в Бюджет 2018 са фокусирани върху мерки, свързани с продължаване на реформите в сектор „Образование“, с отбраната и сигурността, социалната и здравна политика, както и провеждането на Председателството на Съвета на ЕС през първата половина на 2018 година. С Бюджет 2018 се осигурява подкрепа за педагогическите специалисти и привличане на млади хора в професията. Продължава стартиралото през 2017 г. увеличение на възнагражденията на педагогическия персонал в системата на средното образование с цел постигане двойно увеличение на размера на средствата за възнаграждения до 2021 г., предвидено в управленската програма на правителството. С цел обвързване на финансирането с качеството на образованието от 2018 г. ще се извърши промяна в системата на делегираните бюджети, като финансирането няма да зависи само от броя на децата и учениците, а и от броя на паралелките, от спецификата на региона, в който се намира училището, а в по-дългосрочен период – и от качеството на образователния процес. С Бюджет 2018 са осигурени средства за поддържане и развитие на националните отбранителни способности и способностите, свързани с колективната отбрана, включително и средства за изпълнение на одобрените от Народното събрание инвестиционни проекти за придобиване на авиационна техника и на многофункционални модулни патрулни кораби. Предвижда се увеличаване на разходите за персонал, необходими за изпълнението на политиките в областта на отбраната и сигурността. В социалната сфера от 1 януари 2018 г. е предвидено увеличение на обезщетенията и помощите за отглеждане на малко дете от една до две годишна възраст, за отглеждане на дете по чл. 7, ал. 1 от Закона за семейни помощи за деца и на минималния дневен размер на паричното обезщетение за безработица. През 2018 г. се предвижда продължаване на финансирането на социалните услуги „Личен асистент“, „Социален асистент“ и „Домашен помощник“ за подобряване качеството на живот на хората с увреждания, както и на деца, които се нуждаят от постоянна грижа в ежедневието си. Предвидено е и увеличение на средствата за персонал за социалните работници, за да бъде запазен административният капацитет и нормалното функциониране на структурите към министъра на труда и социалната политика. В сферата на здравеопазването за 2018 г. е предвидено допълнително право на разходи в размер на 400 млн. лв. по бюджета на НЗОК. Като приоритетни направления и дейности остават спешната медицинска помощ, електронното здравеопазване, майчиното и детско здравеопазване, асистираната репродукция, лечебните заведения за болнична помощ, както и лекарствената политика. Ще се създадат предпоставки за контрол и ефективност на разходите в системата на здравното осигуряване и за осигуряване на качество на лечението и достъп до медицинска помощ. Допълнителни разходи са предвидени и в подкрепа на приетата от Министерския съвет Концепция за развитие на системата за спешна медицинска помощ в Република България 2014-2020 г. Актуализираната средносрочна бюджетна прогноза за периода 2018-2020 г. предвижда увеличаване на размера на минималната работна заплата от 460 лв. на 510 лв. от 1 януари 2018 година, на 560 лв. от 1 януари 2019 година и на 610 лв. от 1 януари 2020 година. Осигурителната политика за периода 2018-2020 г. предвижда запазване на съотношенията на осигурителните вноски за фондовете на държавното обществено осигуряване. За 2018 г. се повишава размерът на осигурителната вноска за фонд „Пенсии” на ДОО с един процентен пункт. За периода 2018-2020 година се увеличава минималният осигурителен доход за самоосигуряващите се лица, съответно за 2018 година в размер на 510 лв.; за 2019 година – 560 лв.; за 2020 година – 610 лв., като отпада скалата за определяне на диференцирани минимални осигурителни доходи, съобразно облагаемия доход. Промяната в механизма ще доведе до облекчаване на администрирането на този вид доходи както за НАП, така и за задължените лица. От началото на 2018 година се предвижда и увеличение на минималния месечен размер на осигурителния доход за регистрираните земеделски стопани и тютюнопроизводители от 300 лв. на 480 лева. По отношение на пенсионната политика в периода 2018-2020 г. продължава увеличаването на възрастта за придобиване право на пенсия от 1 януари всяка година с по 2 месеца за жените и с по 1 месец за мъжете. Необходимият осигурителен стаж за придобиване право на пенсия и за двата пола продължава да се увеличава с по 2 месеца всяка година до достигане на 35 години и 10 месеца за жените и 38 години и 10 месеца за мъжете през 2020 година. Минималната възраст за пенсиониране на работещите в сектор „Сигурност” продължава да се увеличава с по 2 месеца до достигане на 53 години и 6 месеца през 2020 година. През планирания период са разчетени средства за реализиране на основната част от големи проекти по Оперативна програма „Транспорт и транспортна инфраструктура” 2014-2020 г. като лот 3.1 и лот 3.3 от автомагистрала „Струма“, рехабилитация на железопътната инфраструктура и разширение на метрото в София. Оперативна програма „Региони в растеж” също се характеризира със сериозен размер на разходи за инфраструктура. Управлението на държавния дълг ще бъде в съответствие с основните цели и правила на фискалната политика и ще отчита състоянието и прогнозите в тригодишен хоризонт на основните макроикономически показатели. Към края на първото полугодие на 2017 г. номиналният размер на държавния дълг намалява до 25 199,3 млн. лв. в сравнение с нивото от 25 751,1 млн. лв., отчетено в края на 2016 година, а към края на деветмесечието на 2017 г. номиналният размер на държавния дълг възлиза вече на 23,5 млрд. лв., като въз основа на очакваното изпълнение на дълговите параметри към края на бюджетната година се предвижда до достигне ниво от 23,6 млрд. лв. или под прага на предвиденото в Закона за държавния бюджет за 2017 г. дългово ограничение от 23,9 млрд. лева. През 2018 г. се планира поемането на нов вътрешен държавен дълг под формата на ДЦК в размер до 1 млрд. лв. за частично покриване на предстоящите погашения по дълга на обща стойност от 1,6 млрд. лв., в т.ч. 1,2 млрд. лв. падежи на държавни ценни книжа на вътрешния пазар и 0,4 млрд. лв. погашения по външни държавни заеми. Останалата част от 0,6 млрд. лв. ще бъде покрита със средства, спестени от осигуреното финансиране на планирания дефицит за 2017 г. поради очакванията за балансирано бюджетно салдо към края на годината. Реализирането на отрицателно нетно дългово финансиране се очаква да доведе до намаление на държавния дълг до 23,5 млрд. лв. към края на 2018 г. или 22,3% от прогнозното ниво на БВП. При намаляващо съотношение на държавния дълг към прогнозния БВП през тригодишния период се очаква към края на 2020 г. дългът да възлезе на 23,8 млрд. лв. или 20% от БВП, което се обуславя от подобрената бюджетна позиция на страната.", "date": "2017.10.30", "title": "Правителството одобри Бюджет 2018 г."}
{"url": "https://www.24chasa.bg/novini/article/6522166", "text": "Министерският съвет прие проект на Закон за изменение и допълнение на Закона за данък върху добавената стойност (ЗДДС). С проекта се усъвършенства данъчното законодателство с цел отстраняване на неясноти и улесняване на практическото му прилагане. Това съобщиха от правителствената пресслужба. Предлагат се текстове, които изрично регламентират случаите, в които отпада задължението за извършване на годишна корекция. Прецизирани са разпоредбите, свързани с корекция на ползван данъчен кредит за недвижими имоти и с освобождаването от облагане с ДДС на доставката на „универсална пощенска услуга“. Целта е да не се допуска по-широко тълкуване на освобождаването, предвидено в Директива 2006/112/ЕО. Допълнени са и текстовете, които квалифицират златните монети като инвестиционно злато. В законопроекта е допълнена разпоредбата за регистрация по ДДС, с която данъчно задължените лица се задължават да подадат заявление за регистрация в 7-дневен срок от датата, на която, въз основа на обема и характера на извършваната дейност, може да направи обосновано предположение, че ще достигнат облагаем оборот от 50 000 лв. или повече в рамките на текущия и следващия месец. Предложението има за цел да противодейства на лицата, които избягват регистрация по ЗДДС при извършване на облагаема дейност за определен период от годината (осъществяване на дейност в сезонни обекти в рамките на 2-3 месеца годишно), което налага и намаляването на срока за подаване на заявление за регистрация от 14 на 7 дни. Предлага се и отмяна на разпоредбата, с която се изисква обезпечение при наличие на неуредени задължения, с оглед регистрация по закона, предава БТА. Прецизирана е разпоредбата, предвиждаща обезпечение при доставки на течни горива, като при определени обстоятелства отпада задължението за предоставяне на обезпечения от крайните потребители – лица, които не търгуват, а само пряко потребяват течни горива. В преходните и заключителни разпоредби на законопроекта са предложени промени в Закона за акцизите и данъчните складове, Закона за пощенските услуги, Закона за тютюна, тютюневите и свързаните с тях изделия, Закона за корпоративното подоходно облагане, Закона за данъците върху доходите на физическите лица, Закона за местните данъци и такси, Закона за счетоводството и Закона за ограничаване на плащанията в брой. В Закона за акцизите и данъчните складове (ЗАДС): Допълва се определението за тютюневи изделия, като в обхвата за облагане на тютюневите изделия попадат и препаратите за пушене с водна лула (наргиле), които освен тютюн или заместители на тютюна (изделия на базата на растения, билки или плодове, или изделия в твърдо състояние), съдържат и ароматизиращи сиропи. Въвежда се забрана за публикуване на обяви или съобщения в електронен вид, чрез които се предлагат за продажба акцизни стоки без бандерол и за които акцизът не е заплатен. Пощенските оператори се задължават да изискват от подателите да декларират, че изпращаните акцизни стоки или отпадъци от тютюн са с платен, начислен или обезпечен акциз, както и че същите са с бандерол, когато такъв е задължителен. Предложена е промяна във връзка с новите Правила за търговия с природен газ, които предвиждат всички лица, извършващи сделки с природен газ, да сключват договори с операторите на газопреносните и газоразпределителните мрежи за регулиране на енергийните потоци. С промяната операторите на тези мрежи се задължават да предоставят информация в Агенция „Митници“ на електронен носител, която да съдържа данните от средствата за търговско измерване с цел осъществяване на ефективен контрол. Предлага се създаване на нова разпоредба по отношение на отпечатването на бандеролите, предвид специфичната им роля съгласно националното ни законодателство. Необходимо е отпечатването им да се осъществява под стриктен контрол от страна на Министерството на финансите. Промяната ще създаде условия за по-голяма гъвкавост при производството на бандероли и ще позволи своевременно изпълнение на изискванията на Директива 2014/40/ЕС относно производството, представянето и продажбата на тютюневи и свързани с тях изделия. В Закона за данъците върху доходите на физическите лица (ЗДДФЛ): Предлага се от 2018 г. годишната данъчна декларация на самоосигуряващите се лица по смисъла на Кодекса за социалното осигуряване, както и декларацията по чл. 55, ал. 1, която се изготвя и подава от предприятията и самоосигуряващите се лица – платци на доходи, задължени да удържат и внасят данъци, да се подават само по електронен път. Във връзка с увеличаващия се брой данъчни декларации, подадени по електронен път и тенденцията към преминаване към електронно подаване на всички декларации и справки, свързани с облагането, отпада съществуващата в закона отстъпка от 5% върху данъка за довнасяне при подаване по електронен път на годишната данъчна декларация. За улеснение на местните физически лица при декларирането на доходи от източници в чужбина, изискването на закона за прилагане към годишната данъчна декларация на „удостоверения“ за внесения в чужбина данък и задължителни осигурителни вноски, издадени от компетентните власти на другата държава, се заменя с изискване за прилагане на „доказателства“. В законопроекта се предвижда местните физически лица да могат да декларират в годишната си данъчна декларация придобитите през годината, в това число и за 2017 г., необлагаеми доходи по чл. 13 от ЗДДФЛ, полученото имущество по наследство, завет и дарение, както и полученото имущество с възстановено право на собственост по реда на нормативен акт. Срокът за подаване на справката по чл. 73, ал. 1 от ЗДДФЛ, която се предоставя от предприятията и самоосигуряващите се лица – платци на доходи, за изплатените през годината доходи на физическите лица, се променя от 30 април на края на месец февруари. В Закона за местните данъци и такси: „Специализираните ремаркета за превоз на тежки или извънгабаритни товари“ отпадат като термин в разпоредбите на чл. 55 от ЗМДТ. Предлага се всички видове ремаркета да се облагат само в състав с моторното превозно средство категория N. Електрическите превозни средства категории L5е, L6е и L7е, определени в чл. 4 от Регламент (ЕС) № 168/2013, се освобождават от данък върху превозните средства. Прецизира се заплащането на данък върху таксиметров превоз на пътници, с което се постига пълно съгласуване между Закона за автомобилните превози и ЗМДТ. В Закона за счетоводството: Предложените промени прецизират и допълват някои разпоредби с цел по-ясното им разбиране и прилагане в практиката. Прецизира се определението за „нетни приходи от продажби“ и се привежда в съответствие с европейското законодателство. Уточнява се, че когато приложимата счетоводна база на предприятието са Международните счетоводни стандарти, те се прилагат в тяхната цялост, така, както са приети и без изменения. Уточнението се налага във връзка с неяснота относно прилагането на някои разпоредби от Закона за счетоводството (Директива 2013/34/ЕС), които се различават от разпоредбите на Международните счетоводни стандарти. В Закона за ограничаване на плащанията в брой: Предлага се нормативно регламентираният праг за ограничаване на плащанията в брой в страната да се намали от 10 000 лв. на 5000 лв. Промяната цели намаляване на сивата икономика и е в съответствие с наложилата се практика в другите държави членки на ЕС, където прагът за плащанията в брой е в диапазон от 2000 до 3000 евро. Ограничението ще се прилага и в случаите на плащания в чуждестранна валута, когато левовата им равностойност е равна на или надвишава 5000 лв. по курса на БНБ в деня на плащането. Мярката ще стимулира текущото отразяване на паричните потоци чрез първични счетоводни документи и ще способства за минимизиране на разплащанията в брой по сделки между лицата, участници в стопанския оборот. По отношение на икономическите оператори и на гражданите не се очаква увеличение на административната тежест, съответно по отношение на администрацията не се очаква увеличение на разходите за администриране на предложената промяна. За прилагане на предложените промени в проекта на ЗИД на ЗДДС не са необходими допълнителни бюджетни средства за изграждане на административен капацитет и техническа обезпеченост. Ефектът върху бюджета от предложената със законопроекта промяна в ЗДДФЛ за отпадане на регламентираната отстъпка от данъка за довнасяне по годишна данъчна декларация се оценява на допълнителни приходи в размер на 1,2 млн. лв. за 2018 година. Другите предлагани промени се очаква да окажат незначителен ефект върху приходите от данъци, който на този етап не може да бъде изчислен с точност. С проекта не се въвеждат в националния правен ред нови норми на правото на Европейския съюз.", "date": "2017.10.30", "title": "Правителството прие проект на промени\nв Закона за данък върху добавената стойност"}
{"url": "https://www.24chasa.bg/novini/article/6521654", "text": "Кохезионната политика на Европейския съюз намалява разликите между държавите-членки. В България това може да се види във всеки град, виждаме инфраструктурата, която е изградена през последните 10 години, виждаме построените пречиствателни станции, заводи за преработка на отпадъци, метро. Това посочи министър-председателят Бойко Борисов на среща с членовете на комисията по регионално развитие на Европейския парламент, председателствана от Искра Михайлова. Усилията в тази посока не трябва да спират. България се доказа като надежден партньор и отговорна страна-членка на Европейския съюз, заяви Бойко Борисов. Това съобщиха от Министерски съвет. Членовете на Комисия по регионално развитие се обединиха, че председателството на Съвета на ЕС идва в точния момент за България, защото страната може да покаже реалните постижения от Кохезионната политика и споделените ползи за всички държави членки. Ние ще положим всички усилия да насочим дебатите по време на Българското председателство на Съвета в конструктивна посока, така че да се стигне до работещи решения за развитието на Европейския съюз. Изправени сме пред изключително трудни предизвикателства, а на този фон ние, всички държави членки, трябва да се обединим около Финансовата рамка за следващия програмен период, подчерта Бойко Борисов. Всички държави и европейски институции трябва да насочим усилията си да направим европейските инвестиции по-ефективни, по-лесни и по-бързи за изпълнение, по-видими за гражданите. В срещата участваха още вицепремиерът Томислав Дончев, Искра Михайлова, член на Европейския парламент и Председател на Комисия по регионално развитие, както и евродепутатите Андрей Новаков, Ангел Джамбазки, Станислав Полчак, Йоахим Целер, Констанца Крел, Йенс Нилсон, Матхийс ван Милтенбург, Юнус Омарже.", "date": "2017.10.30", "title": "Борисов се срещна с депутати от комисията по регионално развитие на Европейския парламент"}
{"url": "https://www.24chasa.bg/novini/article/6521637", "text": "Двама мъже са задържани от служители на РУ - Павликени, като съпричастни в извршването на грабеж, съобщиха от полицията. В 23 ч. в неделя в полицейското управление е получен сигнал от 21-годишен мъж от с. Бутово, който съобщил, че му е извършен грабеж. От проведените незабавни действия по разследването е установено, че същата вечер в Павликени между потърпевшия и негови познати е възникнал скандал, при което двама от тях на 33 и 45 год. са му нанесли удари в областта на главата и тялото и са му отмъкнали чанта, с намиращи се в нея мобилен телефон и 540 лв. Двамата са задържани за срок до 24 часа по ЗМВР. По случая е започнато досъдебно производство за грабеж.", "date": "2017.10.30", "title": "Арестуваха двама, пребили \nи ограбили младеж в Павликени"}
{"url": "https://www.24chasa.bg/novini/article/6521651", "text": "Над 60 грама канабис, амфетамин и марихуана иззеха полицаи от Свищов, П. Тръмбеш и В. Търново. В петък в 23,00 ч. в с. Царевец при провеждане на спецализирана полицейска операция е извършена проверка на лек автомобил «Хюндай Акцент», управляван от 48-годишния К. Д. от Свищов. В хода на проверката в пътник в автомобила – С. В. (42 г.) от крайдунавския град, са намерени и иззети пликове, съдържащи около 60 грама канабис и метаамфетамин. Водачът и пътникът са задържани за срок до 24 часа по ЗМВР. Срещу С. В. е започнато бързо производство. Същия ден в П. Тръмбеш е извършена проверка на 45-годишния В. Б. от с. Иванча. В него полицейските служители намерили и иззели цигара, съдържаща около 1 г канабис. При претърсване в дома на В. Б. е намерено и иззето още 1 г от наркотичното вещество. Образувано е бързо производство. В петък в 03,45 ч. при обход в областния град полицейски служители проверили 21-годишния К. П. В него те намерили цигара марихуана. Наркотичното вещество е иззето. По случая е започнато досъдебно производство.", "date": "2017.10.30", "title": "Арестуваха шофьор и спътника му \nс 60 грама трева и метаамфетамин"}
{"url": "https://www.24chasa.bg/novini/article/6521691", "text": "Не мога да коментирам действията на колеги. Той така е преценил. Това каза пред журналисти вицепремиерът и министър на отбраната Красимир Каракачанов във връзка с подадената от здравния министър Николай Петров оставка, предаде \"Фокус\". \"Пред мен не го е мотивирал, а пред министър-председателя\", добави Каракачанов. По думите му Николай Петров не е присъствал на днешното правителственото заседание.                                                                                                                                                                                                                                                                                                                       ", "date": "2017.10.30", "title": "Каракачанов за оставката на здравния министър: Той така е преценил"}
{"url": "https://www.24chasa.bg/novini/article/6521662", "text": "Окръжната прокуратура в Пазарджик внесе обвинителния акт по делото срещу кмета на Батак Петър Паунов (БСП), съобщиха от държавното обвинение. Той ще отговаря за превишаване на правата си при продажба на част от държавен имот. Според прокуратурата той е променил собствеността на парцел в местността „Язовир Батак” от държавна в общинска частна, като е „прескочил” решение на съда от 2014 г., с което имотът е признат за собственост на земеделското министерство. Твърди се, че той е набавил облага за Община Батак в размер на 2400 лв., както и за трето лице, което е купило имота. Паунов ще бъде съден и за самото предложение до общинския съвет за продажбата от есента на 2015 г. Причината – кметът е превишил правомощията си. Ако бъде признат за виновен, той може да получи до 8 години затвор.", "date": "2017.10.30", "title": "Кметът на Батак става подсъдим за превишаване на права"}
{"url": "https://www.24chasa.bg/novini/article/6521667", "text": "Бързо производство за хулиганство е започнато в полицията в  Горна Оряховица срещу 27-годишния В. П. от същия град. В петък в 22,30 ч. в полицейското управление е получен сигна от 27-годишен мъж, който обяснил, че в града е бил засечен от лек автомобил, чийто водач познавал, като служител в частна охранителна фирма. Мъжът го принудил да спре, след което слязъл от колата и му нанесъл няколко удара в областта на лицето. После се оттеглил. След намесата на полицията В. П. е установен и задържан. След преглед на потърпевшия в Спешна помощ – Г. Оряховица е установено, че има разкъсна рана на устната. Срещу В. П. е започнато бързо производство.", "date": "2017.10.30", "title": "Закопчаха охранител, засякъл с кола и набил горнооряховец"}
{"url": "https://www.24chasa.bg/novini/article/6521676", "text": "Кражба на моторен трион разкриха служители на полицейското управление в Елена. В петък в управлението е получен сигнал за кражба на резачката от жилище в Златарица. От проведените незабавни действия по разследването е установено, че извършител на деянието е 10-годишно момче от същия град. Откраднатата вещ е върната на собственика. Материалите по случая ще бъдат докладвани в прокуратурата, с мнение за налагане на възпитателни мерки.", "date": "2017.10.30", "title": "10-годишно момче задигна моторен трион в Златарица"}
{"url": "https://www.24chasa.bg/novini/article/6521700", "text": "Окръжна прокуратура – Велико Търново задържа за 72 часа български гражданин, издирван с Европейска заповед за арест, съобщиха от държавното обвинение. Пламен Г. е обявен за международно издирване от френските власти въз основа на Европейска заповед за арест. Заповедта е издадена на 25.10.2017г. от Прокуратурата в гр. Лил, Република Франция по дело, като лицето се изисква за провеждане на наказателно преследване спрямо него за извършено престъпление – участие в трафик на хора при условията на организирана престъпна група. С постановление на наблюдаващ прокурор българският гражданин е задържан за 72 часа до довеждането му пред съда. Проверката е установила, че ЕЗА отговаря на изискванията на ЗЕЕЗА и е придружена с превод на български език. В законовият срок прокуратура внесе в съда искане за вземане на мярка за неотклонение „задържане под стража”.", "date": "2017.10.30", "title": "Задържаха за 72 часа българин, издирван\nот френските власти за трафик на хора"}
{"url": "https://www.24chasa.bg/novini/article/6521752", "text": "Две досъдебни производства за намерени мъртви кучета са започнати в Перник, съобщи ОДМВР, цитирани от БТА. В края на миналата седмица били получени сигнали, че на ул.\"Вардар\" и в кв. \"Дараците\" са открити трупове на 19 кучета. Пристигналите на място служители на реда направили оглед на местопроизшествията и иззели животните за аутопсия. Граждани сигнализират, че отрова за кучета е разпръсната навсякъде и освен бездомни, са отровени и домашни любимци. Перничани алармират, че никой не прибира труповете на четириногите и гледката е доста потискаща за децата и състрадателните към животните жители на града, а освен това представлява опасност за здравето на хората.", "date": "2017.10.30", "title": "Разследват смъртта на 19 кучета, отровени в Перник"}
{"url": "https://www.24chasa.bg/novini/article/6521763", "text": "Министърът на здравеопазването Николай Петров е извършил един морален акт. Това заяви пред журналисти финансовият министър Владислав Горанов, който допълни, че генералът е подал оставката си на мин.-председателя на среща на четири очи между двамата. Горанов заяви, че се е видял в коридора с подалия оставка здравен министър. \"Това, което разменихме с професора, който смятам за един достоен българки офицер, беше: Няма да допусна по никакъв начин да ми бъде опетнено името, 60 години се боря за това име\". \"Финансовият министър заяви, че държавната финансова инспекция не е сезирана за нарушения във ВМА. Това, с което разполагаме, е вътрешен одит на министерството на отбраната, правен през март 2017 г. Ние ще се запознаем още веднъж с него дали има нарушения\", отговори Горанов на въпрос на журналисти.", "date": "2017.10.30", "title": "Генерал Петров казал на Горанов: Няма да допусна да ми бъде опетнено името (Обновена)"}
{"url": "https://www.24chasa.bg/novini/article/6521760", "text": "СГС върна на прокуратурата обвинителния акт срещу Трайчо, Трайков, Симеон Дянков, Иво Прокопиев, Петър Василев, Любомир Евстатиев и Радослав Рачев. Съдия Костадинка Костадинова прекрати съдебното производство и изпрати делото на СГП за отстраняване на съществени нарушения, които са довели до ограничаване на процесуални права на обвиняемите. Това съобщиха от пресцентъра на Софийския градски съд. В обвинителния акт не са описани конкретни факти, че Рачев, Евстатиев и Василев са действали в съучастие. Посоченият от прокуратурата общ престъпен резултат относно обвиняемия Рачев не съответства на сбора от сумите по отделните деяния. На практика остава неясен механизмът, по който СГП е направила изводите си относно конкретния размер на общия престъпен резултат, причинен от Рачев.      По обвинението, повдигнато срещу Трайчо Трайков, липсва конкретика дали той е бил запознат с действията и решенията на Агенцията за приватизация и следприватизационен контрол и с анализа на инвестиционния посредник за определяне на стойността на предложените за продажба акции, преди да даде разрешение за извършване на разпоредителните сделки. Налице е неяснота в обвинителния акт относно размера на вредите, причинени на държавата, как се формират, от кого са причинени, как и с кое деяние и кои факти формират извод за това.      Съдът констатира и липса на описание какво е трябвало да направи Трайков, за да защити държавния интерес, и да постигне печеливша продажба и то в периода, за който му е повдигнато обвинение.      По отношение обвинението спрямо Иво Прокопиев и Симеон Дянков липсват изложени факти, от които се извежда твърдението, че в инкиримирания период те са действали с цел да набавят на „Булброкърс“ ЕАД облага в размер на 1 276 618,85 лв. по договор за извършване на посреднически услуги. От уточнение се нуждае и инкриминирания спрямо двамата период. Не са описани и конкретни данни, че Дянков и Прокопиев са действали в съучастие. Разпореждането подлежи на обжалване и протестиране в 7 срок от съобщаването му.", "date": "2017.10.30", "title": "СГС върна на прокуратурата обвинителния акт срещу  Трайков, Дянков и Прокопиев"}
{"url": "https://www.24chasa.bg/novini/article/6510321", "text": "Нов рекорден ръст по посещения регистрира сайтът на \"24 часа\" през септември - 8,43% и 9,57% на годишна база - това показват новите данните на Gemius . Това е най-високият резултат, постиган от създаването на 24chasa.bg, а прогнозата за октомври е още по-висока. С новия си резултат сайтът на \"24 часа\" се издига с още едно място в класацията на новинарските сайтове, изпреварвайки сайта на агенция \"Блиц\". Така 24chasa.bg вече е вторият най-голям новинарски сайта, като първо място се държи от \"Вести\", който почти няма свои новини и само препубликува информации от други източници, като разчита основно на трафик, прехвърлен от други сайтове в неговата група. Реално  , защото Gemius измерва само българския трафик, а всеки пети в 24chasa.bg, както и в мобилния   , влиза от чужбина. Мобилният сайт на \"24 часа\" има ръст от 10,72% за септември, което го прави  . В статистика на Gemius влизат и читателите на \"24 часа\" в Instant Articles - 24chasa.bg e и една от първите български медии, които създадоха в началото на годината  , където вече има над 40 000 читатели всеки ден. Gemius oтчита и най-новата аудитория на \"24 часа\" - от аналогичната новинарска платформа AMP, която създадохме наскоро с Google, където вече четат над 20 000 уникални потребители всеки ден. 1. Направихме редизайн на мобилната версия и я обогатихме с още съдържание, включително много видео. Сега мобилната версия на сайта не се различава много визуално от десктоп версията, но зарежда съдържанието по-бързо и е много по-удобна за ползване от мобилно устройство, включително само с една ръка (виж видеото). 2. Създаването на съвместните платформи с Facebook - Instant Articles и с Google - AMP. 2. Глобалната тенденция е до съдържанието да се стига все повече от мобилни устройства. При повечето големи световни новинарски сайтове съотношението мобилни-десктоп потребители е от 50 на 50 до 70% в полза на мобилните версии.  Най-много  медийни канали  има брандът „24 часа” – общо 10, между които десктоп и мобилни сайтове, фейсбук и туитър канали, както и други мултимедийни платформи.   Още един от сайтовете на МГБ – на  , е номер 1 в своя сегмент, показват данните на Gemius за септември. Неговото съдържание се разпространява чрез 5 онлайн платформи. Всички останали сайтове от групата на МГБ имат ръст през тази година, като при повечето той е двуцифрен.", "date": "2017.10.30", "title": "Сайтът на \"24 часа\" с рекорден ръст 8,43% за септември, m.24chasa.bg - №1 новинарски"}
{"url": "https://www.24chasa.bg/novini/article/6521785", "text": "От 1 ноември традиционно започва акция \"Зима\" с цел подготовка за движение във влошени метеорологични условия и повишаване на безопасността на пътя, съобщиха на пресконференция организаторите от Съюза на българските автомобилисти /СБА/ и \"Пътна полиция\". В рамките на кампанията ще бъдат раздадени 300 хиляди листовки с шест съвета към водачите за зимния сезон. Препоръките към шофьорите са да се уверят в техническата изправност на превозното средство, от 15 ноември до 1 март да се движат със зимни гуми с дълбочина на протектора минимум 4 мм, фаровете да са в изправност, превозното средство да е оборудвано с пожарогасител, обезопасителен триъгълник, светлоотразителна жилетка и заредена аптечка за пътна помощ, цитира БТА. В листовките има и съвет към велосипедистите - да се движат винаги с изправни фарове, спирачки, звънец и светлоотразители. Бъдете видими през зимата и в тъмното, носете светли дрехи и се оглеждайте често, особено ако сте с шапка или качулка, препоръчват още от СБА и \"Пътна полиция\". Към днешна дата има 5690 тежки пътни произшествия с 534 загинали и 7161 ранени, съобщи началникът на \"Пътна полиция\" комисар Бойко Рановски. Той отбеляза, че в сравнение със същия период на миналата година са регистрирани 564 по-малко произшествия, загиналите са с 54 души по-малко, а ранените са със 732-ма по-малко. Само за деветте месеца на 2017 г. има съставени 765 670 фишове, електронни фишове и актове за установени нарушения, което е със 136 900 повече в сравнение със същия период на миналата година, посочи Рановски. В първите десет дни на ноември в рамките на акция \"Зима\" ще се извършват засилени проверки, особено на велосипедисти и превозни средства с животинска тяга, и кампания \"С безопасно превозно средство през зимата\". На 6 ноември сме обявили ден без загинали велосипедисти на пътя, съобщи Рановски. От 11 до 20 ноември кампанията ще е насочена към пешеходци и водачи и толерантността на пътя. От 21 до 30 ноември ще се извършват проверки на моторните превозни средства и готовността им за движение в зимни условия - техническа изправност, осветителна система. От началото на тази година има промени в законодателството, които задължават водачите от 15 ноември до 1 март да се движат с гуми с минимум 4 мм дълбочина на протектора, припомни Бойко Рановски. Смяната на гумите е много важен фактор за подобряване на пътнотранспортната обстановка особено при зимни условия, отбеляза той. От 1 до 11 ноември СБА ще отвори безплатно сервизите си, за да могат водачите да се консултират за подготовката за зимата. Могат да им проверят фаровете, гумите, да им дадат съвет, само ако се изискват части, тогава ще е нужно заплащане, обясни председателят на СБА Емил Панчев. Българският Червен кръст, който е традиционен партньор на акция \"Зима\", ще организира открити уроци по пътна безопасност за най-малките ученици от първи до четвърти клас за безопасно пресичане на пътя и оказване на първа помощ.", "date": "2017.10.30", "title": "От 1 ноември стартира акция \"Зима\" за по-голяма безопасност на пътя"}
{"url": "https://www.24chasa.bg/novini/article/6521788", "text": "Чуват се много гласове, че при 3,9-4 % ръст на икономиката да се планира бюджет с дефицит не е най-разумното нещо. Това заяви министърът на финансите Владислав Горанов, след като правителството прие проектозакона за държавния бюджет за 2018 г., тригодишната прогноза за 2018-2020 г. и проектобюджетите на НЗОК и НОИ. Горанов акцентира върху 730-те милиона лева разходи за персонал, което според неговите разбирания е значително. Сигурно може и още, каза той. Заетите в бюджетната сфера естествено имали желание да получават повече. Той цитира Милн и неговия герой Мечо Пух с фразата \"Колкото повече, толкова повече\".  Но поясни, че това не са средства на финансовия министър, а на българските данъкоплатци и трябвало внимателно да се търси баланс между необходимостите във всички сектори. С половин милиард растат пенсиите, това са парите на данъкоплатците, каза Горанов. И припомни, че в бюджета са изведени приоритетите от момента на съставяне на правителството - образование, сигурност, инфраструктура. И бюджетът ги следва Финансовият министър заяви още, че винаги ще има претенции за повече и че правенето на бюджет с икономически растеж е по-трудно, отколкото в период, в който трябва да се ограничават разходите. Тогава всеки знаел, че трябва да търпи рестрикции. Фискалната рамка за след година е оптимална и най-бързо нарастват заплатите там, къде са идентифицирали проблем - средното образование.", "date": "2017.10.30", "title": "Горанов: Бюджет с икономически растеж се прави по-трудно"}
{"url": "https://www.24chasa.bg/novini/article/6521867", "text": "Предотвратен е опит за внасяне на наркотици в затвора в Белене, съобщи говорител на полицията в Плевен. Сигналът е получен в Районното управление на МВР в Белене от служител в затвора, който съобщил, че при проверка на багаж, носен от 42-годишна жена от Велинград, предназначен за 28-годишен лишен от свобода, са намерени наркотици. В пришито парче плат, намиращо се под подплатата на яке, е било укрито полиетиленово пликче с канабис. Незабавно е уведомен дежурен прокурор в град Левски. Образувано е досъдебно производство за престъплението, а приносителката на наркотика е разпитана, уточниха от полицията.", "date": "2017.10.30", "title": "42-годишна опита да вкара в затвора в Белене наркотици, скрити в багаж, хванаха я"}
{"url": "https://www.24chasa.bg/novini/article/6521882", "text": "Работих с проф. Николай Петров като ресорен вицепремиер и впечатлението ми е, че е един много достоен и качествен човек. За съжаление стана жертва на нещо, което според мен е активно медийно мероприятие. Това бе коментарът за  , направен от вицепремиера Валери Симеонов след заседанието на Министерски съвет.  Симеонов дори допусна, че може да става въпрос за умишлена атака срещу здравния министър, тъй като одита заради който той подаде оставка е проверяван от прокуратурата и всичко било наред. За съжаление ГЕРБ така са решили, той е от тяхната квота, отново казвам изключително достоен и качествен човек, каза Симеонов. ", "date": "2017.10.30", "title": "Симеонов за оставката на проф. Петров: Активно медийно мероприятие"}
{"url": "https://www.24chasa.bg/novini/article/6521868", "text": "Каталунските държавни служители се върнаха на работа днес за първи път, след като централните испански власти отстраниха регионалното ръководството и поставиха автономната област под свое пряко управление, предаде Асошиейтед прес. Появиха се спекулации за местонахождението на отстранения каталунски премиер Карлес Пучдемон и неговото правителство, чиято реакция ще бъде от ключово значение за това дали поемането на контрола от Мадрид ще премине гладко или ще срещне съпротива и така ще се задълбочи политическата криза, която продължава един месец, цитира БТА. В началото на работния ден на служителите в официалната резиденция на регионалното правителство в Барселона Пучдемон публикува в Инстаграм снимка от двора на сградата. На резиденцията се вееха както каталунското, така и испанското знаме. Тази трудна за разгадаване публикация, придружена от думите \"Добро утро\" на каталунски и усмивка, накара много хора да се питат дали Пучдемон не се намира вътре в сградата. От снимката не става ясно кога е била направена тя. Реакцията на наброяващите приблизително 200 000 каталунски държавни служители на отстраняването на шефа им и това дали сред тях ще има такива, които като протест ще спрат да ходят на работа, се оценява като ключов фактор, отбелязва Асошиейтед прес.", "date": "2017.10.30", "title": "Каталунци се върнаха на работа, след като Испания пое управлението на областта"}
{"url": "https://www.24chasa.bg/novini/article/6521871", "text": "Самоличността на жена, загинала при ж.п. инцидент, издирва полицията. Това съобщиха от пресцентъра на Областната дирекция на МВР в Стара Загора. Инцидентът е станал на ж.п. гара Калитиново. Пътническият влак, движещ се по направление София - Бургас, е блъснал жена, на железопътния път номер 1 в посока запад - изток. Машинистът и помощник-машинистът са тествани с техн. средство за употреба на алкохол, което е отчело 0.00 промила и за двамата. По случая е образувано досъдебно производство по чл. 342, ал.1 от НК.", "date": "2017.10.30", "title": "Издирват самоличността на жена, блъсната от влак в Старозагорско"}
{"url": "https://www.24chasa.bg/novini/article/6521900", "text": "Бомба бе хвърлена тази сутрин по строителен обект в центъра на Подгорица, а от силата на експлозията се изпочупиха стъклата на приземния етаж на сградата, съобщава в. \"Блиц\", цитиран от БТА. Живеещите в околните сгради са разтревожени, тъй като ръчната граната е била хвърлена в самия център на града. Те съобщили, че обектът, по който е било хвърлени взривното устройство, е собственост на Алмир Мандич, брат на Дамир Мандич, който през 2015 г. бе осъден на 19 години затвор за съучастие в убийството на главния редактор на в. \"Дан\" Душко Йованович. Води се разследване и се очаква съобщение на черногорската полиция.", "date": "2017.10.30", "title": "Бомба избухна в центъра на черногорския град Подгорица"}
{"url": "https://www.24chasa.bg/novini/article/6521893", "text": "С въвеждането в експлоатация на жп линията Баку-Тбилиси-Карс сроковете за превоз на стоки от Китай за ЕС ще бъдат намалени четирикратно. Това заяви днес турският президент Реджеп Тайип Ердоган в интервю за азербайджанските информационни агенции Азертадж, АПА и Тренд, предаде ТАСС, цитиран от БТА. В момента превозите на стоки от Китай за Великобритания, Франция, Германия и други страни по Южния и Северен транспортен коридор, включително и морските превози, отнемат между 45 и 62 дни. Същите товари ще може да бъдат транспортирани по Средния коридор до ЕС за 12-15 дни. С други думи стоките от Китай за ЕС по жп линията Баку-Тбилиси-Карс ще стигат до страните от ЕС за една четвърт от времето, за което стигаха преди, каза Ердоган. По думите му в момента стоките, транспортирани от Китай в Европа, са над 240 милиона тона. Ако дори 10 процента от тези стоки бъдат транспортирани през Средния коридор, преминаващ през нашите страни, ще превозваме допълнително 24 милиона тона товар, каза турският президент. Той изрази увереност, че дори тези причини ще бъдат достатъчни за превръщането на жп линията Баку-Тбилиси-Карс и Средния транспортен коридор във важна част от историческия \"Път на коприната\". Според Ердоган наред с икономическите преимущества новата жп линия ще укрепи мира, безопасността, стабилността, ще подобри социалното положение на хората. Жп линията Баку-Тбилиси-Карс, която ще бъде открита днес, ще свърже железопътната мрежа на Азербайджан, Грузия и Турция в единен транспортен коридор. Общата дължина на новата жп линия е 826 километра. Първоначално се планира годишно да се превозват 5-6,5 милиона тона товара годишно, а по-нататък се очаква превозваните стоки да достигнат 15-17 милиона тона годишно, посочва ТАСС.", "date": "2017.10.30", "title": "Eрдоган: Жп линията Баку-Тбилиси-Карс съкращава 4 пъти сроковете за превоз на стоки от Китай за ЕС"}
{"url": "https://www.24chasa.bg/novini/article/6521756", "text": "От 27-ми до 29-ти октомври, в Червената къща и Централния военен клуб се състоя фестивалната част на международния форум за компютърни изкуства „Компютърно пространство“, computerspace.org, където имаше серия от изложби на компютърна графика, анимация и технология за виртуална реалност, семинари, демонстрации и връчване на наградите от конкурсната част. Посетителите имаха удоволствието да видят множество презентации, изнесени от експерти на световно ниво. Форумът е некомерсиално събитие, провеждащо се за 29-ти пореден път и показващо световните тенденции в областта на компютърните изкуства- компютърна графика, компютърна анимация, електронна музика, уеб дизайн, мобилни арт приложения и интерактивни инсталации. Тази година имаше голямо разнообразие от презентации на български и на чуждестранни експерти от цяла Европа. На образователните семинари можеха да се научат интересни подробности за интерфейси за хора с увреждания (Брайлови принтери, “екрани” за хора със зрителни увреждания, клавиатури за слепи и др.), за приложението на CAD/CAM системите в областта на изкуството, т.е. не за инженери и архитекти, а за художници и дизайнери. Интересен, както винаги, беше и разделът “Връзка между нови и стари медии”, където се включваха семинари за приложението на принципите на традиционната анимация в компютърната, за историята на българския комикс (документален филм за емблематичното списание “Дъга”) и други събития. Интерес предизвикаха и демонстрациите, направени с VR за хора със зрителни увреждания. Въпреки че може да изглежда куриозно, виртуалната реалност дава понякога възможност на хората със зрителни увреждания да видят неща, които не могат да бъдат видени без тези устройства. Достъпността на интерфейсите на сайтове и софтуерни продукти, стандартите за достъпност бяха едни от акцентите на Форума. Експерти във филмовата индустрия представиха специалните визуални ефекти и смесените форми на кино и анимация. Използването на дигиталното видео за приобщаващо обучение, както и конкретни обучителни продукти, изработени по проект InDVT, финансиран по програма Еразъм+, бяха представени от Росен Петков от Студентското общество за компютърно изкуство. Известни автори и експерти, като Florian Walraven от Холандия, Viktor Garci?a -Испания, Tea Tomescu- Румъния, Manuella Blackburn- Великобритания, Ug?urcan O?ztekin- Турция, Alexander Stricker- Германия споделиха своя опит в областта на компютърната графика, анимация и електронна музика. Изложбите по компютърна графика, интерфейси за хора с увреждания и CAD/CAM за художници предизвикаха любопитството на посетителите и дадоха възможност да се видят и тестват продукти и технологии в областта на синтеза наука-изкуство. Кураторите на изложбите Валентин Милев, Николай Михайлов и производителите на продукти за хора с увреждания BG Assist бяха подбрали непознати и малко познати софтуерни и хардуерни решения, с които предизвикаха интереса на посетителите. Накрая на фестивала бяха представени проектите от конкурса „Компютърно пространство“, като победителите бяха наградени в голямата зала на Централния военен клуб. Тази година имаше над 100 регистрирани проекти от България и от чужбина. Бяха връчени наградите в 8-те категории на конкурса- компютърна графика, компютърна анимация, електронна музика, уеб дизайн (4 подкатегории), мобилни арт приложения. Г-жа Малина Едрева от Постоянната комисия по образование, култура, наука и културно многообразие на Столична община връчи награди в категория „Уеб дизайн- общество и институции” както и специалните награди за обществено значими проекти. Награди връчиха и г-жа Биляна Генова- директор на Дирекция “Култура” на Столична община, г-жа Наталия Митева- програмен директор “Образование” във Фондация “Америка за България”, г-н Росен Петков- председател на Организационния комитет на “Компютърно пространство”, г-н Георги Шарков- национален координатор по киберсигурност и съветник на Министъра на отбраната, г-жа Цветомира Златева и г-жа Иванка Михайлова- експерти в Център за развитие на човешките ресурси- координатор на програма Еразъм+ на ЕС за България и редица други представители на институции и организации. Събитието е част от календара на културните събития на Столична община, а образователните семинари са подкрепени от Фондация “Америка за България”. Повече за фестивала на международния форум за компютърни изкуства „Компютърно пространство“, можете да научите на computerspace.org, както и да намерите допълнителна информация на Facebook страницата Computer Space form.", "date": "2017.10.30", "title": "29-тото издание на международния форум за компютърни изкуства „Компютърно пространство“ за пореден път показа световните постижения в областта на компютърните изкуства"}
{"url": "https://www.24chasa.bg/novini/article/6521939", "text": "Окръжният съд в Добрич задържа под стража сръбски гражданин със статут на постоянно пребиваващ в България и столичанин за кражба на пари и използване на чужди дебитни карти, съобщи пресцентърът на институцията. Срещу 37-годишния чужденец Иван М. и 44-годишния Борислав Еф. са повдигнати обвинения, че на 25 октомври т.г. от паркиран зад сградата на пощата в Добрич лек автомобил, чрез използване на техническо средство, са отнели портфейл с дебитни карти и 1000 лева. През деня те използвали няколко пъти платежните инструменти, като изтеглили общо 4800 лева. Пострадалият гражданин подал веднага жалба в полицията. Междувременно в областната дирекция на МВР е бил получен и оперативен сигнал от областната дирекция на МВР във Велико Търново, че известни на полицията лица се намират на територията на Добрич и могат да извършат престъпления. Веднага е било предприето издирване, включително и проследяване чрез системата на агенцията \"Пътна инфраструктура\". Автомобилът на двамата мъже е бил засечен в Обзор и те са били задържани. Сръбският гражданин е осъждан девет пъти, включително за извършване на същите по вид престъпления. Столичанинът също има предходни осъждания и образувани нови наказателни производства за извършени идентични с настоящето престъпни деяния, посочват от пресцентъра на Съдебната палата.", "date": "2017.10.30", "title": "Задържаха сърбин и столичанин за ползване на чужди дебитни карти"}
{"url": "https://www.24chasa.bg/novini/article/6521966", "text": "Гръцката полиция е разкрила комбина с месо, внасяно от България, а след това продавано като гръцко на местния пазар, съобщава електронното издание Нюз.ин, цитирано от БТА. Недекларираният оборот е на стойност 1,7 млн. евро, а измамата с ДДС надхвърля 220 милиона евро. Две търговски фирми са извършвали незаконната търговия с месо в района на Ахая, полуостров Пелопонес, Западна Гърция. Властите разследват дали в тази комбина има замесени и други фирми.", "date": "2017.10.30", "title": "Гръцката полиция разкри комбина с месо, внасяно от България"}
{"url": "https://www.24chasa.bg/novini/article/6521985", "text": "Испанските власти дадоха на отстранените от постовете им членове на каталунското регионално правителство няколко часа, за да приберат от кабинетите личните си вещи. Това съобщи днес вътрешният министър на Испания Хуан Игнасио Соидо, цитиран от ТАСС и Асошиейтед прес. Мадрид обаче предупреди, че бившите каталунски ръководители рискуват криминални обвинения, ако се опитат да изпълняват официални задължения. Тази сутрин един от бившите членове на регионалното правителство публикува в Туитър своя снимка с пояснение, че е в кабинета си и \"изпълнява задълженията, възложени от народа на Каталуния\", отбелязва ТАСС. Испанският вътрешен министър призова бившите каталунски ръководители да бъдат \"благоразумни и да се посветят на подготовката за предстоящите на 21 декември избори\" в областта. Междувременно испанският министър на външните работи Алфонсо Дастис каза, че се надява и вярва, че регионалните избори в Каталуния ще доведат до оставането на областта в Испания, предаде Ройтерс. \"Надяваме се с помощта на тези избори да възстановим законното управление и върховенството на закона в Каталуния\", заяви Дастис при посещение в Киев. \"Надяваме се и вярваме, че след тези избори Каталуния отново ще бъде същото общество като преди: отворено и интегрирано\", каза той.", "date": "2017.10.30", "title": "Мадрид даде срок на каталунските министри да приберат от кабинетите личните си вещи"}
{"url": "https://www.24chasa.bg/novini/article/6521806", "text": "За приготвяне на кисело зеле се използват главно късно зрелите сортове, които съдържат по-голям процент захар - Кьосе, Ликоришко бяло, Дъбенско, Маринополско и др. В него се запазват до 90 на сто от съдържащия се в прясното зеле витамин С. За приготвяне на кисело зеле на глави са необходими два пъти повече съдове, в сравнение с приготвянето на нарязаното. Освен това хранителната стойност на зелето на глави запазва ценните вещества и витамини в саламурата. То се използва за приготвяне на чудесни сърмички и други вкусотийки, цяла зима.", "date": "2017.10.30", "title": "Как се прави кисело зеле?"}
{"url": "https://www.24chasa.bg/novini/article/6521875", "text": "Главен виновник за залавянето на Васил Левски не е нито Димитър Общи, нито поп Кръстьо. В генезиса на драмата е вградена пословичната женска глупост. От нея тръгва голготата на Апостола към бесилото и безсмъртието. В спомените си “Как ние освобождавахме България” Михаил Греков разказва за едно гостуване в дома на Любен Каравелов. Седнали на трапезата и стопанката заръчала на Христо Ботев: “Христо, я вземи гърнето, па го напълни с вино!”. “Само това чакаше Ботев, който припна като сърна с гърнето в ръка и само след няколко минути изнесе шипящото като змия драгошанско вино”, свидетелства гостът. “Че що си толкози препълнил!”, укорила го Каравеловица. “Е, госпожо, когато се прелива, то е на добро!”, отвърнал поетът. Наталия Петрович Съпругата на Каравелов има заслуги в освободителното движение. Ната, както я наричат, върти колелото на печатарската машина. Изпълнява куриерски задачи между Букурещ и Русчук. Пренася през Дунава пушката, сабята и униформата на Васил Левски. По ирония на съдбата обаче пак тя допуска фатална грешка! След Арабаконашкия обир през септември 1872 г. Високата порта протестира пред румънското правителство. От Влашко се дърпат конците на революционната организация, оплакват се османлиите. Като председател на БРЦК, Любен Каравелов е викнат в букурещката префектура, където му съобщават, че трябва да напусне страната. “В това време Наталия, жената на Каравелов, събира по-важната кореспонденция между Левски и Каравелова в един чувал и, като сръбкиня, предава я за по-сигур в сръбското консулато. Чувалът бил обаче откраднат от консулството и продаден на турския комисар в Букурещ! Тоя пък го праща в София на извънредния съд.” Между книжата агите откриват фотография на Васил Левски и за първи път виждат образа му. Дотогава поробителите имат само устни описания на Демона на империята. По тях арестуват набедени двойници на Апостола. Такъв е неговият адаш Васил Иванов от еленското село Беброво. През 1870 г. той е по търговски дела във Враца. Като го мяркат, заптиетата моментално го тикат в кауша. Озаптеният се тръшка и настоява, че Никой не му обръща внимание. През Видин сбърканият Левски е изпратен в Русчук, за да го съдят. Той обаче успява да извести близките си в Елена за сполетялата го беда. По същото време там се получава и запитване от властите дали познават такова и такова лице. Васил отървава въжето, понеже мюдюринът декларира, че комити и бунтовници в чорбаджийска Елена няма! Сега от фотопортрета, направен през 1872 г. в Букурещ, гледа автентичният Левски. Мазхар паша заповядва да се извадят 1000 копия и да се изпратят на всички агенти от двете страни на Балкана. Саиб паша пък нарежда кадрото да бъде изложено по градове и села. По-първите люде са привиквани да го съзерцават. Изневиделица Левски го разпознават в село Хърсово и веднага му слагат прангите. Арестантът е докаран в София, където се оказва, че приликата е само външна. Фалшивият Левски бил търговец на шаяци и терлици, а на всичкото отгоре и турчин - казвал се Осман. За този случай е информиран руският вицеконсул в Пловдив Найден Геров. Информаторката е знатната софиянка Йорданка Филаретова. Известна като Госпожата, с дата 30 декември 1872 г. тя му пише: “Друго по-ново от тези работи не зная, освен че от 3-4 дена насам се очекува в градът ни Дяконо (Левски), който казват, че бил уловен от т. правителство на Хърсово като се качувал на парахода да премине на отсрещната страна, още завчера слушах, че отишли от тука заптиета да го пресрещнат, но до този час още не са го докарали. за последните дни на Васил Левски. Същото писмо завършва с послепис: “В този час, като свърших писмото си, научих се, че докарали Левски в един шеркет, обкован в железа и придружен от няколко заптиета.” Шеркет е покрита каруца, а окованият вече е истинският Апостол на свободата! На 13 януари 1873 г. Филаретова пише на Николай Чалики в консулството: “Не зная дали ви е известно как е уловен този Левски, но нека ви кажа доколкото съм чула, че той се е доста борил, като е убил и ранил няколко заптиета и най-сетне, като сполучили да ранят и него на дясната страна у главата, тогава му се замаяло свяс и паднал полумъртъв в ръцете на неприятелите си, но за раните му, както слушам, не ще да са дотолкози опасни, следователно той бе изваждан до завчера само няколко пъти на истинтак…” След това Йорданка Филаретова предава държанието на Левски пред съда. Посочил Димитър Общи за ренегат, никого не издал, а за себе си казал, че е “слуга” на революционния комитет. “Заради комитета казал така - пише Госпожата, - че неговата цел не била противо тур. народ, нито противо царя, а против чиновниците му, които не изпълнявали точно царските заповеди, и щели да работят дотогава, до когато намерят сгодно време да се явят пред царя и да му съобщят всичките злоупотребления в държавата му, с една реч искат изпълнението на Хатихумаюна.” Хатихумаюнът е султански ферман от 1856 г., който уж гарантира равни права на мюсюлманите и християните в империята. Причината е, че той върши нещо на своя глава, без да съгласува действията си с Азиатския департамент на Външното министерство. Без благословията на приснопаметния Дядо Иван. Вътрешната революционна организация на Васил Левски е чисто българско дело! След Арабаконашкия обир имперските тайни служби са вдигнати под тревога. Найден Геров трябва да праща доклади в Петербург. На 2 декември 1872 г. той се оплаква на Евлоги Георгиев: “Тия дни ме е налегнала толкова работа, дето за друг път оставям да Ви пиша онова, дето има да си пишем, а сега ще Ви кажа едно нещо, което може и да се е дочуло до Вас, но не съвсем вярно.” “Знаете, че преди два месеца нещо се разби пощата при град Орхание в Софийско. Местните началства най-после издирили хайдутите, които са българи. Помежду тях имало някой си Димитър, който е по-пръв от них. Той е пришълец неизвестно отде. Турците го наричат Сръб Димитър, а българите го имат за грък. Той изказал, че имало един революционен комитет, който работи за освобождение на българите, и показал мнозина като членове на тоя комитет, та иззатворили 60-70 души.” “Всичко това е работа на бивший дякон Василий Левский - заключава Геров, - карловец, който 3-4 години ходи из България да проповедува, че уж има някакъв комитет, който приготовлява освобождението на българите, и е излъгал мнозина да му се поведат.” След като получава сведенията от Йорданка Филаретова, “Сообщаемыя Вами сведения о Софийском деле поразительны”, поздравява го негово превъзходителство Иван Иванов на 8 януари 1873 г.- Если же и Левскаго поймали, то этот господин своими показаниями конечно увлечет и других болгар ничем невиноватым”, тюхка се за клетниците братушката. “Где схватили Левскаго, не знаете ли Вы? - пита Иванов на 17 януари. - Бедные болгаре попадают с подобными господами на ловушку, без всякой надежды в будущем, по крайней мере в сию минуту, выносят несчастия.” Ловушка е “капанът” на Васил Левски, в който влизат българските революционери. Без надежда за бъдещето, защото надеждата носи само Русия. Тя ще ни освободи, за да ни зароби отново като Задунайская губерния! Оттегля се от революционната дейност и започва да издава просветителското списание “Знание”. Туберкулозен бацил дълбае гърдите му. Освобождението го сварва с непоправимо здраве. Въпреки страданията възрожденецът планира да пренесе печатницата си в Русе. “Ходих при Каравелова да го видя, който е от няколко деня болен”, пише в дневника си Никола Обретенов на 18 ноември 1878 г. Любен посреща новата година в мъки. Повръща кръв и бълнува. На 21 януари 1879 г. пак Обретенов хроникира: “Таз заран доде г-жа Ната на Каравелова жена му в дома и каза, че понеже Каравелов е зле болен, затова да отиде майка ми в тях и в случай, че умре да й помага. Къде обед си доде майка и ми каза, че Каравелов е свършил вече, т. е. простил се е от този свят.” Баба Тонка, отгледала четирима поборници за българската свобода, затваря очите и на Любен Каравелов. След смъртта на Любен тя живее при брат му Петко и Екатерина Каравелови. Получава 50 лева поборническа пенсия. През 1887 г. избухват офицерски бунтове в Силистра и Русе. Финансирани от Русия, рубладжиите целят държавен преврат. Наталия е близка с Олимпий Панов, един от превратаджиите. По нареждане на Стефан Стамболов е прогонена от България. Сключва втори брак с някой си Авксентий Авксентиев. Умира на 22 юли 1905 г. в Карлови Вари. Погребана е в Белград. ПЕСНОПОЙКА В Карлово и околните села има народна песен за майката на Васил Левски. В нея Гина Кунчева търси Минчо Хаджинедев. Наречен Пищовлията, той е един от най-близките сподвижници на Апостола. Оставя потресаващата летописна бележка: “Убесиха в София Василя, февруари ден шести, му го резаха въжето аскерите за по три гроша парче. Отидохме с Гели Китов и Кола Новачки та му запалихме вощеници у Света Петка. Амин.” Пищовлията загива по време на карловското клане, известно като Страшното. През Руско-турската война над 900 българи падат под ятагана и увисват на бесилото. Минчо е подкаран към Пловдив, сечен парче по парче от поробителите. Песента е пята от Рада Богданова Митова. Записана е в Карлово от баща ми Георги Тахов.", "date": "2017.10.30", "title": "Женска глупост погуби Васил Левски"}
{"url": "https://www.24chasa.bg/novini/article/6522030", "text": "Специализираната прокуратура повдигна обвинения на петима участници в организирана престъпна група за разпространение на различни видове наркотици в София. Това съобщиха от пресцентъра на Апелативна специализирана прокуратура. Участниците са задържани на 25 октомври 2017 г. при специализирана операция на ГДБОП и Специализираната прокуратура в ж.к. \"Обеля\" и \"Люлин\". Доказателствата сочат, че групата е действала организирано от началото на 2017 г. Ръководителят Никола Д. осигурявал наркотичните вещества на едро. Участниците ги пласирали и се отчитали пред него, като всеки от тях изпълнявал и конкретни задачи в групата. По време на операцията по задържането в дома и автомобила на Никола Д. са намерени и иззети 500 г амфетамини, 360 г марихуана и 6 г кокаин. Извършени са претърсвания на 17 адреса и автомобили на участниците, събрани са множество доказателства, в т.ч. свидетелски показания, дадени пред съдия. По искане на Специализирана прокуратура, на 28 октомври 2017 г. Специализираният наказателен съд наложи мярка за неотклонение „Задържане под стража“ на ръководителя на групата и на един от участниците – Цветелин Д. С прокурорски постановления на останалите трима от групата са наложени парични гаранции между 500 и 2000 лева. По-леките им мерки за неотклонение са наложени от обвинението заради съдействие на разследването и пълни самопризнания за извършваните престъпни деяния.", "date": "2017.10.30", "title": "Неутрализираха група за наркотици в София, петима са с обвинения"}
{"url": "https://www.24chasa.bg/novini/article/6522041", "text": "Един ученик загина и още четирима души бяха ранени при падане на дърво в училищен двор в източния турски град Муш, съобщи турската телевизия НТВ, цитирана от БТА. Дървото е било изкоренено заради силния вятър в района. Едно дете е загинало на място. Пострадали са още трима ученици и един учител. Линейки пътуват към мястото на инцидента.", "date": "2017.10.30", "title": "Дърво падна от силния вятър и уби ученик в Турция, други 4-ма са ранени"}
{"url": "https://www.24chasa.bg/novini/article/6522161", "text": "Двете общини, пострадали най-тежко от пороите на 25 октомври т. г., получават 1 млн. лв. от правителството за преодоляване на последиците от бедствието. На община Камено се предоставят 600 000 лв., а на община Бургас – 400 000 лв., за разчистване на пътната мрежа, речните легла и деретата от наноси и дървесна маса, както и за неотложно възстановяване на увредените сгради и инфраструктурни обекти. По този начин ще се подпомогне възстановяването на нормалния ритъм на живот в засегнатите територии. Сумата ще бъде осигурена от резерва за непредвидени и неотложни разходи по Закона за държавния бюджет.", "date": "2017.10.30", "title": "Правителството отпуска 1 млн. лв. за щетите от пороите в общините Бургас и Камено"}
{"url": "https://www.24chasa.bg/novini/article/6522179", "text": "Три верижни катастрофи затрудниха движението по варненските пътища през уикенда. Срещу виновните шофьори са образувани предварителни производства. Жертви при инцидентите няма. Първата катастрофа е предизвикана от 60-годишен варненец. Причината е висока скорост. Той застигнал спрял автомобил по пътя от Белослав към морската столица. След удара спрялата кола навлязла в съседното платно и се забил в идващото митсубиши. То пък излетяло от пътя и се обърнало по таван. Пострадал е шофьорът на третата кола, който е откаран в болница със спукване на гръден кош и контузия на дясно ухо, прегледан е и отказва да бъде хоспитализиран. Другият инцидент блокира едно от най-оживените кръстовища във Варна - между булевардите \"Република\" и \"Сливница\". 77-годишен пенсионер засякъл при ляв завой сузуки, което се завъртяло на пътя и ударило товарен фолксваген. Пострадала е 31-годишна пътничка от сузукито, която е откарана в болница с травми, без опасност за живота. Високата скорост е причината за третата катастрофа по бул. \"Владислав\". 25-годишен мъж от Суворово карал прекалено бързо, не успял да овладее колата, блъснал се в движещия се пред него фолксваген, който ударил реното пред него. При инцидента е пострадала 22-годишна жена от първия автомобил, която получила контузни наранявания, прегледана е и е освободена за домашно лечение. Друг млад мъж на 25 години, от Бургас, се удари последователно в три крайпътни дървета, малко след местността Харамията, по пътя към родния си град. Заради високата скорост, с която карал мерцедеса си, той изтървал контрола над возилото. Откаран е в болница с различни контузии и комоцио. Колата е сериозно намачкана.", "date": "2017.10.30", "title": "Три верижни катастрофи блокираха варненските пътища"}
{"url": "https://www.24chasa.bg/novini/article/6522183", "text": "Правителството одобри законопроекта за бюджет на Националната здравноосигурителна каса за 2018 г. и предлага на Народното събрание да го приеме. В законопроекта са предвидени 3 859 978 хил. лв. приходи и трансфери. Здравноосигурителните приходи са в размер на 3 818 478,0 хил. лв., от които 2 556 292,0 хил. лв. са приходи от здравноосигурителни вноски и 1 262 186,0 хил. лв. са трансфери за здравно осигуряване. Разчетените средства за здравноосигурителни вноски в размер на 2 556 292 хил. лв. са с 276 562 хил. лв. повече в сравнение със същите през 2017 г. Разходите и трансферите са в размер на 3 859 978 хил. лв., в т.ч. разходи в размер на 3 858 395 хил. лв., което е с 409 633 хил. лв. повече спрямо Закона за бюджета на НЗОК за 2017 г. Разпределението на средствата за здравноосигурителни плащания е следното: 1. За медицински дейности – 2 337 060,7 хил. лв., в т. ч: първична извънболнична медицинска помощ – 207 200 хил. лв.; специализирана извънболнична медицинска помощ (вкл. за комплексно диспансерно/амбулаторно наблюдение) - 222 300 хил. лв., медико-диагностична дейност - 83 000 хил. лв., болнична медицинска помощ - 1 824 560,7 хил. лв. 2. За дентални дейности - 157 000 хил. лв. 3. За лекарствени продукти, медицински изделия и диетични храни за специални медицински цели - 1 098 000 хил. лв., като в това число се включват здравноосигурителните плащания за лекарствени продукти, медицински изделия и диетични храни за специални медицински цели за домашно лечение на територията на страната – 718 000 хил. лв.; лекарствени продукти за лечение на злокачествени заболявания в условията на болнична медицинска помощ, които НЗОК заплаща извън стойността на оказваните медицински услуги – 282 000,0 хил. лв.; медицински изделия, прилагани в болничната медицинска помощ - 98 000 хил. лв. В сферата на денталната помощ е заложено осигуряване на 6,5 млн. Броя дентални дейности, което е с 2,6 млн. повече от предходната година. Заложеният в проекта резерв за 2018 г. е в размер на 114 554,3 хил. лв., което представлява три на сто от сумата на приходите от здравноосигурителни вноски и трансферите за здравно осигуряване. В хода на 2018 г. с тях ще се гарантира устойчивост и ритмичност на здравноосигурителните плащания. С проекта се предлагат и изменения и допълнения в Закона за здравното осигуряване. Прецизират се функциите на Надзорния съвет и на управителя на НЗОК. Дава се право на НЗОК да придобива недвижими имоти за нуждите на НЗОК, и при неговото реализиране в дългосрочен план ще се търсят финансово най-ефективните решения за НЗОК. Предлагат се промени, с които се гарантира посочването на отчетен документ при заплащането на потребителската такса на лечебните заведения от НЗОК, както и правото на достъп до наличната информация за ползваната от лицата дентална помощ, а не само до медицинската такава, каквато е действащата разпоредба. Очакваните резултати от приемане на законопроекта са свързани с постигане на по-ефективно разпределение на финансовия ресурс на НЗОК за 2018 г.„ както и придържане към бюджетната дисциплина и прозрачност, определена със Закона за публичните финанси.", "date": "2017.10.30", "title": "Одобрен е проектът на закон за бюджета на НЗОК за 2018 г."}
{"url": "https://www.24chasa.bg/novini/article/6522185", "text": "Правителството одобри законопроекта за бюджета на държавното обществено осигуряване за 2018 г. С проекта се предлага обезщетението за отглеждане на дете от една до двегодишна възраст да се увеличи от 340 лв. на 380 лв. От 1 януари 2018 г. процентът за всяка година осигурителен стаж в пенсионната формула ще се увеличи от 1,126 на 1,169, т. е. с 3,8 на сто. От 1 юли 2018 г. пенсиите за трудова дейност, отпуснати до края на 2017 г., ще се преизчислят с новия процент за година осигурителен стаж, което ще ги увеличи с 3,8 на сто. От същата дата минималният размер на пенсията за осигурителен стаж и възраст ще се повиши до 207,60 лв., а социалната пенсия за старост ще стане 125,58 лв. Максималният размер на получаваните една или повече пенсии се запазва в размер на 35 на сто от максималния осигурителен доход – 910 лв. Средният размер на пенсията на един пенсионер през 2018 г. се предвижда да стигне 362,97 лв., което е с близо 20 лв. или с 5,5% повече в сравнение с 2017 г. През 2018 г. за изплащане на пенсии са предвидени 9,454 млрд. лв. – с 478,6 млн. лв. повече в сравнение с очакваните разходи през настоящата година. От 1 януари размерът на осигурителната вноска за фонд „Пенсии“ се увеличава с един процентен пункт и става 19,8% за родените преди 1 януари 1960 г. От тях 11,02% са за сметка па работодателя, а 8,78% - от работника. За родените след 31 декември 1959 г. се предвижда размерът на осигуровката за фонд „Пенсии“ да е 14,8 на сто. За останалите осигурителни рискове не се планира промяна в размера на осигуровките. За фонд „Общо заболяване и майчинство“ вноската остава 3,5%, а за фонд „Безработица“ – 1 процент. Те ще се поделят между работодател и работник в съотношение 60% към 40%. За фонд „Трудова злополука и професионална болест“ осигуровката се запазва в размер от 0,4% до 1,1% и е за сметка на работодателя. Със законопроекта се предлага минималният дневен размер на обезщетението за безработица да се увеличи от 1 януари от 7,20 лв. на 9 лв. От същата дата се определя дневен максимален размер на обезщетението 74,29 лв. Променят се изискванията за придобиване право на парично обезщетение за безработица. Предвижда се това право да имат хората, които са се осигурявали за безработица 12 от последните 18 месеца преди прекратяването на осигуряването. Вижте другите решения на Министерски съвет тук. ", "date": "2017.10.30", "title": "Одобриха проектобюджета на държавното обществено осигуряване за 2018 г."}
{"url": "https://www.24chasa.bg/novini/article/6522181", "text": "Варненската полиция задържа за 24 часа две крайпътни проститутки. По закон те могат да бъдат изправени пред съда, след като са им съставени по три протокола преди това, а двата случая са точно такива. Двете работещи момичета ще бъдат съдени по бързата процедура по така наречения закон за безделничество - за получаване на нетрудови доходи по неморален начин. Обикновено присъдата е условна, съчетана с глоба. Първо била задържана 31-годишна варненка. Тя работела на пътя в местността Боровец, край вилната зона. Дамата била спипана в момента, в който обслужвала клиент. Колежката й - 27-годишна, също от Варна, също била спипана по време на \"работа\", с клиент, в колата му. Тя също заработвала край вилна зона, но в местността Крушките. По двата случая работи Районна прокуратура Варна.", "date": "2017.10.30", "title": "Две \"работещи\" момичета осъмнаха в ареста във Варна"}
{"url": "https://www.24chasa.bg/novini/article/6522228", "text": "Пловдивската окръжна прокуратура внесе в съда обвинителен акт срещу 41-годишната Катя Лерца. На 13 май тя помете с джипа си 36-годишния пътен полицай Делян Палазов. Инцидентът стана до парк \"Лаута\", където служителят на реда дежурял, за да осигурява реда за провеждащия се народен събор. Дамата нарушила правилата за движение, като летяла с 99 км/час в населено място. Тя ще отговаря за причиняване на смърт по непредпазливост. В хода на разследването било установено, че Лерца не е реагирала своевременно на опасността от удар и вместо екстрено спиране е предприела смяна на лентата за движение на автомобила. Това е и причина за настъпване на поризшествието, изтъкват от държавното обвинение. С постановление на наблюдаващия прокурор е било разпоредено веднага да й бъде отнета книжката. Това е станало чак на 6 юни т.г. След 3-дневен престой в ареста Лерца беше пусната под парична гаранция. По-късно тя беше заловена да шофира без книжка. Наложена й е административна санкция. Най-тежкото наказание, предвидено от закона, е лишаване от свобода от две до шест години, а също и отнемане на свидетелството й за правоуправление.", "date": "2017.10.30", "title": "Дама с джип, убила полицай - на съд"}
{"url": "https://www.24chasa.bg/novini/article/6522198", "text": "Драстичен скок в цените на застраховките за автомобили. От Нова година „Гражданската отговорност” и „Автокаското” ще поскъпват с всяко нарушение, което извършваме на пътя, съобщи  . Крайната цел е да се намали черната статистика. В момента България е на първо място по смърт на пътя в Европейския съюз. От началото на годината досега у нас са станали 5530 тежки катастрофи, с над 500 жертви и почти 7 000 ранени. А до тежките инциденти най-често се стига заради бясно шофиране, неправилни маневри, отнемане на предимство и каране в насрещното. Заради тежки нарушения от началото на годината досега са дерегистрирани над 11 000 автомобила на шофьори без книжка или след употреба на алкохол и наркотици. А издадените глоби минават 735 000. Толкова са издадените фишове, актове и електронни фишове. В момента са застраховани около 3 млн. автомобила, което е 97 % от автопарка у нас. И все пак близо 40 % от българите никога не са сключвали застраховка. А тези за автомобилите ни заемат основна част от полиците, които сключваме, показват данните на брокерите. Заради липса на „Гражданска отговорност” до края на септември от системата на КАТ са дерегистрирани 856 000 автомобила. От тях 72 000 собственици са платили полицата след принудителното спиране от движение на колите им.", "date": "2017.10.30", "title": "Цената на \"Гражданска отговорност\" скача с всяко нарушение на пътя"}
{"url": "https://www.24chasa.bg/novini/article/6522215", "text": "Наркодилър, задържан за притежание и разпространение на наркотици, остава в ареста за 72 часа с постановление на Варненската окръжна прокуратура. 30-годишният Ивелин Иванов от село Тюленово е задържан след рутинна проверка на автомобила му. Държанието му се сторило подозрително на униформените и те проверили возилото. Там открили таблетки и кристално вещество. Последвал по-щателен обиск на двете коли и апартамента на задържания, при който са открити общо 44.39 грама амфетамини и две електронни везни. Ивелин е задържан за две денонощия. Очаква се държавното обвинение да поиска той да бъде оставен в ареста с постоянна мярка за неотклонение задържане под стража до началото на процеса срещу него. По данни на разследващите той е стар познат на полицията и има криминално досие.", "date": "2017.10.30", "title": "72 часа арест за 30-годишен наркодилър от Варненско"}
{"url": "https://www.24chasa.bg/novini/article/6522229", "text": "Всеки регистриран потребител в Лотарията на НАП може да въвежда касови бележки и чрез мобилното приложение на Агенцията, което можете да се изтеглите през Google Play за телефони с операционна система Android или през App Store на мобилния телефон за операционна система iOS, съобщават от пресцентъра на НАП. Фискални бонове могат да бъдат регистрирани и чрез телефона на НАП 0700 18 700. Обаждането е на цената на градски разговор от стационарен телефон или според тарифния план на мобилните оператори. Услугата работи денонощно и е напълно автоматизирана, допълват от приходната агенция. Лотарията с касови бележки на НАП продължава да набира популярност. Над 1 млн. касови бележки на стойност над 17 млн. лв. се състезават за награди. Близо 56 000 са вече регистрираните бележки от ПОС терминал. НАП отчита и бум на сигнали за неиздаване на касови бележки от некоректни търговци. Обектите ще бъдат проверени от данъчните чрез извършване на контролни покупки, съпоставка на касовата наличност с отчетените обороти, проследяване на плащанията и отразяването им в касовата книга на обектите. От НAП обръщат внимание, че издаването на касова бележка е задължително при плащане в брой, когато се продава стока или услуга, независимо дали това става в търговски обект или на сергия. Сигнали за неиздаване на касови бележки могат да се подават денонощно на имейл infocenter@nra.bg или на телефона на НАП 0700 18 700. Тази година късметлиите ще бъдат обявявани не само на официалния интернет сайт на Лотарията – www.kasovbon.bg, но и на специално създадената във Facebook страница https://www.facebook.com/kasovbon/. В социалната мрежа потребителите ще могат да следят последните новини около играта, както и да задават своите въпроси.", "date": "2017.10.30", "title": "Регистрираме касови бележки по телефона и чрез мобилно приложение"}
{"url": "https://www.24chasa.bg/novini/article/6522237", "text": ", вече е оперирана. Това съобщиха от пресслужбата на болница \"Пирогов\", където пациентката работи и остана на лечение. Извършена е реконструкция на яблъчната кост и носа. Пациентката се възстановява нормално.                                                                                                                                                                                                                                                                                                                       ", "date": "2017.10.30", "title": "Оперираха медицинската сестра, която беше пребита от пациент в \"Пирогов\""}
{"url": "https://www.24chasa.bg/novini/article/6522234", "text": "Според медийни съобщения Пол Манафорт, който за кратко бе мениджър на кампанията на президента Доналд Тръмп, е бил инструктиран да се обърне към властите в понеделник, като част от специално разследване на намесата на Русия в президентските избори през 2016 г. в САЩ, предава радио Voice of America, цитирано от \"Фокус\".    В петък федерално жури одобри обвиненията в разследването, водено от специалния съветник Робърт Мюлер. Съгласно информацията, разпространена в няколко водещи медии, обвинението може да бъде направено публично достояние в понеделник.  Както Си Ен Ен, така и The New York Times твърдят, че Манафорт, който имаше широки лобистки интереси в Украйна и връзки с Русия, е бил помолен да се предаде на властите.", "date": "2017.10.30", "title": "Арестуват Пол Манафорт за намесата на Русия на изборите в САЩ през 2016 г."}
{"url": "https://www.24chasa.bg/novini/article/6522248", "text": "Уволненият каталунски лидер Карлес Пучдемон, за когото , е в Брюксел заедно с други бивши членове на кабинета, съобщи Ройтерс, цитирайки в. \"Вангуардия\".                                                                                                                                                                                                                                                                                                                       ", "date": "2017.10.30", "title": "Откриха Пучдемон - в Брюксел е"}
{"url": "https://www.24chasa.bg/novini/article/6522593", "text": "Кметът на село Семчиново, община Септември Пламен Темелков, който заедно с който заедно с още 6 души бе задържан с Европейска заповед за арест на 26 юни 2017 година и екстрадиран в Испания заради обвинения за участие в организирана престъпна група, трафик на хора и склоняване към проституция, се е върнал в родното си село и от днес отново е на работа. Това съобщиха за „Фокус“ от кметството в селото. От там не пожелаха да дадат друга информация по случая. С решение на Окръжен съд – Пазарджик, в изпълнение на Европейска заповед за арест, Темелков бе екстрадиран в Испания. На 3 август 2017 година с военен самолет общо 8 души, сред които и Темелков, заминаха за испанския град Марбея.", "date": "2017.10.30", "title": "Екстрадираният в Испания кмет на село Семчиново се върна на поста си"}
{"url": "https://www.24chasa.bg/novini/article/6522602", "text": "Бизнес дамата Ваня Червенкова, митничари, данъчни служители и собственици на фирми са оправданите по соченото като най-продължително дело, от проверката на Инспектората на ВСС. Срещу 19-те подсъдими бяха повдигнати обвинения през 1997 г. за фиктивен износ на машини за безалкохолно и компютърни части, в резултат на което е бил източен неправомерно ДДС в размери от близо 1 млн. лв. Прокуратурата твърдеше, че стоките не са били изнесени реално от страната ни за Македония, Гърция, Русия и Румъния, а само фиктивно са попълвани митнически декларации. В хода на делото за едно от заседанията на съда в Благоевград бе докарана с белезници под конвой сестрата на Ваня Червенкова, за да свидетелства. След 19 г., 2 месеца и 10 дни 19-те подсъдими бяха оправдани окончателно, защото не се откриха доказателства, че не е извършен реален износ на стоките.", "date": "2017.10.30", "title": "Ваня Червенкова, митничари и данъчни оправдани по делото за източен ДДС, продължило над 19 г."}
{"url": "https://www.24chasa.bg/novini/article/6522594", "text": "Двама от четирима предполагаеми членове на \"Ислямска държава\", за които се смята, че са планирали нападение в мол в Истанбул в Деня на републиката 29 октомври, са австрийски граждани от турски произход, съобщава в.\"Хюриет дейли нюз\", като се позовава на информация от полицията. , информира БТА. Турската полиция за борба срещу тероризма е предприела операция в Истанбул след две експлозии в жилища в истанбулските квартали Есенюрт и Арнавуткьой на 27 октомври, последвани от пожари. Двете квартири са се оказали джихадистки клетки. Според съобщение на полицията в жилищата, които са били празни, са били намерени различни материали, използвани за направата на бомби. След това въз основа на улики, открити в първите две квартири, полицията е открила и щурмувала още две джихадистки клетки в Истанбул. Полицията е установила, че кола и мотор, принадлежащи на лица, свързани с четирите джихадистки клетки, се намират на паркинга на мол. Полицейските служители са осуетели бомбен атентат, планиран от \"Ислямска държава\", след като открили на 28 октомври кола, заредена с експлозиви, и мотор, на който е била поставена бомба, на паркинга на мол в истанбулския квартал Байрампаша. Според съобщение на полицията от колата и мотора са конфискувани 66 самоделни експлозива с дистанционно управление, жилетки с експлозиви, две огнестрелни оръжия и много куршуми. При операция са били задържани четирима предполагаеми членове на \"Ислямска държава\", включително една жена. Един от задържаните е настанен в болница, след като е бил прострелян в крака от полицията при опит да избяга.", "date": "2017.10.30", "title": "Двама, задържани в Турция за членство в ИДИЛ, са австрийски граждани от турски произход"}
{"url": "https://www.24chasa.bg/novini/article/6522608", "text": "Може да разчитате на подкрепата на България по пътя към членство в ЕС, заяви председателят на Народното събрание Димитър Главчев в изявление след срещата си с председателя на Народната скупщина на Република Сърбия Мая Гойкович. Българска парламентарна делегация, водена от председателя на Народното събрание, е на тридневно официално посещение в Република Сърбия. Димитър Главчев направи изказване пред депутатите в сръбската Скупщина, съобщиха от пресцентъра на Народното събрание.  България положи много усилия темата за интеграцията на страните от Западните Балкани да се върне в дневния ред на ЕС, подчерта Димитър Главчев. Той уточни, че това ще бъде и основен приоритет на Българското председателство на Съвета на ЕС, което започва през януари 2018 г.  Виждам категоричното ви намерение да извършите необходимите реформи и да отговорите на изискванията и критериите за членство, посочи председателят на българския парламент и добави, че при по-голяма воля и по-ускорена подготовка Сърбия може да стане член на Съюза по-рано от определения срок. Готови сме да помогнем, да споделим опита, грешките и трудностите, през които сме минали, подчерта Димитър Главчев. Главната цел за Сърбия сега е членството в ЕС и страната разчита на опита и подкрепата на България по пътя, който има да извърви, отбеляза Мая Гойкович. Въпреки трудностите, които има Европа днес, разширяването на Съюза е много важно особено за страните от Западните Балкани, подчерта тя. По думите й Западните Балкани са част от решението, а не част от проблема. Председателят на Народната скупщина изрази надежда Сърбия да стане член на ЕС по-рано от 2025 г., когато е определената й дата. Мая Гойкович благодари на България за подкрепата, която страната ни оказва по пътя на Сърбия към членство в ЕС, и подчерта, че Сърбия и занапред ще разчита на помощ от България. Мислим, че много преди 2025 г. ще изпълним критериите, ще направим необходимите реформи и ще отговорим на условията за членство в Съюза, добави тя. България е пример за отношение към своето малцинство, няма български държавник, посетил Сърбия, който да не попита как живее българското национално малцинство, подчерта Мая Гойкович. Радвам се, че вашето посещение започна в общините, където са представителите на българското национално малцинство, добави тя. Председателят на Народното събрание отбеляза, че на разговора е информирал председателя на сръбския парламент за срещите си с представители на българското национално малцинство в Димитровград, Босилеград и Ниш. Получих уверение, че като законодателна рамка въпросите на малцинството са уредени, но в Босилеград има проблеми, които са на местно ниво, посочи той. Убеден съм, че заедно можем да решим тези проблеми с привличане на инвестиции и подпомагане на икономическото развитие на общината, за да се преодолее тенденцията на обезлюдяване, заяви Димитър Главчев. По думите му благодарение на усилията, положени през последните две години, едни проблеми на българското национално малцинство, натрупвани с години и по-скоро плод на тоталитарните режими в двете страни, започват да се решават. Приветстваме усилията на държавното ръководство на Сърбия за преодоляване на проблемите, защото за първи път от 30 години има отпечатани 26 учебника на български език и се очаква да бъдат отпечатани още 14, заяви председателят на Народното събрание. Смятам, че с обща воля те могат да бъдат решени, добави той. „Вярвам в общия път на България и Сърбия в обединена Европа”, написа председателят на Народното събрание в почетната книга на сръбския парламент. В състава на парламентарната делегация са заместник-председателят на Групата за приятелство със Сърбия Павел Шопов, членовете на групата за приятелство Константин Попов, Таско Ерменков, Велислава Кръстева и председателят на ПГ на ПП ВОЛЯ Гергана Стефанова.", "date": "2017.10.30", "title": "Главчев към Сърбия: Може да разчитате на нашата подкрепа по пътя към членство в ЕС"}
{"url": "https://www.24chasa.bg/novini/article/6522647", "text": "Руският президент Владимир Путин изрази увереност, че репресиите в страната, извършвани в миналото, е невъзможно нито да бъдат оправдани, нито да бъдат забравени, предаде ТАСС, цитирана от БТА. Той говори при откриването на Мемориала на жертвите на политическите репресии в Москва. Президентът напомни исторически факти за периода, когато \"на всеки биха могли да бъдат предявени измислени и абсолютно абсурдни обвинения, милиони хора бяха обявявани за врагове на народа, бяха разстреляни или осакатени, преминаха през мъките на затворите или на лагерите и заточенията\". \"Това страшно минало не трябва да бъде изтрито от националната памет и още повече, с нищо не може да бъде оправдано\", подчерта Путин. Според него \"политическите репресии станаха трагедия за целия наш народ, за цялото общество, жесток удар по нашия народ, по неговите корени, култура, самосъзнание. Ние и досега чувстваме последствията. Наш дълг е да не допуснем забрава\", подчерта държавният глава. Мемориалът е изграден на пресечката на булевардите \"Академик Сахаров\" и \"Садовое колцо\", а проектът за него е избран от авторитетно жури измежду 300 представени работи. Той представлява внушителен бронзов барелеф с изображения на човешки фигури, символизиращи оцелелите и мъртвите. Върху плоскостите на барелефа е изписана само една дума - \"Помни\" - на различни езици. Допълват го гранитни композиции, които образно препращат към затворите и ешелоните. Предвижда се по-нататък на самия площад да бъдат поставени камъни от местата, където са били затваряни репресирани.", "date": "2017.10.30", "title": "Путин откри в Москва паметник за жертвите на политическите репресии"}
{"url": "https://www.24chasa.bg/novini/article/6522643", "text": "Лотарията с касови бележки на НАП продължава да набира популярност. Над 1 млн. касови бележки от цялата страна на стойност над 17 млн. лв. се състезават за награди. Великотърновци участват с над 51 000 касови бележки и бележки от ПОС терминал на обща стойност 678 хил. лева, от които 1 656 бележки са регистрирани само от един участник, съобщиха от приходната администарция. НАП отчита и бум на сигнали за неиздаване на касови бележки от некоректни търговци. Обектите ще бъдат проверени от данъчните чрез извършване на контролни покупки, съпоставка на касовата наличност с отчетените обороти, проследяване на плащанията и отразяването им в касовата книга на обектите. От НAП обръщат внимание, че издаването на касова бележка е задължително при плащане в брой, когато се продава стока или услуга, независимо дали това става в търговски обект или на сергия. Сигнали за неиздаване на касови бележки могат да се подават денонощно на имейл infocenter@nra.bg , или на телефона на НАП 0700 18 700. Всеки регистриран потребител в Лотарията на НАП може да въвежда касови бележки и чрез мобилното приложение на Агенцията, което можете да се изтеглите през Google Play за телефони с операционна система Android или през App Store на мобилния телефон за операционна система iOS. Фискални бонове могат да бъдат регистрирани и чрез телефона на НАП 0700 18 700. Обаждането е на цената на градски разговор от стационарен телефон или според тарифния план на мобилните оператори. Услугата работи денонощно и е напълно автоматизирана, допълват от приходната агенция. Тази година късметлиите ще бъдат обявявани не само на официалния интернет сайт на Лотарията – www.kasovbon.bg, но и на специално създадената във Facebook страница https://www.facebook.com/kasovbon/ , където лотарията също набира популярност. В социалната мрежа потребителите ще могат да следят последните новини около играта, както и да задават своите въпроси.", "date": "2017.10.30", "title": "1656 касови бележки регистрира великотърновец в лотарията на НАП"}
{"url": "https://www.24chasa.bg/novini/article/6520926", "text": "Хората на 100 и повече години у нас са 254-ма към декември 2016 г. Най-много са като абсолютно число в София, но това е, защото в столицата има най-много жители. От другите области на първо място е Пазарджик, а най-малко са столетниците във Видин. Това съобщи генетикът Любомир Балабански на форум “Дълголетие”, чието второ поред издание се проведе в София. Младият учен работи по проект за генетична банка на българския столетник. За целта ще се анализира ДНК на участниците в изследването и данните ще бъдат съпоставени с резултатите от подробна анкета за начина им на живот. От разговорите досега се очертават междинни изводи, че въпреки убеждението за решаващата роля на храненето не се установява специфична диета на столетника. Не се очертава връзка между вегетарианството и здравето и дълголетието. Най-често хората разказвали, че са се хранили с “каквото има”, но като цяло не са преяждали. Повечето не са пушили, не са прекалявали с алкохол и почти всички са работили и са физически активни цял живот. Над 50% си обясняват своето дълголетие със спокойния живот, който са водили, въпреки че са от поколението, преживяло две световни войни. Много от тях почти никога не са пили лекарства. Това, което обединява в най-голяма степен столетниците, е, че имат в рода си дълголетници. Затова и е толкова голям интересът към гените им и дали има специфични протективни фактори, които човек получава от родителите си. До момента изследването на генома на един човек струва около $ 1000 и не се прави у нас, а в лаборатории в чужбина, но в бъдеще ще става все по-достъпно. Очаква се това да промени медицината и да я трансформира от лечебна в профилактична. Защото дълголетието губи от своя смисъл, ако човек е в плен на тежки болести, немощен и с влошено ментално здраве. Очаква се с удължаването на продължителността на живота след 50 години вече 1 от всеки 4-ма да е във възраст над 65 г. За да се чувстват обаче комфортно, трябва да си е създал среда и условия на живот, които най-пълно отговарят на неговите индивидуални особености, метаболизъм, нагласи. Американският учен проф. Лесли Мартин, която над 20 г. е част от най-мащабното проучване за дълголетието, изтъкна, че не е от решаващо значение към каква диета и вид физическа активност се придържа човек, а да запази умереност в храненето, интерес към работата си, да общува често и всеки ден да спортува.", "date": "2017.10.30", "title": "Дългият живот закодиран от рода, а не от храната"}
