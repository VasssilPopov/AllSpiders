{"url": "https://www.24chasa.bg/novini/article/6725919", "text": "Супербогатите хора трябва да плащат по-високи данъци, обяви Бил Гейтс в интервю за Си Ен Ен. “Платих повече данъци - над 10 млрд. долара, повече от всеки друг, но правителството трябва да изисква хората в моята позиция да плащат значително по-високи данъци”, настоя основателят на софтуерния гигант “Майкрософт”, който е вторият най-богат човек в света след собственика на “Амазон” Джеф Безос. Гейтс, чието богатство се оценява на над 90 млрд. долара, разкритикува данъчната реформа на американския президент Доналд Тръмп и заяви, че хората с най-високи доходи ще имат най-голяма полза от нея. “Онези, които са по-богати, ще получат много повече ползи от средната класа или от бедните, а това противоречи на общата тенденция, която бихте искали да видите, където социалните помощи стават все повече, а хората на върха плащат по-високи данъци”, изтъкна мултимилиардерът. Данъчната реформа на републиканците, подписана от Тръмп в края на миналата година, намалява корпоративните данъци от 35 на 21%. Повечето обикновени американци получават само временно облекчение. Запитан за растящото неравенство в САЩ, Бил Гейтс отговаря: “Всички напреднали демокрации трябва да помислят за това”. Той смята, че политиката на правителството трябва да се обмисли. Основателят на “Майкрософт” е дарил над 40 млрд. долара от личното си богатство за различни благотворителни каузи. ", "date": "2018.02.19", "title": "Бил Гейтс: Платих 10 млрд. данъци, накарайте и другите богати да дават"}
{"url": "https://www.24chasa.bg/novini/article/6725923", "text": "Националната агенция за приходите ще изпраща имейл на длъжници, за които има в ход съдебно дело за принудително събиране на вземанията. Съобщението ще се изпраща в деня, следващ деня на образуване на делото. В него ще се вписват номерът и датата на изпълнителното дело, видът на банковата сметка, по която трябва да се плати дългът, контактна информация за компетентния публичен изпълнител и друга полезна информация. Експертите на НАП препоръчват на длъжника, преди да се свърже с публичния изпълнител, да направи справка за просрочените си задължения на сайта на приходната агенция с персонален идентификационен код. ", "date": "2018.02.19", "title": "НАП праща имейл на осъдени длъжници"}
{"url": "https://www.24chasa.bg/novini/article/6725955", "text": "Двама съдии ще се борят във вторник за подкрепата на Висшия съдебен съвет (ВСС), за да оглавят една от ключовите институции у нас - Софийския градски съд (СГС). Той е най-големият сред окръжните съдилища и единствен гледа делата срещу депутати, министри и депутати, регистрира и партиите. За поста през ноември 2017 г. се самопредложиха Евгени Георгиев и Светлин Михайлов. Те обещават, че ще защитават независимостта на съда и на магистратите от всяка злонамерена атака. Георгиев е граждански съдия. Завършил е право през 1998 г. От 2003 г. до 2012 г. е съдия в Софийския районен съд. През май 2012 г. печели конкурс за градския съд. Част е от временното ръководство на СГС през 2015 г., когато Владимира Янева подава оставка. Георгиев е защитник на медиацията - извънсъдебното разрешаване на спорове. Създател е на Центъра по спогодби и медиация към СРС и СГС. Михайлов е бивш шеф на съда. Ръководел го е от 2004 до 2009 г. Кандидатира се за втори мандат, но не получава подкрепа. Изборът през 2009 г. се следи от Европейската комисия, а по време на мандата на Михайлов избухва скандал със служебен джип, който се издирва от Германия. Михайлов се включва за трети път в надпреварата за шефския пост. Като съдия той решава търговски дела. СГС е без шеф от октомври м.г., след като Калоян Топалов изненадващо подаде оставка, за да стане адвокат. Временно съдът бе управляван от съдия Десислава Попколева. В концепцията си Евгени Георгиев набляга на съдийското самоуправление и изработването на критерии за срочното разглеждане на делата. Той обещава нови съдебни зали и намаляване на натовареността на съдиите. Михайлов обещава, че ще работи “за добра атмосфера и материална обезпеченост на съда”. Иска да възроди стара своя идея - СГС да има контакти със съдилища от други европейски държави. 44-ма от съдиите в СГС са подкрепили Георгиев на общото си събрание. За Михайлов гласуват 25. По-рано съдиите номинираха за свой шеф Величка Цанова, но тя се отказа по лични причини. За шеф на СГС един от кандидатите трябва да получи минимум 8 гласа “за” от 14-членния състав на съдийската колегия на ВСС. Ако никой не събере подкрепа, ВСС ще обяви нов конкурс. В кулоарите на съвета се говори, че по-големи шансове за шеф има Георгиев.", "date": "2018.02.19", "title": "Двама се борят за шефското място в Софийския градски съд, ВСС гласува утре"}
{"url": "https://www.24chasa.bg/novini/article/6725920", "text": "Приемат плащания за акции и в евро Централният депозитар вече финализира сделки в евро, съобщиха от институцията. Това ще улесни търговията на чуждестранни акции чрез пазара BSE International и търговията на регионалната платформа SEE Link. Централният депозитар ще може да извършва и плащания по корпоративни действия, лихви и/или главници по емисии държавни ценни книжа, деноминирани в евро. Така всички могат пряко да участват на пазара, смята изълнителният директор на борсата Васил Големански. Таксите на Централния депозитар няма да се различават от тези за друг род сделки. ", "date": "2018.02.19", "title": "Приемат плащания за акции и в евро"}
{"url": "https://www.24chasa.bg/novini/article/6725914", "text": "901,9 млн. евро са преките чужди инвестиции за 2017 г., става ясно от данните на БНБ. 660 млн. евро са били те една година по-рано. Това е увеличение с 275,6 млн. евро, което е по-малко от ръста им за предишната година, когато изнесените стоки и услуги са били 320,2 млн. евро. За 2017 г. текущата сметка е положителна и възлиза на 1,980 млрд. евро, сочат още данните на централната банка. За сравнение 2016 г. бе финализирана също с излишък от 2,561 млрд. евро. Акумулираните данни показват, че за миналата година търговският ни баланс е на минус с малко над 2 млрд. евро, докато през 2016 г. дефицитът е бил 984,4 млн. евро. През 2017 г. експортът възлиза на 25,8 млрд. евро, като нараства с 2,7 млрд. евро в сравнение с 2016 г. Ръстът през 2016 г. спрямо 2015 г. е 5,4%. През декември от България са изнесени стоки за 2,1 млрд. евро, което е 3,6% годишен ръст. Вносът за миналата година възлиза на 27,8 млрд. евро, като годишният му ръст е 15,7% , или 3,8 млрд. евро. За сравнение импортът от януари до декември 2016 г. намалява на годишна база с 1,8%. През декември в страната са влезли стоки за 2,579 млрд. евро, което е годишно увеличение с 18%, или с 393 млн. евро спрямо година по-рано. Салдото по услугите за миналата година е положително и е в размер на 2,982 млрд. евро. През 2016 година то също беше на плюс с 3,092 млрд. евро. През декември салдото е положително в размер на 27,4 млн. евро, като за сравнение през последния месец на 2016 г. то също беше положително и възлизаше на 58,5 млн. евро.", "date": "2018.02.19", "title": "През 2017 г. България е изнесла стоки и услуги за 25,8 млрд. лв."}
{"url": "https://www.24chasa.bg/novini/article/6725946", "text": "      Схема как Националната здравноосигурителна каса се източва чрез лечението на българи в чужбина са обсъждали премиерът Бойко Борисов и шефът на касата проф. Камен Плочев. Това е станало на разговор по повод поисканата от Плочев актуализация на бюджета на касата заради неразплатено лечение зад граница и последвалото искане от здравния министър Кирил Ананиев шефът на НЗОК да даде оставка. “Има група несъвестни български лекари, които работят в Европа. Те викат с рейсове определени хора, лекуват ги, уж че са спешни, и после ние плащаме. Когато забогатеят пък, почват да викат български лекари и медицински сестри да работят при тях и хем ни вземат парите, хем кадрите.” Така обяснил схемата Борисов, цитиран от Плочев. Премиерът не поискал оставката на шефа на НЗОК, само го упрекнал, че не разбира от политика, разказа Плочев. Борисов дори обяснил, че имало начин да се намерят исканите от професора 207 млн. лв. “Защо да подавам оставка? Не съм направил нищо незаконно”, каза проф. Плочев пред bTV. Оставката му бе поискана от министър Ананиев, след като шефът на НЗОК поиска в писмо до депутатите да бъде увеличен бюджетът на касата. Според министъра той не знаел за писмото, не бил питан и надзорният съвет. Още на 2 февруари Ананиев е уведомен, а писмото до депутатите е от 13 февруари, контрира Плочев. Исканата актуализация е, за да се платят дълговете на НЗОК към чужди каси заради лечение на българи в ЕС. Според касата България ще дължи над 207 млн. лв. за това в края на 2018 г. Евродиректива задължавала плащането да стане до 18 месеца след лечението. Ако не станело, държавите можело да започнат да отказват лечение на българи. Зам.здравната министърка Жени Начева, която е и шеф на надзорния съвет на НЗОК, се е месила грубо в работата на проф. Плочев, оплака се той. Обвинението бе подкрепено от депутата от БСП Славчо Велков, с когото били приятели от десетилетия. “Начева се бъркаше грубо в работата ми. Стигна се дотам, че ми докара един човек и ми каза - “уволняваш си главния секретар и назначаваш този човек”. Аз онемях от тази наглост”, разказа Плочев. Начева отменяла и негови заповеди. Още в петък стана ясно, че проф. Плочев е заплашван от високопоставен политик да си подаде доброволно оставката, иначе нямало да си намери място като професор, обяви Славчо Велков, но отново не каза кой е политикът. “Готов съм да забравя всичко, което ми беше казано, да си протегнем ръка и да продължим да работим”, каза Плочев. През юли 2017 г. той стана 17-ият шеф на НЗОК от създаването ѝ през 1999 г.  До 2001 г., когато на власт дойде НДСВ, касата бе автономна институция с оперативно ръководство, управителен съвет и общо събрание с широко обществено представителство. След 2001 г. правомощията ѝ постепенно бяха ограничени, а управлението се осъществява от надзорен съвет и управител и подуправител. Въпреки че управителят се избира от Народното събрание, най- вече с цел институцията да бъде независима, през всичките години досега управляваща власт поставя свое лице или намира начин как да го контролира през надзора.", "date": "2018.02.19", "title": "Схема за точене на касата: лекари в чужбина си карат БГ пациенти с рейсове, минават ги като спешни (Обзор)"}
{"url": "https://www.24chasa.bg/novini/article/6725975", "text": "Председателят на Народното събрание Цвета Караянчева, председателят на Европейския парламент Антонио Таяни, народни представители и членове на Европейския парламент заедно почетоха паметта на Васил Левски. В Брюксел те участваха във възпоменателна церемония по повод 145 години от неговата гибел пред барелефа на Левски на сградата на консулската служба към посолството на България. Днес почитаме гибелта на един светец – Апостола на българската свобода, отбеляза председателят на парламента Цвета Караянчева. Той е човек извън времето, личност, сравнима с най-чистите, най-светлите, най-прозорливите световни умове, допълни тя. Вече 145 години той ни е стон и камбана, съдник и утеха, проповед и възкресение, заяви още председателят на парламента. Неговата гибел ни извести, че българският дух е непокорим, че сме свободни, достойни и праведни, подчерта още Цвета Караянчева. Председателят на Европейския парламент Антонио Таяни отбеляза, че Левски е европейски герой, личност, бореща се за свободата на своя народ. Той допълни, че посланията на Апостола са актуални и до днес, защото свободата, демокрацията и диалогът са верният път пред Европа и пред всички нас. Българските герои са и европейски герои и затова на този ден съм с вас в българското консулство – пред барелефа на Васил Левски, за да отдадем заедно почит пред всички мъже и жени, отдали живота си за свободата на България, добави още Антонио Таяни. Ученици от българското училище „Пейо Яворов“ към посолството на Република България изпълниха стихотворения, посветени на Апостола. Поднесени бяха цветя пред барелефа на Васил Левски.", "date": "2018.02.19", "title": "Цвета Караянчева и Антонио Таяни заедно почетоха паметта на Васил Левски в Брюксел"}
{"url": "https://www.24chasa.bg/novini/article/6725982", "text": "Зелена папка с унгарските предложения как трябва да изглежда новата миграционна политика на ЕС връчи в понеделник унгарският премиер Виктор Орбан на българския Бойко Борисов. Това стана ден след като в Будапеща при откриването на предизборната си кампания унгарският министър-председател обяви, че в Берлин, Париж и Брюксел има врагове на християнска Европа и той ще представи план срещу тях при посещението си в София. заяви Орбан и на разговорите си с Борисов. Будапеща е против въвеждането на квоти за релокация на бежанци в страните от ЕС. В папката са контрапредложенията на Унгария, които Орбан държи да бъдат обсъдени от Съвета на ЕС, чийто председател сега е България. Унгарският премиер бе в София и като председател на Вишеградската четворка, включваща още Полша, Чехия и Словакия, които подкрепят унгарските антиимиграционни политики. “ЕС трябва да постави в центъра охраната на границите, а не релокацията”, каза още Орбан. “България заслужава признание, че пази външна граница. Българският пример е много важен, защото показва, че за добро опазване на границите трябва решителен човек, който да може да построи ограда”, продължи гостът. Орбан подчерта, че България трябва да бъде в Шенген. “Всички в Шенген трябва да пазят своите граници. Ако една държава не е годна да го направи, тогава Шенген трябва да се премести с една държава по-навътре”, заяви още Орбан. Думите му идват дни след като Бойко Борисов заяви на конференцията за сигурността в Мюнхен, че не е редно Гърция да е в Шенген, а България да не е. Българският премиер подкрепи предложенията на Орбан с изказването си без точката за релокацията на бежанците. “За всички е ясно, че България е най-сигурната граница на Европа. Трябва да се осигури 100% охрана на външните граници в България, в Гърция, в Испания, в Италия. Както е в САЩ, Канада и Австралия. заяви Борисов, след като получи унгарските предложения. Създаването на “горещи точки” в страните, които граничат с конфликтните райони, за да остават там бежанците, било второто задължително действие според българския премиер. Така самите мигранти след приключване на войната щели да участват във възстановяването на родните си страни, обясни Борисов. България обаче не подкрепя унгарската позиция, която е срещу въвеждането на каквито и да било квоти за разселване на мигранти. “Задължителната релокация ние я разглеждаме от обратната посока. Какво ще се случи например, ако у нас като гранична държава се изсипят милиони бежанци? Трябва всички да останат у нас ли? Говоря хипотетично, не дай боже такова нещо да се случи”, каза Борисов. Според българския премиер обаче при изпълнение на задачите за пълно затваряне на европейските граници за мигранти и създаването на горещи точки за бежанци извън ЕС темата за релокацията и квотите можела отново да бъде обсъдена от държавите членки. които помагали за спирането на мигрантите. През май на срещата на върха между ЕС и страните от Западните Балкани трябва да бъдат дадени дати за присъединяване на Сърбия и Черна гора, каза още унгарският министър-председател. Той поздрави Бойко Борисов, че се е нагърбил с темата за интеграцията на балканските държави в ЕС. “Борисов заби брадва в голямо дърво. Желая му успех, за да стигне до края”, каза още унгарският премиер. Освен политическата интеграция в ЕС страните от Западните Балкани трябва да получат и икономическа интеграция”, заяви българският премиер. Той отново посочи като най-важни изграждането на транспортните коридори. След разговорите им двамата премиери отидоха да поднесат цветя пред паметника на Левски.", "date": "2018.02.19", "title": "Орбан донесе на Борисов план за християнска Европа и затваряне на границите (обзор)"}
{"url": "https://www.24chasa.bg/novini/article/6725865", "text": "Мъж от Карлово е отстранен за 3 месеца от дома си. Районният съд му забрани да доближава приятелката си, с която живеел на семейни начала, службата ѝ, както и местата за нейните социални контакти и отдих. Решението е по дело за домашно насилие. То е заведено от Таня Николова. Тя твърди, че в последните години е била подлагана на жесток психически и физически тормоз от Кирил Атанасов. Свидетел на скандалите и побоищата често ставало малолетното им дете. Така се случило и на 30 декември м.г., когато сестрата на Таня била в апартамента им с дъщеря си. Пред нея Атанасов почнал да обижда жена си и да я гони. Тя облякла палтото си с намерение да излезе, докато мъжът ѝ се успокои. Сестра ѝ обаче залостила вратата и скрила ключовете. Николова грабнала телефона, за да се обади на полицията, но Атанасов го измъкнал и счупил. Завлякъл Таня към дивана, нанесъл ѝ няколко удара и я стиснал силно за шията. Жената не можела да си поеме въздух и се задушавала, но биячът не я пускал. Сестра ѝ стояла отстрани и наблюдавала безучастно. С последни сили Таня извикала за помощ. “Тате, стига си душил мама”, разкрещяло се детето ѝ, което дотичало в стаята. Бащата се стреснал и отхлабил примката, а жената се отскубнала и позвънила на тел. 112. Пред съда Атанасов обяснил, че партньорката му си имала любовник, отсъствала по цели нощи и оставяла момиченцето си на грижите на чужди хора. Той отрекъл да я е душил, но в заключението на съдебна медицина са описани травматични увреждания по шията. Жертвата твърди, че след инцидента е на успокоителни и в постоянен страх за живота си. Атанасов трябва да плати и 200 лв. глоба.", "date": "2018.02.19", "title": "Мъж души жена си пред детето, съд му забрани да я приближава"}
{"url": "https://www.24chasa.bg/novini/article/6725871", "text": "66-годишната Иванка, заклала майка си с кухненски нож, преди време изпаднала в психичен срив. Жената не можела да прежали внучето си, което починало преди 1 г., твърдят жители на кв. “Младеново” в Лом. После майката на Иванка - Екатерина, си счупила таза и се залежала. Фамилията събрала пари за скъпа операция за подмяна на ставата ѝ и изпаднала в крайна бедност. Вместо да се вдигне на крака обаче, старицата останала неподвижна. Иванка, която се грижела неотлъчно за нея, казвала на съседите, че вече “е на предела”. Дни преди кръвопролитието тя казала на приятел: “Ще видиш, ще сложа край на живота си!” И наистина опитала да се самоубие, след като посегнала на майка си. Оставила прощално писмо в тефтерче. В него обяснявала, че е в безиходица, а старицата била сприхава и капризна. В момента Иванка е в болница с разкъсана щитовидната жлеза и не може да говори.", "date": "2018.02.19", "title": "66-годишната, заклала майка си, преди време загубила внучето си"}
{"url": "https://www.24chasa.bg/novini/article/6725892", "text": "Приветстваме решението на Министерския съвет за промяна на плана за управление на национален парк “Пирин” и смятаме, че това е позитивно начало за отпушване на бюрократичните пречки пред регионалното развитие на туризма. Това се казва в разпространена в понеделник позиция на Партия на зелените, подписана от председателя ѝ Владимир Николов. С документа министърът на околната среда и водите Нено Димов се призовава да предприеме действия за актуализиране на плановете за управление на всички национални паркове, които да отговарят на разумния баланс между опазването на природната среда и социално-икономическото развитие на регионите. В позицията се напомня, че такава актуализация трябваше да има още в началото на 2015 г. Според Владимир Николов протестите под наслов “Пирин е в беда” са чисто политически и целта на организаторите им е да не бъдат политически забравени. В позицията аргументите на протестиращите за опасността от застрояване на планината са оборени един по един. Николов призовава протестиращите да прочетат внимателно решението на кабинета и да го сравнят с актуалния план за управление, за да разберат, че някой ги заблуждава. ", "date": "2018.02.19", "title": "Партия на зелените иска втори лифт в Банско"}
{"url": "https://www.24chasa.bg/novini/article/6726037", "text": "За мен бе чест за поредна година да участвам във възпоменателната церемония пред паметника на Васил Левски в София. От името на ПГ на ГЕРБ бе положен венец пред монумента на Апостола, а всички присъстващи на събитието се преклонихме пред неговата памет и героизъм. В деня, в който се отбелязват 145 години от гибелта на Левски, нека си спомним завета му за свята и чиста република и да не спираме да следваме пътя, който той преди толкова години ни посочи.", "date": "2018.02.19", "title": "Цветан Цветанов: Нека не спираме да следваме пътя, който Левски ни посочи"}
{"url": "https://www.24chasa.bg/novini/article/6725854", "text": "Шофьор заспа зад волана, докато чакаше на светофар в Хасково. Зад неговия автомобил спрял друг, като шофьорът изчакал търпеливо няколко пъти да светне зелена светлина. Реакция от първия шофьор нямало и затова този, който чакал зад него, извикал Пътна полиция и Бърза помощ. Според медиците мъжът е бил пиян,  След неколкократни опити от страна на полицаите мъжът бе събуден и откаран с патрулка. От Пътна полиция - Хасково съобщиха, че шофьорът отказал бъде тестван с дрегер или да даде кръвна проба. Водачът ще бъде наказан с глоба от 2000 лв., а книжката му ще бъде отнета за срок от 2 години.", "date": "2018.02.19", "title": "Шофьор заспа зад волана, докато чакаше на светофар в Хасково"}
{"url": "https://www.24chasa.bg/novini/article/6725879", "text": "Програмният директор на Би Ай Ти Сашо Диков си тръгва от телевизията, научи току-що \"24 часа\" лично от него. Следобед той се е видял с новия собственик Мирослав Янев. Диков не взема никого от екипа на телевизията, напротив - разделя се с всички като приятел. \"Доста време мога да си клатя краката безметежно. Нямам финансови притеснения, нито закъде да бързам\", каза още Диков. Но не отрече, че има планове и не слага край на телевизионната си кариера. Диков пое поста през май м.г., а стартира своята програмна схема през юни 2017 г. В момента тя е замразена от новия собственик - вероятно до края на месеца. Според запознати за в бъдеще по BiT досегашната публицистика ще падне, за да бъде заменена с делничен блок 9 до 17 ч всеки ден от понеделник до петък. До края на месеца ще е ясно кой от журналистите остава на работа в телевизията. Тези, които ще запазят работата си, щели да преподпишат нови договори след събеседване. В медията вече е влязъл и нов управител - Веселин Иванов.", "date": "2018.02.19", "title": "Само в \"24 часа\": Сашо Диков си тръгва от BiT"}
{"url": "https://www.24chasa.bg/novini/article/6725870", "text": "Стотици автомобили попаднаха в огромно задръстване по „Цариградско шосе” и центъра на София. Заради церемонията за 145-годишнината от гибелта на Васил Левски днес в центъра на столицата има много ограничения в движението.                                                                                                                                                                                                                                                                                                                       ", "date": "2018.02.19", "title": "Километрично задръстване на „Цариградско шосе”"}
{"url": "https://www.24chasa.bg/novini/article/6725878", "text": "Турските сили за сигурност са задържали над 2100 души по време на антитерористични операции в Турция в периода от 12 до 19 февруари, съобщи днес турското министерство на вътрешните работи, цитирано от Анадолската агенция и БТА. Шестнайсет терористи от Кюрдската работническа партия (ПКК) са били неутрализирани при антитерористични акции. Четирима от кюрдските бойци са били убити, деветима са били заловени и трима са се предали на властите. В изявление на министерството на вътрешните работи на Турция се казва, че 713 души са били арестувани заради подпомагане на дейността на ПКК, 43-ма са били задържани за предполагаеми връзки с групировката \"Ислямска държава\" и 567 души са били арестувани по подозрения във връзки с Фетхуллахистката терористична организация (ФЕТО, която според властите стои зад опита за преврат през юли 2016 г.).", "date": "2018.02.19", "title": "За 7 дни са задържани над 2100 души \nпри антитерористични операции в Турция"}
{"url": "https://www.24chasa.bg/novini/article/6725837", "text": "Дали германските християндемократи ще имат още една канцлерка след Меркел? Въпросът изникна вчера, след като Ангела Меркел предложи за генерален секретар на ХДС премиерката на провинция Заарланд Анегрет Крамп-Каренбауер. Кандидатурата й ще бъде подложена на гласуване на конгреса на ХДС в понеделник. „Вече я обсъдих с ръководството в партията и тя срещна голямо одобрение“ заяви Меркел на пресконференция вчера. Самата тя бе генерален секретар на партията, преди да я оглави и да се кандидатира за канцлер. Това стана повод да се появят спекулации, че Меркел иска да подготви Крамп-Каренбауер за следващия кандидат за канцлерския пост от ХДС. Смяната на този пост се наложи, след като досегашният генерален секретар Петер Таубер обяви, че се оттегля. Той се разболя тежко в разгара на предизборната кампания, чийто основен координатор бе, но я довърши и обяви, че ще се оттегли преди съставянето на следвщото правителство. „Канцлерът ме помоли да участвам в политиката на федерално ниво и аз се съгласих. Посочих, че бих могла да поема поста на генерален секретар на партията, което тя посрещна с радост“, заяви самата Анегрет Крамп-Каренбауер. 55-годишната политичка е премиер в Заарланд от седем години. Заради дългото й име и твърдият стил на управление, съпартийците й я наричат AKK. Междувременно социалдемократите започнаха гласуването си „за“ или „против“ коалиционния договор. На 4 март ще стане ясен резултатът от вота в партията и ако членската маса отхвърли договора, то голяма коалиция няма да има. За първи път в историята си социалдемократите се сринаха до 15,5% в допитванията, като бяха изпреварени дори от „Алтернатива за Германия“, която е увеличила одобрението си от 13 на 16%.", "date": "2018.02.19", "title": "Меркел предложи жена за генерален\nсекретар на партията си, готви я за канцлерка"}
{"url": "https://www.24chasa.bg/novini/article/6725832", "text": "Лично аз не съм оптимист за бързо намиране на решение, което автоматично месец юли да направи възможно, както днес Заев каза в едно от интервютата си, да започне ратификация на членството на Македония в НАТО, тъй като имаме една отворена покана, която седи от срещата в Букурещ през 2008 г. Това заяви пред  Красимир Узунов – президент на Агенция и Радио „Фокус“, коментирайки темата за името на Македония и преговорите ѝ с Гърция. „Трябва да изходим и от едни проценти. 71% от гърците не са съгласни в името да има Македония. На проучвания на агенция „Брима“, която е македонският вариант на „Галъп“, горе-долу 33% са съгласни да се смени името. От тези 33% сигурно 29% са етнически албанци“, аргументира се Красимир Узунов. На въпрос какво е постигнал българският държавен глава Румен Радев след визитата си в Македония, той отговори: „Президентът Радев направи наистина едно знаково посещение, за което заглавието трябва да го вземем от македонския печат – „Трасира се прилагането на договора. Т.е делегация в която имаше представители на изпълнителната власт, представители на президентска администрация, представители на Православната църква, във връзка с искането Българската православна църква да бъде призната за „майка“ на Македонската православна църква. Това е едно изключително интересно посещение“. „Щом започна да се говори за стратегически договор за сътрудничество, какъвто до момента има само със САЩ и след срещата в Букорещ, на която не бяха поканени на членство в НАТО, и договорът с Турция, Естествено и позицията на президента, че това трябва да бъде обсъдено с правителство дали ще може да се стигне до един подобен договор“, допълни още той. По думите му затоплянето на отношенията между България и Македония продължава, а това е видно и от публикациите в македонските медии. „Само до преди една година, за три месеца“, можехме да извадим едни 700-800 публикации, които бяха негативни за България, сега в македонската преса позицията за България е много по-различна и по много по-различен начин се пише“, аргументира се той.", "date": "2018.02.19", "title": "Красимир Узунов: Затоплянето на отношенията между България и Македония продължава"}
{"url": "https://www.24chasa.bg/novini/article/6725838", "text": "Пред Паметника на Апостола на свободата в София се състоя церемонията-поклонение по повод 145-годишнина от гибелта на Васил Левски. В традиционно шествие се включиха вицепрезидентът Илияна Йотова, кметът на София Йорданка Фандъкова, омбудсманът Мая Манолова, зам.-кметът Тодор Чобанов, началникът на Военна академия „Г. С. Раковски” ген.-майор Груди Ангелов, председателят на БСП Корнелия Нинова, председателят на ПГ ГЕРБ Цветан Цветанов, общински съветници и депутати. \"Ти, който си спечели прозвищата Левски и Апостола, положи най-здрави основи на нашето историческо пробуждане и на осъзнатия стремеж към свободна и независима България\", заяви кметът на София Йорданка Фандъкова, предава Фокус. „Свели глави пред паметника, което бележи мястото на онова „бесило славно“, което по срам и по-блясък е с кръста равно да се поклоним в сърцата си пред Дякона и да поискаме прошка. Прости ни Апостоле за суетата, която често ни заслепява. За гордостта, заради която не виждаме доброто в другите. Прости ни, че понякога губим и вяра.“, заяви Йорданка Фандъкова. Тя цитира думи на Захари Стоянов, които той пише в първата биография на Васил Левски: „Смело можем да предположим, че ако на Левски на мястото беше който и да е, то неговият кураж и надеждите му щяха да се разбият още в началото на неравната борба“. Слово произнесе и президентът Румен Радев. ", "date": "2018.02.19", "title": "Десетки се поклониха пред Паметника на Васил Левски в София (Снимки)"}
{"url": "https://www.24chasa.bg/novini/article/6725843", "text": "Фаловете на Валери Жаблянов са три и той трябва да получи червен картон. Това обяви пред  депутатът от ГЕРБ Спас Гърневски. В края на миналата седмица управляващата партия започна да събира в парламента подписи за отстраняването на Валери Жаблянов от БСП като зам.-председател на Народното събрание. Остваката му беше поискана заради текст от декларация на БСП против Луковмар”. Там се казва, че \"Народният съд е необходимо и неизбежно военновременно правосъдие”. По-късно социалистите се разграничиха от думите, чиито автор се оказа именно Жаблянов. По думите на Гърневски другите два фала на депутата от БСП е опитът да осуети отдаването на почит към паметта на жертвите на комунистическия режим и декларацията му срещу Договора за добросъседство с Македония. Относно народния съд и жертвите на комунистическия режим Гърневски каза: „Режимът под командването на комунистическата партия е избил два стадион българи без основание”.", "date": "2018.02.19", "title": "Спас Гърневски: Фаловете на Валери Жаблянов са три и трябва да получи червен картон"}
{"url": "https://www.24chasa.bg/novini/article/6725846", "text": "Десетокласник от Ямбол стана причина да бъде заловен престъпник, направил опит за взломна кражба в частен имот в града. Инцидентът е станал на 14 февруари. 17 годишният младеж получи от Ямболската полиция благодарствена грамота за гражданска доблест и отговорност. Иван е ученик в Ямболската техническа гимназия. По време на час видял през прозореца как крадец се опитва да влезе в съседна на училището къща. Собственикът обаче си бил у дома и кражбата била осуетена. Когато се прибирал от училище, Иван отново видял крадеца и веднага позвънил на баща си, който е полицай. \"Казах си това е престъпникът и по-добре да бъде заловен, защото може да има още кражби от негова страна\", сподели ученикът,  За постъпката си Иван получи благодарствена грамота от ямболската полиция за проявената гражданска доблест. От полицията се надяват, че с постъпката си Иван ще провокира и неговите съученици да са бдителни и да проявяват гражданска съвест.", "date": "2018.02.19", "title": "Десетокласник помогна на полицията да заловят престъпник, наградиха го"}
{"url": "https://www.24chasa.bg/novini/article/6725852", "text": "Въпреки че е бизнесмен, чиито приходи се измерват с милиони долари, Павел Грудинин е кандидатът на Комунистическата партия на Руската федерация за президентските избори на 18 март, предаде БТА.  Наричан \"царя на ягодите\", 57-годишният Грудинин е директор на Совхоз \"Ленин\" - селско стопанство за плодове и млечни продукти, разположено на труден терен в предградие на Москва. Обявяването на кандидатурата на този вечно усмихнат мъж с буйна прошарена коса и мустаци предизвика изненада. Издигането му придаде по-младежки облик на организация, която след разпадането на СССР беше представлявана от 73-годишния Генадий Зюганов, който при управлението на Владимир Путин ставаше все по-малко критичен към властта. Според проучванията Павел Грудинин има около 7 на сто подкрепа, което го поставя на второ място сред осемте кандидати, но много далеч от лидера на Кремъл (с над 70 на сто). На хартия Грудинин има всички качества на комунистически кандидат: той ръководи старо стопанство от съветско време и възхвалява Сталин, с когото има лека физическа прилика. Парадоксалното е, че Павел Грудинин не е член на компартията и в миналото е критикувал нейните догми. Натрупал е по-голямата част от богатството си от даването под наем и продажбата на скъпи терени в околностите на Москва на хипермаркети. Миналата година неговото предприятие обяви оборот от около 4 милиарда рубли (57 милиона евро). През последните шест години е обявил приходи от 157 милиона рубли (2,2 милиона евро). \"Не е толкова зле\", похвали се той на неотдавнашна пресконференция. Някои наблюдатели смятат президентската му кандидатура за маневра на властта, за да се насърчи избирателната активност - несигурна заради предвидимия резултат - без обаче да представлява реална заплаха за Путин. Макар че не се колебае да критикува някои политики на правителството, Грудинин никога не напада лично руския президент. \"Това е сблъсък на идеологии, не на личности\", обяснява той. В миналото той публично е подкрепял Путин и дори е бил член на основната прокремълска партия \"Единна Русия\".", "date": "2018.02.19", "title": "Павел Грудинин, комунистът милионер, иска да стане президент на Русия"}
{"url": "https://www.24chasa.bg/novini/article/6725898", "text": "Шофьор на автомобил, превозващ журналисти, съпровождащи американския президент Доналд Тръмп в щата Флорида, беше задържан днес, след като в чантата му беше открито огнестрелно оръжие, предадоха Ройтерс и ТАСС, цитирани от БТА. Белият дом каза, че оръжието е било открито от агенти на Сикрет сървис при проверка, преди автомобилът да влезе в имението на Тръмп Мар-а-Лаго. Шофьорът заявил, че е забравил да премести пистолета в личната си кола. Той е бил задържан за разпит. След инцидента шофьорите на автомобилите, превозващи съпровождащите Тръмп журналисти, са били сменени.", "date": "2018.02.19", "title": "Задържаха шофьор, превозващ журналисти, съпровождащи Тръмп, заради оръжие"}
{"url": "https://www.24chasa.bg/novini/article/6725918", "text": "Вече ще е по-трудно да се свалят снимки, намерени в търсачката за изображения на гугъл, предаде Би Би Си. Причината е споразумение с портала за кадри “Гети”, в чиито условия влиза премахването на бутона “Прегледай изображението”. Нововъведенията бяха пуснати преди дни, а поводът е от 2017 г. Тогава “Гети” подаде оплакване срещу гугъл до Европейската комисия. В него пишеше, че търсачката за изображения улеснява хората в намиране и сваляне на снимките им, без да са купили лиценз. Това е голям проблем за “Гети”, чиято сфера на дейност е да събира снимки от фотографите си и да ги продава на различни бизнеси и медии. Според компанията, макар опцията на гугъл да показва кадри не с високо качество, а и с воден знак, хората ги намирали, без да влязат в сайта им. Като част от споразумението гугъл премахна бутона “Прегледай изображението”. След въведената промяна потребителите трябва да влизат в сайта, в който е качен кадърът, за да го свалят. Нещо повече, още преди да изберат опцията да видят снимката в страницата, където е ъплоудната, излиза предупреждението “Изображенията може да са предмет на авторски права”. Друга промяна в търсачката за изображения на гугъл е премахване на опцията за намиране по визуално подобни кадри. С нея бе лесно човек да намери снимка с висока резолюция и без воден знак, след като вече се е натъкнал на маркирана. Нововъведенията срещнаха голям отпор сред потребителите. Мнозина критикуваха търсачката и посочиха, че сега работата им с нея ще е затруднена. Други предложиха алтернативни методи - използване на яху или бинг за интернет запитвания. Има и трети вариант - човек да използва опциите на браузъра си. В този на гугъл хром е достатъчно да се натисне дясното копче на мишката, чийто курсор трябва да е поставен на изображението. След това се избира “Отваряне на изображението в нов раздел”. Ефектът е копие на махнатия бутон “Прегледай изображението”. Опцията “Търсене на изображението през гугъл” пък помага да се намерят визуално подобни кадри с по-добро качество и големина.", "date": "2018.02.19", "title": "Гугъл маха опцията “Прегледай  изображението” (обзор)"}
{"url": "https://www.24chasa.bg/novini/article/6725917", "text": "Военната полиция в Сърбия задържа през последните 2 дни 8 чужди граждани при опит да проникнат във военни обекти или докато им правят незаконни снимки, съобщи пресслужбата на министерството на отбраната,  Не се съобщава граждани на кои държави са задържаните. По-рано телевизионният канал Prva TV съобщи, че са задържани двама граждани на САЩ и две гражданки на Украйна при опит да заснемат с дрон сградата на Генералния щаб, където са щаб квартирите на Службата за военно разузнаване и Службата за военна сигурност.", "date": "2018.02.19", "title": "В Сърбия задържаха 8 чужденци, опитали да проникнат във военен обект"}
{"url": "https://www.24chasa.bg/novini/article/6725935", "text": "Министърът на външните работи на Сърбия Ивица Дачич осъди последното изявление на албанския премиер Еди Рама и подчерта категорично, че Европейският съюз и западните държави „заравят главите си в пясъка\" пред великоалбанската политика на Тирана, смятана за най-голямата заплаха за мира и стабилността в региона, предава държавната информационна агенция Tanjug, цитирана от \"Фокус\".  По повод изявлението на албанския премиер Еди Рама за единството на Косово и Албания Дачич заяви, че е „обезсърчително\", че този път „великоалбанските изявления\" са приети без никакво или ненатрапчиво осъждане от страна на ЕС и западните държави. В неделя албанският министър-председател Еди Рама заяви, че общ президент на Косово и Албания ще бъде добър пример за единство на Балканите. Подобна инициатива би могла да се реализира след 10 години, подчерта Рама", "date": "2018.02.19", "title": "Ивица Дачич: Западът си заравя главата в пясъка пред великоалбанската политика"}
{"url": "https://www.24chasa.bg/novini/article/6725933", "text": "Индийската организация за космически изследвания (ИСРО) планира да изпрати на мисия до Луната космическия кораб \"Чандраян-2\" (на санскритски език \"Луноход-2\") с неголям самоходен изследователски апарат на борда до края на април тази година. Това съобщи пред медиите държавният министър, отговарящ за ядрената енергетика и космоса в индийското правителство, Джитендра Сингх. \"Индия ще изпрати \"Чандраян-2” през април. Тази мисия е продължение на „Чандраян-1”(през 2008 г. бел.авт), благодарение на която ние открихме наличието на вода на Луната. Сега „Чандраян-2” представлява по-нататъшното развитие на проекта, който е толкова значим, колкото и кацането на човек на Луната”, цитира думите му телевизия Ен Ди Ти Ви. Министърът отбеляза още, че ако устройството „Чандраян-1” е било космическа станция, то \"Чандраян-2\" е много по-сложен проект, който предвижда кацането на сателит от Земята и доставянето на малък луноход на повърхността й, информира БГНЕС. „Чандраян-2” – това е сложна задача, тъй като целим да станем първите в света, които ще положим на Луната орбитален комлекс, система за кацане и луноход”, коментира още Сингх и добави, че кацането най-вероятно ще се случи на Южния полюс на Луната. Досега единствено САЩ, Русия и Китай са успели да осъществят кацане на повърхността на естествения спътник на Земята. Ако Индия постигне успех, то това ще представлява огромно постижение за космическата организация, чийто бюджет е 20 пъти по-малък от този на НАСА. Според изчисленията общата стойност на проекта възлиза на 8 млрд. рупии или 125 млн. долара. БГНЕС припомня, че той трябваше да бъде реализиран през 2012 година със съдействието на „Роскосмос”. ", "date": "2018.02.19", "title": "Индия планира полет до Луната през април"}
{"url": "https://www.24chasa.bg/novini/article/6725964", "text": "Поройни дъждове причиниха частично срутване на огромно сметище в околностите на столицата на Мозамбик, при което загинаха 17 души, предаде Асошиейтед прес. Властите предполагат, че може да има още затрупани хора на сметището \"Хулене\" в околностите на Мапуто. Според португалската осведомителна агенция Луза купчините отпадъци в бедния гъстонаселен район, където е станало нещастието, се издигали на височината на триетажна сграда. По нейна информация са загинали 12 човека. Радио Мозамбик съобщи за 17 жертви, цитирано от БТА. Разрушени са били шест домове, а някои жители в района са избягали поради страх от друго срутване. \"Планините от боклук са рухнали върху къщите, а много семейства все още са били в тези жилища\", каза представителка на службата за справяне с бедствия. По думите й властите се опитват да помогнат на хората, загубили домовете си.", "date": "2018.02.19", "title": "17 души загинаха при рухване на отпадъци \nна сметище в Мозамбик"}
{"url": "https://www.24chasa.bg/novini/article/6725721", "text": "Генералният секретар на ООН Антониу Гутериш каза днес, че е разтревожен от възможността за пряк сблъсък между Израел и ливанското движение Хизбула, предаде Ройтерс. Последните сигнали от Израел и Хизбула показват желание за недопускане на подобно развитие, но \"понякога една искра е достатъчна да отприщи такъв конфликт\", заяви Гутериш пред репортери в Лисабон, предава БТА. Хизбула каза миналата седмица, че ако е необходимо, може да предприеме действия срещу израелски петролни съоръжения при спор между Ливан и Израел за крайбрежни енергийни находища. Американски дипломати посредничат между двете страни след изостряне на напрежението, включващо също така спор за гранична стена и увеличаващия се арсенал на Хизбула. \"Сериозно съм обезпокоен от трудно предвидимото изостряне на ситуацията в целия регион\", каза Гутериш, като също така имаше предвид тревогата на Израел от приближаване на различни въоръжени групи в Сирия към границата му. \"Най-лошият кошмар би бил, ако има пряка конфронтация между Израел и Хизбула, нивото на разрушение в Ливан би било напълно опустошително, затова има сериозни притеснения за тази ситуация\", заяви той. Хизбула участва в коалиционното правителство на Ливан. Израел смята подкрепяното от Иран шиитско движение за най-голямата заплаха за сигурността по границата му. Между Израел и Хизбула не е имало голям конфликт от 2006 г.", "date": "2018.02.19", "title": "Гутериш предупреди за кошмарен сценарий при сблъсък между Израел и Хизбула"}
{"url": "https://www.24chasa.bg/novini/article/6724528", "text": "На мястото, на което на главната улица във врачанското с. Търнава бе прегазена до смърт 35-годишната Миглена Данчева, вчера близки, съседи и приятели на семейството на загиналата жена излязоха тази сутрин на протест. Недоволните са скептични, че шофьорът ще бъде адекватно санкциониран, защото е син и внук на полицаи, а семейството му има много връзки с властите. \"Познаваме добре семейството на шофьора, който уби жена ми и съм сигурен, че ще се опитат да се измъкнат, категоричен е мъжът на загиналата Павел Методиев. - Притеснявам се за двете си деца и за децата в селото, които отиват по главната улица на училище.\" Миналият понеделник дрогирания Пламен Георгиев с \"Пежо\"се блъсна в стълб, завъртя се и уби Миглена, помете и свекърва й Румяна Шибилева на тротоара. 19- годишният шофьор и син на пътен полицай от участъка в с. Борован бил трезвен, но полевият тест за марихуана бил положителен. След инцидента Пламен бе задържан за денонощие в ареста, но бе освободен докато се води разследване. От прокуратурата съобщиха, че все още няма повдигнато обвинение срещу шофьора, защото очакват съдебно-медицинското заключение за починалата жена, както и поръчаната автотехническа експертиза Има обаче вече заведено досъдебно производство за причиняване на смърт по непредпазливост срещу младия водач, който досега не е осъждан. Кметът на село Търнава Габриела Раловска обясни, че има и други инциденти със смъртни случаи на главната улица в селото, затова настоявала за \"полегнали полицаи\" и видеокамери по натоварената главна улица на селото и засилено полицейско присъствие. От общинската управа в Бяла Слатина обаче все още няма отговор на искането. Хората в Търнава споделиха, че с протеста си сега само искат да напомнят на властите, че няма да забравят случая и не искат той да се потули. Те са категорични, че ще изчакат заключението на прокуратурата и ако то не ги удоволетворява, ще организират постоянни протести и блокада на главната улица, която свързва селото с Бяла Слатина и пътя за Козлодуй. Междувременно заради множество медийни запитвания, както и след сигнали до главния прокурор Сотир Цацаров за необосновано забавяне в действията на компетентната прокуратура по повод на производството за прегазената жена от 19-годишен шофьор в с. Търнава, главният прокурор е изискал незабавно материалите по досъдебното производство.  По-късно с постановление на главния прокурор досъдебното производство бе възложено на софийската окръжна прокуратура. Постановлението е от 19 февруари 2018 г. на основание чл. 195, ал. 5 от НПК с оглед на по-пълно разследване на престъплението.", "date": "2018.02.19", "title": "Цацаров възложи делото за прегазената бременна на софийската окръжна прокуратура (Обновена)"}
{"url": "https://www.24chasa.bg/novini/article/6725769", "text": "Резултатите от тазгодишното издание на „Българската Коледа“, което се провежда за петнадесети пореден път под патронажа на Президента на Република България, бяха представени от организаторите на кампанията, в присъствието на партньорите и членовете на Експертния съвет към благотворителната инициатива. Това съобщиха от президентския пресцентър. Екипът на президента изрази благодарност за безценната помощ на съорганизаторите на Кампанията - БНТ и НТВ, както и за активното участие на членовете на Експертния съвет в реализирането на благотворителната инициатива „Българската Коледа“, за ангажираността и отдадеността на каузата за по-добро детско здравеопазване и повече здрави деца.  „Българската Коледа“ не би била възможна без подкрепата на хиляди добродетелни българи. Всички те за поредна година доказват, че благотворителността в България има дълбоки корени, а чувството за доброта и съпричастност са основни ценности. Над 3 000 индивидуални дарители и 420 компании и организации са направили дарения на обща стойност 1 917 000 лeвa. В полза на кампанията до този момент са изпратени 555 000 кратки съобщения на стойност 1 лв., като дарената сума от тях е общо 555 000 лв. Администрацията на президента изрази благодарност и към всички медийни партньори, за проявения професионализъм при отразяване на кампанията, и показаните в репортажите добронамереност, загриженост и хуманност към болните деца и техните семейства. Успеха на кампанията се дължи и на участието на известни личности, помогнали за популяризирането й - артисти, спортисти, режисьори, сценаристи и др. Всички те взеха участие в коледния благотворителен концерт и помогнаха идеите на кампанията да достигне до повече хора. Специална благодарност беше изразена и на родители, участвали в медийното отразяване на Кампанията, разказвайки историите на болните си деца. Сред тях са родители и деца, които са подпомагани през годините от „Българската Коледа“, участваха и такива, които не са подпомагани, но искаха да вдъхнат кураж на тези, които в момента са в беда. Екипът на президента изтъкна и заслугата на многобройните организатори на различни инициативи, събития и кампании в подкрепа на „Българската Коледа”. 97 училища от цялата страна са част от каузата в помощ на спасения детски живот. Благодарение на тези обединени усилия, общият размер на получените дарения за периода 01.12.2017 г. - 16.02.2018 г., е 2 472 000 лв. Кампания 2017/2018 постави във фокуса на „Българската Коледа“ грижата за спасения детски живот. Новите методи на диагностика позволяват навременно откриване на заболяванията и прилагане на лечение, водещо до спасяване на живот. Спасеният детски живот се нуждае от продължителна грижа, за да бъдат предотвратени евентуални хронични заболявания и усложненията от тях. Поддържането на здравето на спасените деца изисква усилия за дълъг период от време, дори през целия живот, като в повечето случаи това е сериозно предизвикателство - както за лекарите, така и за техните семейства. При много от тези деца се налага системна медицинска грижа, постоянен медицински контрол, медикаментозно поддържащо лечение и много често продължителна, специализирана рехабилитация. Затова петнадесетото издание на благотворителната инициатива „Българската Коледа“ насочва своите усилия да помогне в грижата за продължителното лечение и активната рехабилитация. До този момент в Администрацията на Президента са постъпили 250 заявления за подпомагане на деца. Исканията за подпомагане са основно за: диагностика, медикаментозна терапия, рехабилитация, медицински изделия и помощни средства. Всеки родител, който има болно дете и се нуждае от помощ за осъществяване на лечението или рехабилитацията му, може да подаде документи за подпомагане от кампанията. Експертният съвет и Комисията към „Българската Коледа“ ще разгледат всички постъпили заявления и ще вземат решение за необходимото и възможно подпомагане. Молби за подпомагане на деца се приемат целогодишно. Към момента общо 33 лечебни заведения са подали заявления за закупуване на медицинска апаратура със средства от Кампанията. Организаторите на „Българската Коледа“ уверяват, че както и досега, набраните суми от кампанията ще бъдат разпределени публично, прозрачно и обществено отговорно. Кампанията се организира и провежда на основание Правилата за набиране и разпределение на средствата по благотворителната инициатива „Българската Коледа”. Набраната сума се изразходва само за: Лечение на деца, осигуряване на медицински изделия и помощни средства които не се финансират от републиканския бюджет, НЗОК или Ц”ФЛД”, както и за допълнителни рехабилитационни процедури; Безвъзмездно предоставяне на медицинска апаратура, предназначена за лечение и рехабилитация на деца. Решенията за отпускане на средства за лечение на деца и за закупуване на медицинска апаратура се вземат с подписването на тристранен протокол от Комисия с представители от Президентската администрация, Нова телевизия и Българската национална телевизия, на основание предложение на Експертния съвет към „Българската Коледа“. В Експертния съвет са включени представители на Министерството на здравеопазването, Национални консултанти по различни видове детски болести, представители на Българската педиатрична асоциация, Асоциацията по неонатология, неправителствени и пациентски организации. Закупуването на медицинска апаратура се осъществява след осъществена процедура по Закона за обществените поръчки в Администрацията на Президента, съгласно споразумение между учредителите. С цел постигане на висока степен на публичност и прозрачност на дейността на Благотворителната инициатива, при съблюдаване на ограниченията, въведени с действащото законодателство, Правила на Благотворителната инициатива на Президента на Република България „Българската Коледа” са публично достъпни на интернет страницата на инициативата www.bgkoleda.bg.", "date": "2018.02.19", "title": "\"Българската Коледа\" е събрала 2 472 000 лева"}
{"url": "https://www.24chasa.bg/novini/article/6725779", "text": "Възстановено е движението във всички ленти при км 57 в посока София на АМ \"Тракия\". Това съобщиха от Агенция \"Пътна инфраструктура\". Припомняме, че движението се извършваше в изпреварващата лента заради аварирал тежкотоварен автомобил.                                                                                                                                                                                                                                                                                                                       ", "date": "2018.02.19", "title": "Възстановено е движението по АМ \"Тракия\""}
{"url": "https://www.24chasa.bg/novini/article/6725426", "text": "Петима футболни запалянковци, задържани снощи в столицата, остават в ареста, съобщи  . Преди вчерашния мач между \"Левски\" и \"Ботев\" (Пловдив) полицията задържа общо 17 души. В 9 от арестуваните беше намерена пиротехника, а в още трима - наркотични вещества. След сблъсък с полицията в столично заведение други трима запалянковци на пловдивския „Ботев” бяха закарани в болница, а двама - в ареста.", "date": "2018.02.19", "title": "5-има запалянковци остават в ареста след вчерашните размирици в София"}
{"url": "https://www.24chasa.bg/novini/article/6725430", "text": "Албанският престолонаследник принц Лека заяви, че единството между Албания и Косово, за което говори албанският премиер Еди Рама, може да се постигне само \"с кралска корона\", предаде агенция МИА. Лека написа в социалните мрежи, че \"обединяването на Албания и Косово - две държави с една нация\" трябва да се постигне с връщане на монархията, предава БТА. \"Националното обединение е било, е и ще бъде мечта и цел на кралското семейство от поколение на поколение, дори и когато никой не се осмеляваше да го каже. То е възможно с кралска корона в двете държави като символ на това единство. Такава би била логиката на истинската стабилност, традиция и истински просперитет, както показват успешните примери в най-развитите западни страни\", написа принц Лека. Вчера на празненствата в Прищина по повод 10 години от независимостта на Косово Еди Рама каза, че допуска възможността един ден Косово и Албания да имат обща външна политика и \"общ президент като символ на национално единство\".", "date": "2018.02.19", "title": "Албанският принц Лека: Само кралската корона може да осигури обединяване с Косово"}
{"url": "https://www.24chasa.bg/novini/article/6725427", "text": "Американски учени отгледаха човешки клетки в ембрион на овца - технология, която може да позволи човешки органи да се развиват в тялото на животно, за да бъдат присадени в хора, съобщи в. \"Индипендънт\". Експертите се надяват, ако успеят да постигнат крайната си цел, това не само да намали броя на чакащите за трансплантация, но и да ограничи до минимум случаите на отхвърлени органи, защото те ще съдържат клетки на самия пациент, предава  .  Опити да бъдат отгледани органи на един вид в тялото на друг се правят отдавна, като специалисти отгледаха панкреас на плъх в тялото на мишка. Миналата година учени от Калифорнийския университет създадоха ембрион хибрид между човек и прасе, при който една на всеки 100 хиляди клетки беше човешка. Същият екип обяви ново подобно постижение с ембрион на овца, при който една от всеки 10 хиляди клетки е на човек. Позволено е ембрионите да се развиват 28 дни и изследователите казаха, че биха искали да удължат този краен срок, за да добият по-ясна представа как продължава развитието им. Някои органи на прасетата и овцете са подобни по размер на човешките, затова са подходящите животни за провеждането на опити в тази посока.", "date": "2018.02.19", "title": "Учени отгледаха човешки клетки в ембрион на овца"}
{"url": "https://www.24chasa.bg/novini/article/6725447", "text": "Екип от Токийския университет е разработил свръхтънък еластичен светодиоден дисплей, който може да се залепи върху човешката кожа, съобщи японската обществена телевизия Ен Ейч Кей. Дисплеят е с дебелина само 1 милиметър и състоящият се от микродиоди екран напомня пластир с размери 6 на 10 сантиметра. Той не предизвиква никакъв дискомфорт, когато се залепи за кожата. Екранът може спокойно да се носи върху дланта и на него е възможно да се четат текстови съобщения и да се гледа видео. Внедряването на подобни дисплеи ще повиши качеството на всекидневния живот на хората от всички възрасти, считат японските учени. По този начин ще бъде допълнително улеснен достъпът им до информация, предаде БТА.", "date": "2018.02.19", "title": "Изобретиха свръхеластичен дисплей с дебелина едва 1 милиметър"}
{"url": "https://www.24chasa.bg/novini/article/6725468", "text": "Омбудсманът Мая Манолова ще предложи на Министерския съвет нормативни промени, с които да се улесни отпускането на наследствена и персонална пенсия на деца с починали родители. Манолова започна кампания за подкрепа, след като към нея се обърна майка - вдовица с три деца, на която била отказана наследствена пенсия, предаде  . Първото предложение е за промяна в Кодекса за социално осигуряване и се отнася до условията за получаване на наследствени пенсии. \"Предлагаме условието за осигурителен стаж за починали родители до 25-годишна възраст изобщо да отпадне и да бъде намалено за родители до 30 години от 3 на 1 година. За родители над 30 години - от 5 на 3 години\", каза омбудсманът.", "date": "2018.02.19", "title": "Манолова предлага промени, за да получават децата сираци по-лесно пенсия (видео)"}
{"url": "https://www.24chasa.bg/novini/article/6725472", "text": "Президентът на САЩ Доналд Тръмп разкритикува в Туитър телевизионната водеща Опра Уинфри заради нейно предаване, посветено на първата му година на власт, предаде Ройтерс. Телевизионната звезда, която работи и за програмата \"60 минути\" на телевизия Си Би Ес, водеше дискусия, посветена на първата година от президентството на Тръмп. В него за събеседници бяха поканени 14 републиканци, демократи и независими избиратели от щата Мичиган. Тръмп каза, че е гледал предаването и че Опра Уинфри му се сторила много несигурна и разколебана и че въпросите, които задавала, били пристрастни, а фактите, които излагала - неверни, предава БТА.  \"Надявам се, че Опра ще се кандидатира за президент, така че да бъде изобличена и аз да я победя, както всички други!\", написа Тръмп в Туитър. Спекулации, че Опра Уинфри може да се кандидатира за президент се появиха след речта, която тя произнесе на церемонията за връчване на наградите \"Златен глобус\" през януари. Пред медии тя каза, че не води кандидатпрезидентска кампания. В дискусията, която тя водела и която Тръмп сметнал за пристрастна, гласоподавателите са поставили под въпрос стабилността на Тръмп като президент. Някои от тях обаче са изразили симпатии към президента. Самата Уинфри не е направила никакви изявления за или против президента по време на дебата. Тя обаче задала редица въпроси, сред които дали страната е по-добре в икономически план и дали уважението към САЩ по света намалява.", "date": "2018.02.19", "title": "Тръмп: Надявам се, че Опра ще се кандидатира за президент, за да я победя"}
{"url": "https://www.24chasa.bg/novini/article/6725490", "text": "Сръбският министър без портфейл Ненад Попович осъди  , и заяви, че Рама трябва да бъде обявен за \"персона нон грата\" в Сърбия, предаде Танюг. \"Това изявление, изречено в Прищина, в сръбско Косово, по повод отбелязването на десетгодишнината от противоконституционното решение на албанските сепаратисти за отцепване, показва ясен и недвусмислен план на Балканите и на сръбска територия да бъде създадена така наречената Велика Албания\", каза Попович. Министърът посочи, че това изявление е показало истинската цел на отцепването на Косово от Сърбия - да се прекроят границите в региона в полза на албанците и да се предизвикат нови конфликти на Балканите. Попович каза, че Сърбия е готова на компромиси и отстъпки за Косово, но не и за отцепване на сръбска територия и на членство на \"сепаратистки творения като лъжедържавата Косово\" в международни организации, особено в ООН.", "date": "2018.02.19", "title": "Сръбски министър: Албанският премиер да бъде обявен за \"персона нон грата\""}
{"url": "https://www.24chasa.bg/novini/article/6725499", "text": "Нова британска политическа партия, вдъхновена от идването на власт на френския президент Еманюел Макрон, започна днес кампания за спиране на Брекзита, предаде Ройтерс. ПартияТА \"Обновление\" (Renew), основана миналата година, каза, че иска да поддържа дебата за Брекзит, защото според нея основните политически партии са загубили връзка с избирателите, които се чувстват забравени от политическите елити, предава БТА. \"Възнамеряваме да бъдем твърди по отношение на Брекзит и причините за Брекзит\", каза главният стратег на партията Джеймс Торанс. \"Ще окажем натиск върху депутатите да осмислят националния интерес и да сложат \"оставането\" (в ЕС, бел.ред.) отново на масата при гласуването за окончателното споразумение с ЕС\", добави той.", "date": "2018.02.19", "title": "Нова британска партия, вдъхновена от Макрон, опитва да предотврати Брекзит"}
{"url": "https://www.24chasa.bg/novini/article/6725492", "text": "Бизнесмен от Стара Загора, който желае да остане анонимен, ще помогне финансово на Величко Петков, ако той учи висше образование. Това съобщи днес кметът на града Живко Тодоров, който се срещна с  . Тодоров връчи на младежа, който в момента е единайсетокласник, знака на община Стара Загора, който се дава за доблестни постъпки. От 13 години Величко живее в дома за деца, лишени от родителски грижи, \"Мария Терезия\" в Стара Загора, не поддържа връзки със семейството си. Имал майка и 2 сестри. През ноември той м.г. навършил 18 години и вече работи на 4-часов работен ден в голяма търговска верига. Мечтае да стане полицай. Момчето било на работа, когато открило в една от количките, в които клиентите пазаруват, забравената чанта. \"В този момент имах в себе си 1,50 лева, но нито за миг не си и помислех, че мога да взема нещо, което не е мое\", бе категоричен и вчера Величко. \"Всеки един от нашите възпитаници би постъпил като него\", убедена е директорката на дома Латинка Петрова. В същия дом живее Мария Стоилов, която спаси живота на тролейбусен шофьор през януари 2016 година. Други две деца от същия дом - Наска и Стефан, неотдавна намериха 380 лева и също ги върнаха на собственика им. От община Стара Загора казаха днес, че са отправили предложение до Министерството на труда и социалната политика този дом да не бъде закриван, а да бъде преустроен в два центъра за настаняване от семеен тип, но до момента нямат отговор. Освен че учи и работи, Величко тренира футбол и дори е вратар на националния \"Отбор на надеждата\" за младежи в неравностойно положение. Тази година тимът има покана за турнир във Виена.", "date": "2018.02.19", "title": "Финансова помощ за сирака Величко, който намери и върна чанта с пари, ако учи висше"}
{"url": "https://www.24chasa.bg/novini/article/6725498", "text": "Централният наказателен съд в Багдад осъди френската джихадистка Мелина Буждир на седем месеца затвор за незаконно влизане в страната, след което я освободи, защото е излежала присъдата си по време на предварителното задържане, и разпореди да бъде експулсирана, предаде Франс прес, цитирана от БТА. 27-годишната Буждир беше арестувана през лятото на 2017 г. в Мосул, бившия бастион на Ислямска държава в Северен Ирак, заедно с четирите си деца. Три от тях вече са върнати във Франция. Тя заяви на арабски пред председателя на съда, че е влязла в Ирак през октомври 2015 г. през Сирия и че съпругът й, французин на име Максимилиен, който работел като готвач, е загинал при битката за Мосул. Вторият по големина град в Ирак беше отнет от джихадистите през юли след боеве, продължили девет месеца.", "date": "2018.02.19", "title": "Осъдиха и освободиха френска джихадистка"}
{"url": "https://www.24chasa.bg/novini/article/6723804", "text": "“Ще ви убия!”, “Ще ви намеря, знам къде живеете!” Тези крясъци на обезумял пациент се чуват в болница “Бургасмед” посред нощ на 24 май 2017-а. Освен заплахи 23-годишният Кирил Нойков от София сипел и юмруци по дежурния персонал, обърнал болнично легло и се съпротивлявал като диво животно при опитите на охраната да го усмири. Осем месеца по-късно мъжът бе осъден от районния съд в Бургас и получи справедливо наказание. Той влиза в затвора за 4 г. и 3 месеца. Определението на съда е окончателно и не подлежи на обжалване, тъй като идва след признаване на вина и сключено споразумение с прокуратурата. Сред пострадалите в нощта на 24 май са двама лекари - хирург и анестезиолог, охранител и други двама души от персонала на болницата. Нойков бе признат за виновен в нанасяне на телесни повреди на 5-има души. Нападението над бургаските лекари отключи вълна на недоволство, заваляха декларации от цялата страна в защита на медиците. Веднага след инцидента в здравното заведение бе монтиран паникбутон. “Дължа извинение за това, което направих. Пих твърде много алхохол, никога в живота си не съм употребявал такова количество. Съжалявам много, но няма безгрешен човек. Исках само един леген да си повръщам и нищо повече.   Те настояха да остана, портиерът ме затисна на леглото, бях в екстаз, нямам много спомени, но съжалявам. Аз не съм такъв, по-скоро съм добра душа”, каза в съда Нойков. “Опитваме се да забравим случая, но все още го преживяваме, надяваме се да не се повтаря. Ние сме там да помагаме на хората. Трябва да бъде гарантирана сигурността на лекарите, винаги да има охрана на работното ни място. Необходими са и законодателни промени”, коментираха пострадалите медици д-р Александър Серафимов и д-р Симеон Пенчев. Двамата заявиха, че са доволни от присъдата на бияча. Хирургът и анестезиологът искали да помогнат, а получили юмруци и ритници. Като по чудо се отървават с леки телесни повреди. По-тежко е пострадал един от охранителите, Георги Коев, който се притичва на помощ на лекарите. Той е с разбит нос и счупен крак, опериран е и близо 4 месеца се възстановява от травмата. През нощта на 24 май Кирил Нойков е докаран с линейка на Бърза помощ по сигнал за гърч и повръщане. Взет е от заведение в Созопол, където празнувал с колеги. “Пациентът беше неадекватен, свалиха го, но вътре се е освестил и е започнал да буйства. Санитарят бягаше да вика за помощ. Двама лекари са се опитали да го укротят. Скочил от леглото, а когато отидох аз, то беше обърнато с краката нагоре. Мъжът беше паднал на земята. Вдигнахме го и тогава изведнъж започна да буйства, не знам как се извъртя и ме удари. На много места съм работил, но такава агресия не съм срещал. Да искаш да му помогнеш, а той така да отвръща”, разказва охранителят Георги. След като Кирил е приет в спешното отделение, дежурният д-р Пенчев усетил, че пациентът мирише на алкохол и повикал анестезиолога д-р Серафимов.   “Слязах около 2,30 ч и започнах да преглеждам мъжа, той скочи, започна да буйства, удари ме няколко пъти в корема, повали ме на земята и започна да ме рита”, разказва пред медии ден след инцидента д-р Серафимов. И допълва: “Не се чувстваме защитени. Работи се трудно, особено в условията на Бърза помощ. Все по-трудно става, някои пациенти са агресивно настроени.” След намесата на полицията буйният пациент е задържан, а районната прокуратура му повдига обвинение за хулиганство в условията на опасен рецидив, за което законът предвижда от 5 до 12 г. затвор. В досието си младият мъж вече има 5 присъди - за кражби и грабеж. За боя на лекарите Кирил получва наказание под минимума, тъй като сключва споразумение със съда, а това позволява присъдата да е под минималната, обясняват юристи. “Клиентът ми сам поиска да признае вина и да минем на споразумение, за да приключи всичко по-бързо. Аз като негов адвокат не съм му давала празни надежди. Прецених внимателно фактите, сметнах, че и да искаме назначаване на експертизи при тръгване на делото по общия ред, не може да се докаже нито състояние на афект, нито невменяемост. По-нататък той ще се възползва от правото си на предсрочно условно освобождаване”, обясни адвокат Дарина Маджарова. Кирил Нойков е от София, но е отраснал в дом за сираци. На едно от съдебните заседания заявява, че не желае никой от роднините му да бъде уведомен, че е задържан, защото те за него не съществували. Живеел от няколко години в Бургас, работел във фирма за почистване. През месеците, в които чака съдебния процес, Кирил на няколко пъти пробва да замени ареста с по-лека мярка. Той изтъкна хронично сърдечно заболяване, от което страда, пробва и с лошите условия в затвора, но съдът го остави зад решетките.", "date": "2018.02.19", "title": "Пациент, пребил лекари, влиза в затвора за 4 г. и 3 месеца"}
{"url": "https://www.24chasa.bg/novini/article/6725576", "text": "Започна залесяването на първите 115 декара опожарени горски територии в землището на село Ощава, в района на \"ДГС Кресна\", пострадали при огнената стихия през август миналата година, съобщи БТА. В кратки срокове Югозападното държавно предприятие предприе действия за усвояване на опожарената дървесина и почистване на площите, съобщиха от пресцентъра на държавното предприятие. След извършената подготовка на почвата през есента в ход е възстановяване на част от увредените терени. Използват се основно фиданки от черен бор и зимен дъб, произведени в разсадниците на държавните горски стопанства в Катунци и Струмяни. До дни стартира залесяването и на други 65 декара опожарени горски територии в района на \"ДГС Симитли\", землището на село Сенокос. Над 1 500 000 фиданки на площ от 2454 декара ще бъдат залесени тази пролет на територията на ЮЗДП в областите Благоевград, Кюстендил, Перник и Софийска. От тях 655 000 са различни видове дъб, 200 000 - други широколистни, сред които кестен, акация, бук и бреза и 667 000 - черен бор, смърч и др. иглолистни видове. Приоритет през 2018 г. остава подпомагане възстановяването на гори, пострадали от пожари, както и след проведени санитарни сечи в съхнещи насаждения, въпреки доброто естествено възобновяване, което се наблюдава в голяма част от териториалните поделения. Най-големи залесявания се предвиждат в районите на Пирдоп - 271 декара, Благоевград - 177 декара, Брезник - 174 дка, Кресна - 165 дка, Кюстендил - 163 дка, Места и Трън - по 100 декара, Невестино и Осогово - по 80 декара. Повече от 3,7 милиона лева са планираните инвестиции във финансовата програма на ЮЗДП за залесяване, попълване, отглеждане и подготовка на почвата за залесяване през тази година.", "date": "2018.02.19", "title": "Залесяват първите 115 декара опожарени гори след бедствието край Кресна"}
{"url": "https://www.24chasa.bg/novini/article/6725602", "text": "Министър-председателят Бойко Борисов ще се срещне с федералния канцлер на Австрия Себастиан Курц, който пристига на посещение в София утре, 20 февруари. Това съобщиха от правителствената информационна служба. Двамата ще обсъдят задълбочаването на двустранните отношения, както и сътрудничеството в рамките на ЕС с фокус върху приемствеността в темите на Българското и Австрийското председателства на Съвета на ЕС.", "date": "2018.02.19", "title": "Бойко Борисов ще се срещне с канцлера на Австрия Себастиан Курц"}
{"url": "https://www.24chasa.bg/novini/article/6725611", "text": "Турският президент Реджеп Тайип Ердоган и президентът на Русия Владимир Путин са разговаряли днес по телефона. Според съобщението от пресслужбата на Ердоган двамата са обсъдили ситуацията в Африн и Идлиб. Основно са се информирали по процеса за създаване на нови наблюдателни постове за намаляване на напрежението в района на Идлиб. В разговора си били обсъдени подробностите по операцията Маслинова клонка, която турската армия провежда в района на Африн за прочистването на областта от считаните за тероростични групировки на сирийските кюрди, Сили за защита на народа /СЗН/ и Партията на демократичния съюз /ПДС/, предава БТА.  Двамата лидери са се договорили да продължат с неослабваща решителност съвместната борба срещу терора, както и да се информират постоянно във връзка с развитието на ситуацията в района на военните действия в Сирия. Телефонният разговор между Ердоган и Путин е на фона на съобщенията, че сирийски правителствени сили са навлезли в северозападната провинция Африн,за да защитават кюрдските Сили за защита на народа, според събщенията на световните информационни агенции. Това може да доведе до промяна в театъра на военните действия в Африн, т.е. до сблъсък между турската армия и войниците на Башар Асад, ако те напреднат в Африн в подкрепа на сирийските кюрди. Турският външен министър Мевлют Чавушоглу заяви по този повод, че Турция ще се конфронтира със сирийските правителствени сили, ако те влязат в Африн.", "date": "2018.02.19", "title": "Путин и Ердоган обсъдиха ситуацията в Африн и Идлиб по телефона"}
{"url": "https://www.24chasa.bg/novini/article/6725621", "text": "Косовският парламент отложи за неопределено време дебатите за ратификация на споразумението за границата с Черна гора, които бяха насрочени за вчера вечерта, предаде агенция МИА. По неофициална информация причина за отлагане на заседанието е, че гласовете на партиите от управляващата коалиция, Демократичния съюз на Косово и депутатите от малцинствата, които са обявили, че ще гласуват за ратификация на споразумението, не са достатъчни за осигуряване на необходимото мнозинство от две трети, предаде БТА. За такова мнозинство е нужна подкрепата на част от депутатите на движение Самоопределение или на Сръбска листа, чиито представители заявиха, че демаркацията на границата не е приоритет за тях. Председателят на парламента Кадри Весели насрочи заседанието за 18 февруари, само ден след като косовският президент Хашим Тачи и черногорският му колега Филип Вуянович подписаха съвместно изявление, с което призоваха парламента да ратифицира споразумението за демаркация на границата, подписано още през 2015 г. Ратификацията на споразумението бе подкрепена и от правителството на Рамуш Харадинай, който беше един от главните му противници, смятащи, че с документа се ощетява територията на Косово. Ръководителката на мисията на ЕС в Косово Наталия Апостолова каза след среща с Тачи и с представители на политическите партии, че има консенсус за ратификация на договора.", "date": "2018.02.19", "title": "Косово отложи дебатите за споразумението за границата с Черна гора"}
{"url": "https://www.24chasa.bg/novini/article/6725655", "text": "Лидерът на Атака Волен Сидеров ще предложи анкетна комисия в Народното събрание, която да изясни истината за т.нар. съдебен процес срещу Васил Левски, на който той е осъден на смърт от османската власт за криминално престъпление. Това обяви Сидеров пред журналисти и пред събралите се симпатизанти на \"Атака\" пред паметника на Левски в София да почетат паметта на Апостола на свободата. Сидеров отбеляза, че вече е установено документално, че убийството на слугата Стойчо в една ловешка къща не е извършено от Левски. Има достатъчно документи, има Османски отдел в Народната библиотека, всичко това трябва да бъде проучено от една компетентна комисия, посочи той, цитиран от БТА. Сидеров съобщи, че ще предложи депутата Станислав Станилов за неин председател. Специалната отоманска комисия, в която участват и българи за съжаление, издава смъртна присъда на Левски възоснова на едно единствено свидетелство на неграмотен човек - някой си Вутьо, че Левски е убил слугата Стойчо, посочи лидерът на \"Атака\". Левски всъщност е осъден за криминално престъпление по чл. 174 от тогавашния турски наказателен кодекс, а не затова, че прави комитети и организация за революция, отбеляза той. Сидеров посочи, че за комитетите и комитетската дейност тогавашната османска власт е предвиждала заточение. В същото време, виждайки, че това е предводителят на всички тези комитетски дела, те са бързали тихомълком, без много шум, такава е била директивата - да се направи процес тук, не в Цариград, в София, която тогава дори не е столица на вилаета, и да завърши със смъртна присъда, коментира Сидеров. Искаме да се преразгледа този процес, Левски да бъде оневинен, че е убиец, защото, ако си спомняте, когато се искаше канонизирането му, от църквата имаше контрааргумент, че той е извършил убийство, заяви лидерът на \"Атака\". По думите му това петно, лепнато върху паметта на Левски, трябва да бъде изчистено. От партия \"Атака\" поднесоха венец на паметника на Васил Левски в столицата по повод 145 години от неговата гибел. Много хора, сред които ученици, се редят на опашка в дъжда, за да положат цветя и да почетат паметта на Апостола на свободата.", "date": "2018.02.19", "title": "Волен Сидеров иска комисия в парламента да изчисти името на Левски"}
{"url": "https://www.24chasa.bg/novini/article/6725171", "text": " Анкара няма да се противопостави на сирисйки правителствени сили в Африн, стига те да се борят срещу тероризма, това заяви турският външен министър Мевлют Чавушоглу по време на обща пресконференция със своя йордански колега Айман Хюсеин Абдула ал Сафади, предава ТАСС, цитирана от Фокус. „Целта на нашата операция „Маслинова клонка“ е ясна – ние се борим срещу тероризма“, отбеляза Чавушоглу и добави, „Важна е причината, поради която е този региона влизат силите на президента на Сирия Башар Асад“. Според първия дипломат на Анкара, „ако това е борба с с Кюрдската работническа партия, то ние няма да им пречим“, но ако силите на режима „се опитат да защитят „Отрядите за народна самоотбрана“, то никой няма да може да спре турската войска“.", "date": "2018.02.19", "title": "Чавушоглу: Няма да се противопоставим на сирийската армия в Африн"}
{"url": "https://www.24chasa.bg/novini/article/6725166", "text": "Комисията за защита от дискриминация (КЗД) разпространи декларация, в която отбелязва ескалация на езика на омразата. Комисията специално отбелязва, че атаки с обидно и унизяващо достойнството съдържание има и срещу програмния директор на БНТ Емил Кошлуков заради изразено от него мнение. Комисията за защита от дискриминация (КЗД) с тревога констатира ескалация на езика на омразата и дискриминационно отношение заради изказано мнение и заявена ценностна позиция. Като национална контактна точка на ОССЕ за престъпленията от омраза КЗД призовава обществеността, институциите, партиите и организациите да спазват високите правозащитни стандарти за цивилизована демократична дискусия и публична критика. Фундаментален принцип, залегнал както в българската Конституция, така и в Конвенцията за правата на човека и Хартата на основните права на ЕС, е правото на свободно изразяване на мнение. То обаче не е абсолютно и носи със себе си ограничения, особено в случаите, в които това право нарушава правата на другите. Именно това се случва със словото на омразата, което представлява категорична заплаха за достойнството на конкретни личности и цели социални групи. Забраната за враждебно говорене е регламентирана в множество български и международни законови актове, а борбата с нея е обект на многобройни документи и препоръки, които нямат правнообвързващ характер. Констатацията на КЗД за зачестилата употреба на езика на омразата произтича от редица примери в последно време, при които публичното говорене и действие, в т.ч. и в социалните мрежи, ескалира до недопустими крайности, дискриминационни прояви и език на омразата, които могат да предизвикат ограничаване на участието на гражданите в демократичната дискусия в обществото. Сред примерите за подобни прояви КЗД посочва предстоящото провеждане на станалия традиционен „Луковмарш“, който често се превръща в трибуна на езика на омразата, особено с насоченост срещу представители на еврейската и други общности. Друг пример за достигането на екстремни позиции е свързан с дебатите около Истанбулската конвенция. В иначе нормалния разговор и полемики по този важен въпрос, се чуха много крайни позиции, които прекрачиха границата на демократичната дискусия и се трансформираха в език на омразата спрямо определени уязвими групи. Уместни тук са думите на Умберто Еко: \"Ние трябва да определим границите на толерантността и за да направим това, ние първо трябва да знаем, какво не може да бъде толерирано.\" В този смисъл КЗД с притеснение отбелязва и зачестилите прояви на ad hominem атаки, целящи да обидят, унизят и засегнат достойнството на личности, които изразяват мнение и отстояват определена позиция в обществото. Отново във връзка с Истанбулската конвенция обект на нападки от такова естество станаха редица общественици, политици и дори представители на Светия синод. Без значение дали изразяват позиция „ЗА“ или „ПРОТИВ“ Конвенцията, различни представители на обществеността са обект на груби нападки и критики заради изразената им принципна позиция по този въпрос. Особено остра е реакцията, включително с включване на физическа разправа и посегателство срещу представители на неправителствени организации, които имат феминистки и правозащитен характер. Друг актуален пример за прекрачване на границите на демократичната дискусия и легитимната публична критика са появилите се, особено в социалните мрежи, ad hominem атаки с обидно и унизяващо достойнството съдържание, от страна на определени политически групи и среди срещу личността на програмния директор на БНТ заради изразено от него мнение за състоянието и бъдещето на обществената медия. В горепосочените примери легитимните обществени дебати и спорове около дадени позиции се изместват и отиват в посока на личностни нападки, език на омразата и крайности. С това се измества фокусът на разговора и той от дебат по важни за обществото теми (Истанбулска конвенция, БНТ и др.) се трансформира в агресивни персонални нападки срещу хора заради личността им и позициите им, които създават враждебна, застрашителна среда и нарушават правата им. А проблематиката на правата на човека и тяхната защита съставлява една от най-значимите теми на политическата реч за демократичните общества и правовата държава. Затова особено важно е хората, като част от това общество, да осъзнаят, че с дела и думи са отговорни за гарантирането на човешките права. Тази максима трябва да обуславя светоусещането ни всеки ден. Комисията за защита от дискриминация призовава участници във всяка една обществена дискусия към спазване на демократичните норми на общуване, към зачитане на правото на мнение, свободата на съвестта и словото. Езикът на омразата е недопустим в публичната комуникация и ескалирането на напрежение в обществото трябва да бъде избягвано. Призоваваме всички публични фигури към това да търсим заедно национално помирение. Защото, както казва Ален дьо Беноа, френски философ и политолог: „Най-големият израз на демокрация не означава нито най-голямата свобода, нито най-голямата равнопоставеност, а най-голямата степен на участие.” Някъде бе казано, че „правата на човека са като Природата, защото могат да бъдат погазени; и като дух, защото не могат да бъдат унищожени. Като времето, което е еднакво за всички – бедни и богати, стари и млади, бели и черни, високи и ниски”.", "date": "2018.02.19", "title": "Комисията за защита от дискриминация: Кошлуков е жертва на езика на омразата"}
{"url": "https://www.24chasa.bg/novini/article/6723887", "text": "  3,47 млрд. лв. са реално разплатените пари по европрограмите от настоящия бюджетен период. Това показват данните на информационната система за управление и наблюдение на еврофондовете към 18 февруари. Процентът на усвояване е 15,55. Общата сума на парите, които са за България до 2023 г., е 22,32 млрд. лв. От тях до момента са договорени 11,52 млрд. лв., което е 51,6%. Традиционно най-голям процент на реално плащане на пари е на Оперативна програма “Храни” - 39,81%, или 96 млн. лв. от общ бюджет 241 млн. лв. Получатели на парите са агенциите за социално подпомагане и общините за пакети храна и топло ядене. По тази програма са договорени 94,75% от парите. От тежките програми с милиардни бюджети с най-добри показатели е “Иновации и конкурентоспособност”. Парите, които са влезли в бизнеса по нея, реално са 600 млн. лв. от общо 2,3 млрд. Сключените договори са за 1,6 млрд. лв. По Програмата за развитие на човешките ресурси са усвоени 25,18%, или 507 млн. лв., от общ бюджет малко над 2 млрд. лв. Оперативна програма “Транспорт и транспортна инфраструктура”, която финансира големите инфраструктурни проекти като магистрала “Струма” и жп линии за пътуване със 160 км в час по направлението София-Бургас, е разплатила над 713 млн. лв. Това са 20,55% от общ бюджет 3,47 млрд. лв. По програмата са договорени 86,8% от средствата, или малко над 3 млрд. лв. “Региони в растеж” - програмата, която е насочена към интегрирано развитие на градовете и регионите, е усвоила 20,24%, което е 576 млн. лв. Парите, за които вече има сключени договори, са 2 млрд., т.е. 73,37 на сто от общата сума, която е 2,83 млрд. лв. В онлайн наблюдение вече е включена и Програмата за развитие на селските райони, която е предназначена за земеделските плащания. Нейният бюджет през настоящия период е 5,6 млрд. лв., от които към 18 февруари са разплатени реално 317,72 млн. лв., т.е. изпълнението ѝ е 5,64%. Договорените средства са 1,57 млрд. лв., което е 27,90%. Друга програма с нисък процент на разплащане - 6,29%, е “Околна среда”. При бенефициентите са отишли 204,58 млн. лв., а бюджетът ѝ е 3,25 млрд. лв. Сключените договори са за 848,59 млн. лв. при общо 3,25 млрд. лв. В момента по нея се изграждат големи обекти - ВиК системи и пречиствателни станции. И “Добро управление” е с ниско разплащане - 7,53%, или 47 млн. лв. при 626 млн. лв. бюджет. По тази програма са договорени 36,27% от парите, или 227 млн. лв. Програмата за морско дело и рибарство е платила 1,3 млн. лв., което е 0,66% от бюджет от 208 млн. лв.", "date": "2018.02.19", "title": "3,47 млрд. лв. са платени по новите европрограми"}
{"url": "https://www.24chasa.bg/novini/article/6725190", "text": "Американски библиотекар откри кичур от косата на Джордж Вашингтон между страниците на книга в университета в град Скенектъди, Ню Йорк, съобщи Ей Би Си нюз. Джон Майърс е подреждал в каталог старите книги от библиотечния фонд, когато намерил малък пощенски плик в мръсен алманах с кожена подвързия от архивите на Юниън колидж. Жълтият плик бил надписан на ръка с думите \"Косата на Вашингтон\". Библиотекарят внимателно го отворил и намерил кичур от побеляла коса, привързана с конец, предава БТА. \"Беше един от онези мигове, които се случват веднъж в живота на един библиотекар. Мислех си, това не означава Джордж Вашингтон, нали?\", каза той. Оказва се, че точно това означавало. Има исторически свидетелства за това. Алманахът с джобни размери е от 1793 г. и е принадлежал на Филип Джей Скайлър, син на генерал Филип Скайлър, който служел на Вашингтон и основал \"Юниън колидж\" през 1795 г. Според Сюзън Скот, учен и автор, кичурите коса често били давани като подаръци на Деня на Вашингтон и е възможно Марта Вашингтон да е дала малка част от косата на съпруга си на Елайза Скайлър, дъщеря на генерала и жена на Александър Хамилтън. Елайза го предала на сина си Джеймс А. Хамилтън, точно както гласи и надписът върху плика: \"от Джеймс А. Хамилтън, даден му от неговата майка, 10 август 1871 г.\" Ръководството на висшето учебно заведение не възнамерява да прави ДНК-анализ на кичура, защото това може да увреди ценната находка.", "date": "2018.02.19", "title": "Библиотекар откри кичур от косата\nна Джордж Вашингтон в книга"}
{"url": "https://www.24chasa.bg/novini/article/6725202", "text": "Председателят на Европейската комисия Жан-Клод Юнкер е обсъдил с турския премиер Бинали Йълдъръм предстоящата в края на март във Варна среща ЕС-Турция. Това съобщи на пресконференция говорител на комисията. Той отбеляза, че Юнкер и Йълдъръм са разговаряли в кулоарите на конференцията в Мюнхен по сигурността. Попитан дали напрежението покрай морските проучвания за добив на газ в района на Кипър може да доведе до отмяна на срещата във Варна, говорителят отговори отрицателно, предава БТА. Както БТА съобщи, в района на икономическата зона на Република Кипър турски бойни кораби пречат на италиански частен плавателен съд да проучи възможностите за добив на газ. Турция настоява проучванията да зачитат правата на кипърските турци върху природните ресурси край острова. Миналата седмица Турция освободи задържания германско-турски журналист Дениз Юджел. ЕК отрече това да е било условие срещата във Варна да се състои. През януари в София Юнкер призова за освобождаването на журналистите, задържани в Турция. Тогава той постави въпроса като условие за подобряване на диалога между Анкара и ЕС.", "date": "2018.02.19", "title": "Юнкер обсъдил с Йълдъръм предстоящата среща ЕС-Турция във Варна"}
{"url": "https://www.24chasa.bg/novini/article/6725131", "text": "По искане на Районна прокуратура – Велико Търново съдът наложи мярка за неотклонение \"задържане под стража\" на 29-годишния Валентин Д. Той е привлечен като обвиняем за това, че на 15 февруари т. г. на автобусна спирка в с. Обединение, община Полски Тръмбеш, извършил действия с цел да възбуди и удовлетвори полово желание без съвкупление по отношение на навършило 14 – годишна възраст момиче, като употребил за това сила. Престъпление по чл. 150 от НК Преценено е, че от събраните до момента доказателства може да се направи обосновано предположение за авторството на деянието и е налице опасност лицето да се укрие или да извърши друго престъпление, поради което му е наложена най-тежката мярка за неотклонение. Разследването по случая продължава под ръководството на ВТРП.", "date": "2018.02.19", "title": "Оставиха в ареста мъж, блудствал с 14-годишна на спирка в Полскотръмбешко"}
{"url": "https://www.24chasa.bg/novini/article/6725199", "text": "37-годишна жена е загинала, а 19-годишен младеж е с опасност за живота след катастрофа на пътя между селата Лясково и Караманци. Това съобщиха от ОДМВР - Хасково. Катастрофата е станала снощи в 21.00 часа на третокласен път от с. Лясково в посока с. Караманци. 19-годишен младеж от с. Караманци е шофирал лек автомобил “БМВ” с несъобразена с релефа на пътя скорост. На десен завой е загубил контрол, излязъл е в дясно от платното и се е преобърнал в крайпътна канавка. От удара на място е загинала майка му, возеща се на предната седалка. Момчето е в МБАЛ - Кърджали с кръвоизлив в мозъка и опасност за живота. Образувано е досъдебно производство.", "date": "2018.02.19", "title": "37-годишна жена загина при катастрофа в Хасковско, синът й е с опасност за живота"}
{"url": "https://www.24chasa.bg/novini/article/6725214", "text": "Започва кандидатстудентската кампания на Софийския университет \"Св. Климент Охридски\" за учебната 2018/2019 година, съобщи пресцентърът на висшето училище, цитиран от  Днес започва приемът на заявления за явяване на изпити в първата и втората кандидатстудентска сесия. Крайният срок е 9 март 2018 г. за първата кандидатстудентска сесия и 18 май 2018 г. за втората кандидатстудентска сесия. Кандидат-студентите могат да подадат заявления онлайн в страницата на Софийския университет на адреса: https://online.uni-sofia.bg, на място в Ректората на СУ или в бюрата на фирмите в страната. Таксата за явяване на изпит е 30 лв. Първата изпитна сесия ще е в неделните дни в периода 18 март - 22 април 2018 г., а втората – в съботните и неделните дни от 27 май до 24 юни 2018 г. Първият етап на класирането ще бъде обявен на 10 юли, вторият етап – на 17 юли, а третият етап – на 24 юли. Пет от общо 117 специалности в Софийския университет не използват оценките от матурите вместо изпит – \"Право\", \"Медицина\" и \"Фармация\", и две от специалностите във Факултета по журналистика и масова комуникация – \"Журналистика\" и \"Връзки с обществеността\". За специалността \"Книгоиздаване\" от тази година приемът е по избор - или с изпит по журналистика (писмен) и журналистика (устен), или с оценките от матурите по български език и литература; по история и цивилизация; по философски цикъл или по чужд език", "date": "2018.02.19", "title": "Започна кандидатстудентската кампания на Софийския университет"}
{"url": "https://www.24chasa.bg/novini/article/6725225", "text": "Главният прокурор Сотир Цацаров изиска делото  , информираха от прокуратурата. Действията са по повод сигнали за необосновано забавяне в действията на компетентната прокуратура. Предстои да се преценят действията на окръжната прокуратура във Враца до момента с оглед възлагане на разследването на друга прокуратура.", "date": "2018.02.19", "title": "Сотир Цацаров изиска делото за прегазената бременна жена в с. Търнава"}
{"url": "https://www.24chasa.bg/novini/article/6725207", "text": "Процесът срещу германския журналист от турски произход Дениз Юджел ще започне в Истанбул на 28 юни, са съобщили за ДПА отговорни представители от 32-и наказателен съд. Дениз Юджел напусна Турция в петък вечерта, след като по-рано през същия ден бе освободен от турски затвор. Юджел, кореспондент на в. \"Велт\", бе арестуван в Турция в средата на февруари 2017 г. по подозрение в разпространяване на пропаганда в полза на терористична организация и подстрекаване към насилие. Турски съд нареди в петък освобождаване на журналиста, но прокуратурата иска за него присъда от четири до 18 години затвор. Юджел е обвинен в \"разпространяване на терористична пропаганда\" и \"разпалване на враждебност\". Прокурорите досега не са посочили публично какви действия на Юджел са довели да повдигане на тези обвинения, отбелязва ДПА, цитира БТА. Журналистът напусна Турция часове след освобождаването му от затвора. Арестът му бе основна конфликтна точка в обтегнатите отношения между Берлин и Анкара. Турските официални представители изразиха надежда, че ключовите проблеми сега са решени. Турският президент Реджеп Тайип Ердоган многократно критикуваше остро Юджел, като веднъж го нарече \"агент на терористи\", припомня ДПА.", "date": "2018.02.19", "title": "Процесът срещу журналиста Дениз Юджел\nзапочва на 28 юни"}
{"url": "https://www.24chasa.bg/novini/article/6725224", "text": "31-годишен мъж от Бозвелийско блъсна с колата си 33-годишна пешеходка на тротоар във Варна. Инцидентът станал на един от най-натоварените булеварди в морската столица - \"Осми Приморски полк\". Мъжът бил зад волана на опела си, заради несъобразена скорост изтървал контрола над возилото, качил се частично на тротоара и блъснал жената. Тя е настанена за наблюдение в МБАЛ \"Св. Анна\" с травма на главата. Още една жена пострада при пътен инцидент във Варна. 53-годишната дама е в болница в травма на главата и счупен нос. Инцидентът станала на кръстовището на улиците \"Девня\" и \"Дунав\" във Варна. 53-годишен мъж отнел предимството на варненски фолксваген при ляв завой в кръстовището и го ударил. Пострадалата жена пътувала в ударената кола на седалката до шофьора.", "date": "2018.02.19", "title": "Шофьор блъсна жена на тротоара във Варна"}
{"url": "https://www.24chasa.bg/novini/article/6725236", "text": "Кюрдските бойци в Северозападна Сирия обявиха, че са сключили споразумение с режима на Башар Асад за намеса на сирийската армия в Африн, обявиха Силите за защита на народа, които владеят района около града. Новината съобщават арабски медии. Изпращането на проправителствени сили в Африн е с одобрението на Русия, коментира в предаването \"Свободна зона с Георги Коритаров\" арабистът Владимир Чуков. Той посочи, че именно Москва се опитва да балансира между подкрепата си за сирийския президент Башар Асад и Турция, която й е партньор. Сирийското правителство изпраща военни подразделения към Африн, за да помогнат на кюрдските бунтовници срещу турската офанзива, съобщават арабски медии. Според публикациите това е в резултат на договореност със силите за защита на народа. Зад тези действия обаче се вижда намесата на Русия, коментира в предаването \"Свободна зона с Георги Коритаров\" арабистът проф. Владимир Чуков. \"Това е всъщност подготвяне на ядене върху много бавен огън от страна на Русия. Всичко това трябва да бъде много ясно конкретизирано. Преди респективно Турция да се обяви, че след Африн вероятно те няма да имат никакъв успех\", каза още той. Според Чуков именно Русия е била категорично против използването на ВВС в Сирия, което ограничава мисията на Анкара. Арабистът обаче не пропусна да припомни, че в Сирия има и друго влияние - това на САЩ. \"Те започват да говорят за съвместна операция вече срещу териториите, които са окупирани от Турция в \"Ефратски щит\", тоест Албат. Това е този град, който е до Манбидж - другата много ключова страна\", допълни Чуков. Чуков припомни и че при посещението си в Турция държавният секретар на САЩ Рекс Тилърсън призова Анкара за въздържаност.", "date": "2018.02.19", "title": "Проф. Чуков: Асад изпраща военни в Африн с одобрението на Русия"}
{"url": "https://www.24chasa.bg/novini/article/6725250", "text": "Генералният секретар на НАТО Йенс Столтенберг предупреди, че Русия рискува инициирането на нова ядрена надпревара. Според интервю на норвежкия политик за германското списание Bild, Русия нарушава Договора за премахване на ракетите със среден и малък обсег на действие (INF), предава руската телевизия RT. „Чрез модернизация на ядрения си арсенал и провеждането на ядрени тестове, Русия рискува провокирането на нова надпревара за ядреното въоръжаване в Европа“, заявил Столтенберг, който освен това призова Москва да „съблюдава договора (INF) и направи своите отбранителни проекти и военни учения прозрачни”, предава \"Фокус\".  „Както САЩ, една от подписалите споразумението страни, установи, Русия нарушава договора и смята да разработи и тества нова ракета със среден обсег на действие. Всички членове на НАТО са разтревожени“, подчерта генералният секретар. По-рано Столтенберг изрази нежеланието на Алианса за „нова Студена война“ и надпревара по въоръжаването с Русия.", "date": "2018.02.19", "title": "Столтенберг: Русия рискува започването на нова ядрена надпревара"}
{"url": "https://www.24chasa.bg/novini/article/6725259", "text": "На ГКПП \"Капитан Андреево\" вчера е пристигнал за влизане в страната лек автомобил „Мерцедес“, с водач френският гражданин Рабах Г.(46 г.), съобщиха от пресцентъра на Гранична полиция. С него пътувал алжирският гражданин Билал Г. (29 г.), който представил за обработка литовско разрешително за пребиваване и литовска шофьорска книжка. Граничните полицаи изготвили експертни справки, които установили, че литовските документи са фалшиви. Двамата мъже са задържани в ГПУ-Свиленград, срещу тях са образувани бързи производства.", "date": "2018.02.19", "title": "Задържаха французин и алжирец с фалшиви литовски документи на \"Капитан Андреево\""}
{"url": "https://www.24chasa.bg/novini/article/6725295", "text": "Европейската комисия изрази днес очакването страните от Западните Балкани да насочат усилията си в изпълнението на програмите си за реформи, за да напреднат по пътя към ЕС. ЕС подкрепя принципа за помирение на Западните Балкани. Европейският съвет изрази подкрепата си за ясна европейска перспектива за региона. Ще продължим да работим с тези държави на двустранна основа за по-ефективно регионално сътрудничество, заяви говорител на комисията. Изявления, които биха могли да бъдат възприети като политическа намеса в съседни страни, не помагат за установяването на добросъседски отношения, добави говорителят по повод коментари на албанския премиер Еди Рама. ЕС очаква изграждането на добри и трайни отношения със съседите, както и съсредоточаването в собствените програми за реформи, за да напреднат страните от региона по пътя към ЕС, добави говорителят. Както БТА съобщи, Рама допусна възможността някога Косово и Албания да имат \"общ президент като израз на национално единство\". Той отбеляза, че двете страни вече разполагат с общи посолства и дипломатически представителства", "date": "2018.02.19", "title": "ЕС очаква от страните от Западните Балкани помирение и реформи"}
{"url": "https://www.24chasa.bg/novini/article/6725285", "text": "54 кг канабис са иззети при разкриването на модерна наркооранжения в Шуменско, предаде „Фокус“. Подробности за успешната реализация на криминалистите от ОДМВР - Шумен бяха дадени на брифинг с участието на ст. комисар Ялчън Расим, директор на ОДМВР- Шумен, Маргарита Георгиева, административен ръководител - окръжен прокурор на Окръжна прокуратура - Шумен и заместник окръжният прокурор на Шумен Орлин Куздов. Към реализация полицейските служители са пристъпили на 16 февруари, след получен оперативен сигнал. Акцията е проведена под надзор на прокурор от Окръжната прокуратура в Шумен. В имот край Велики Преслав, в момент на сделка с наркотични вещества, били установени трима мъже с инициали Е.Б. (на 46 г. от Велики Преслав), А.Н. (на 42 г. от София) и Т.Г. (на 34 г. от Варна). Имотът бил обитаван от 42-годишния с инициали А.Н. Задържан на място е и Т. Г. От него са иззети 8 400 лева. При претърсване в имота на А.Н. са намерени и иззети 4 кг марихуана и везна. При последващо претърсване в село Кочово е открита оранжерия за отглеждане на канабис. Вътре са намерени 11 чувала със суха тревиста маса, като при полеви наркотест веществото е реагирало на канабис. Намерени са 700 саксии, част от тях са били обрани, а в останалите растенията са били в различна фаза на растеж. Открити са и множество препарати, необходими за третиране на растенията. Оранжерията е на площ 80 кв. м, била е разположена на територията на подохранилище. Открита е в работен режим, с много добре изградена отоплителна, вентилационна и напоителна система. Общото намерено количество е около 54 кг суха маса, от които 11 кг са т. нар. глави - съцветия на растението, а останалите 42 кг са суха тревиста маса. Първоначално лицата са били задържани за срок до 24 часа. Образувано е досъдебно производство. Александър Наков от София и Ерджан Балов от Велики Преслав имат повдигнати обвинения за държане и производство на наркотични вещества - марихуана в големи размери. Стойността на продукцията е за над 200 000 лв. \"Повдигнатото обвинение ще бъде разширено с обвинение и във връзка с отглеждането\", посочи Орлин Куздов. Спрямо двамата обвиняеми е взета мярка „Задържане под стража“. Трето лице, заловено в момента на сделка, е с повдигнато обвинение за опит за придобиване на наркотични вещества, но не в големи размери. Спрямо него е взета мярка \"Подписка\". „Предстои още работа по делото, много експертизи, за доизясняване на обективната истина по целия казус“, каза Орлин Куздов. Окръжният прокурор Маргарита Георгиева посочи, че е събран огромен доказателствен материал, който предстои да бъде анализиран, да се прецизират обвиненията, да се работи с още свидетели и да се прецени дали е налице необходимост от съпривличане и на други лица в качеството им на обвиняеми. „Изключително добре свършена работа от страна на криминалистите, защото това е скъпоизготвена и добре поддържана лаборатория, много сериозна инвестиция, откъм техническо оборудване и съответно количество на отглежданите растения, тук всичко е направено изключително скъпо и професионално, инвестицията е с цел осигуряване на получаване на добри неправомерни доходи“, каза Маргарита Георгиева. По думите на Орлин Куздов, няма досега данни, че лицата са успели да продадат от наркотичното вещество. „И в това е и най-голямата заслуга на криминалстите от ОД на МВР, че не са допуснали канабисът да стигне до пазара“, каза още Куздов. Работата по документиране на престъплението продължава под ръководството на наблюдаващ прокурор от ОП - Шумен.", "date": "2018.02.19", "title": "Разкриха модерна наркооранжерия в Шуменско, иззети са 54 кг. канабис"}
{"url": "https://www.24chasa.bg/novini/article/6724540", "text": "Шестима пияни и употребили дрога шофьори установиха полицаите във Великотърновско през уикенда. Петима от неадекватните зад волана са хванати само за последното денонощие, сочат данните на ОД МВР - Велико Търново. В петък вечерта в Свищов е извършена проверка на лек автомобил «Алфа Ромео», управляван от 23-годишния В. И. от същия град. При проверка на водача за употреба на наркотични вещества, апаратът е отчел положителна реакция на канабис. В. И. е отказал кръвна проба. Срещу него е започнато бързо производство. Водач с алкохол, установиха служители на Пътна полиция. В неделя призори в 04,55 ч. на кръстовище в областния град е извършена проверка на лек автомобил «БМВ», управляван от 21-годишния С. Р. от гр. Елена. При проверка на водача за употреба на алкохол, апаратът е отчел 1.26 промила. Той е дал кръвна проба за химичен анализ. По случая е започнато досъдебно производство. Трима пияни шофьори са хванали колегите им от Горна Оряховица и с. Обединение. Отново в неделя в железничарския град е извършена проверка на лек автомобил «Ситроен», управляван от 66-годишния Д. Д. от гр. Лясковец. Дрегерът отчел 1,39 промила. Той е дал кръвна проба. Същия ден в железничарския град е извършена проверка и на лек автомобил «Нисан Алмера», управляван от 34-годишния Й. И. от същия град. Той бил с 1,50 промила. Й. И. е отказал кръвна проба. Задържан е за срок до 24 часа по ЗМВР. Тази нощ при провеждане на специализирана полицейска операция на пътя Плевен - Бяла служители от РУ – П. Тръмбеш са извършили проверка на лек автомобил «Опел Астра», управляван от 33-годишния М. К. от с. Никюп. При проверка на водача за употреба на алкохол, апаратът е отчел 1,86 промила. М. К. е отказал кръвна проба. По трите случая са образувани бързи производства. Водач, употребил наркотични вещества, установиха служители на РУ – Г. Оряховица и иззеха канабис от автомобила. Униформените спрели за проверка лек автомобил «Нисан», управляван от 21-годишния М. А. от с. Полско Косово. В хода на проверката в пътник в автомобила – 36-годишния Д. Й. от същото село е намерена и иззета листна маса, която при полеви наркотест е реагирала на канабис. Пробата на шофьора пък била положителна затетрахидроканабинол. М. А. е отказал кръвна проба.  В петък вечерта в Свищов е извършена проверка на лек автомобил «Алфа Ромео», управляван от 23-годишния В. И. от същия град. При проверка на водача за употреба на наркотични вещества, апаратът е отчел положителна реакция на канабис. В. И. е отказал кръвна проба.  Срещу двамата се водят бързи производства.", "date": "2018.02.19", "title": "Шестима пияни и надрусани шофьори\nпипнаха през уикенда в Търновско"}
{"url": "https://www.24chasa.bg/novini/article/6724559", "text": "Министърът на външните работи на Русия Сергей Лавров заяви, че Москва не се противи на приближаването на Сърбия и страните от региона към Европейския съюз, но изборът, пред който Брюксел поставя страните кандидатки - или Русия, или Запада, е много погрешна политика. В ексклузивно интервю за кореспондентката на агенция Бета преди посещението си в Сърбия на 21 и 22 февруари Лавров заяви, че Западът е нарушил джентълменския договор за разширяване на НАТО към границите на Русия и сега в тази игра иска да въвлече и Балканите, предава БТА. Говорейки за Косово Лавров посочи, че Русия ще приеме каквото и да било решение, което договорят Белград и Прищина, и добави, че без този договор е безсмислено да се говори за място на Косово в ООН. Диалогът между Белград и Прищина трябва да се води на основата на резолюция 1244 на ООН от 10 юни 1999 г., която потвърждава, че Косово се явява част от Сърбия, каза Лавров, цитиран от агенция ТАСС, която също публикува части от интервюто. Шефът на руската дипломация говори за политическото, военно и икономическо присъствие на Русия в региона, подчертавайки, че Москва е заинтересована да запази историческите, духовните, културните връзки с приятелите на Балканите, както и че не се отказва от намерението да реши проблема с имунитета на своите сътрудници в хуманитарния център в Ниш. Изявленията на Запада, че Руско-сръбският хуманитарен център в Ниш представлява заплаха и е \"шпионско гнездо\", са просто смешни, заяви Лавров. Руската страна е заинтересована от това да присъства в информационното пространство на балканския регион, заяви Лавров. Може би, за да има плурализъм в мненията, за който непрестанно се застъпва нашият партньор Западът, за балканските радиослушатели, телевизионни зрители, за ползващите социални мрежи не е вредно да имат допълнителна гледна точка, каза Лавров, цитиран от ТАСС. Лавров ще разговаря в Белград с президента на Сърбия Александър Вучич, премиера Ана Бърнабич, външния министър Ивица Дачич, а са предвидени и културни събития, посветени на 180-тата годишнина на руско-сръбските отношения, както и посещение в Храма на Свети Сава. В дневния ред са двустранните отношения във всички аспекти, а главно внимание събеседниците ще посветят на международни въпроси, ситуацията в Европа и на Балканите и решаването на косовския проблем.", "date": "2018.02.19", "title": "Лавров: Западът наруши джентълменското споразумение за разширяване на НАТО към нас"}
{"url": "https://www.24chasa.bg/novini/article/6724583", "text": "На 81-годишна възраст почина Веселин Сейков, дългогодишен журналист в БТА, съобщиха от Съюза на българските журналисти. Роден в Берковица. Завършва в СУ \"Св.Кл. Охридски\", журналистика. Започва работа в БТА като репортер, редактор, а по-късно и гл.редактор в Главна редакция \"Пресфото\". Бил е кореспондент на БТА за Южна Азия със седалище Делхи /1976-83г./; гл.редактор на седмичното сп.\"Наука и техника\" на Агенцията; отговорен редактор на седмичния бюлетин на БТА \"Наука и техника\" /1992/. Има издадени книги: \"Индия - реалност и стремежи\", 1981, \"Афганистан -  промените и хората\", 1984. Поклонението ще бъде в четвъртък, 22 февруари, в 10.30 ч. в църквата \"Св.София\".", "date": "2018.02.19", "title": "На 81-годишна възраст почина журналистът Веселин Сейков"}
{"url": "https://www.24chasa.bg/novini/article/6724599", "text": "17-годишен водач на мотоциклет е с опасност за живота след катастрофа с лек автомобил. Това съобщиха от ОДМВР-Благоевград. Инцидентът е станал на 16 февруари (петък) около 11.00 часа на бул.“П.Яворов“ в града,  . При инцидента, с опасност за живота е водачът на мотоциклета, който е транспортиран за лечение в УМБАЛСМ „Пирогов“ в София. С охлузвания на ръцете е пострадало пътуващото на мотоциклета 16-годишно момиче от гр.Благоевград, а с охлузни рани по лицето е пострадала водачката на лекия автомобил.", "date": "2018.02.19", "title": "С опасност за живота е 17-годишният моторист, блъснал се в кола в Благоевград"}
{"url": "https://www.24chasa.bg/novini/article/6723854", "text": "            Шест пътни възела ще има на магистралния път от Видин до Ботевград. Пет са в участъка Видин - Ружинци и един на трасето от Мездра до Ботевград. Това предвижда проектът за аутобана Видин - Ботевград. Възлите осигуряват връзката на аутобана с шосетата, които водят към населените места в района. Същата е и ролята на 6 кръгови кръстовища, които ще се строят в участъка Мездра - Ботевград. За един от най-тежките участъци, който е от Видин до Ружинци, поръчките за строител и надзорник ще бъдат обявени през втората половина на годината. Първият пътен възел в този участък е “Видин”. Той ще бъде при отделянето от околовръстния път на града. “Дунавци” е вторият възел, той е при пресичането с шосето и е за връзка с град Дунавци и селата Синаговци и Грамада. “Кула” е при пресичането с пътя за връзка с гара Срацимир и с. Срацимирово и оттам към Грамада. При пътен възел “Макреш” аутобанът ще се пресича с пътя за с. Вълчек и от там се осигурава връзка с пътя към Макреш. Той ще се ползва и за връзка с гр. Димово. “Бела” пък осигурява връзка за Димово, Скомля и Бела. Предвидени са и пресичания с пътищата Видин и Брегово, както и Видин, с. Войница, Кула и ГКПП Връшка чука. Участъкът от Видин до Ружинци е 52 км и ще се строи изцяло по ново трасе. За втория труден участък - Мездра - Ботевград, търгът ще бъде обявен през март. Отсечката е с дължина 33 км, ще бъде с две ленти в едната посока, трасето ще следва съществуващия път с изключение на участъците, които обхождат селата Люти дол, Типченица, Новачене и Скравена. 6 кръгови кръстовища на тези 33 км ще правят връзката с републикански и общински пътища. Те са “Мездра”, “Дърманци”, “Ребърково”, “Люти дол”, “Скравена” и “Ботевград”. Ще има надлези над жп линията Мездра-София, мостове над реките Искър, Малата река, Калница, Бебреш, Рударка. От Мездра до Ботевград ще има един пътен възел при село Новачене. Ще се строят и селскостопански надлези, площадки за отдих и т. н. През 2018 г. ще стартират тръжните процедури за строителството на 85 км от пътя. Проектите ще се изпълняват със средства от бюджета. Магистралният път Видин – Ботевград е с дължина 167 км. Проектът предвижда транзитният трафик от и към Дунав мост 2 да бъде изведен от населените места. За намаляване на шума ще бъдат монтирани и шумозащитни съоръжения там, където аутобанът минава в близост до градове и села. През 2019 г. ще стартират търговете за строителството на всички участъци. От пътната агенция заявяват, че до 2020 г. ще бъде изградена съществената част от магистралния път. Той ще осигури връзка между магистралите “Хемус”, “Тракия” и “Струма” с Дунав мост 2.", "date": "2018.02.19", "title": "6 пътни възела на магистралата след Видин"}
{"url": "https://www.24chasa.bg/novini/article/6724650", "text": "„Каквото и да кажем за Левски ще е малко. Той е не само водач на националната революция. Неговите завети трябва да препрочитаме всеки ден, да разбираме посланията му.“ Това заяви вицепрезидентът Илияна Йотова пред журналисти. Пред паметника на Васил Левски в София вицепрезидентът участва в отбелязването на 145 години от гибелта на Апостола с рецитал на деца, членове на клубовете „Млади възрожденци“. Това съобщиха от прессекретариата на президентството.  „Всеки един от заветите му трябва да пазим дълбоко в сърцето си. Портретът му е в нашите кабинети, но не го гледаме в очите и не мерим своите действия спрямо неговите. За съжаление, често пъти използваме Апостола за политическа употреба. Чуваме заветите му в речи на държавници и политици, но след това не се изпълняват“, отбеляза Илияна Йотова. По думите й в последно време се наблюдават много опити за пренаписване на историята. „Левски е категорично доказателство, че България не получава даром свободата си, колкото и някои да се опитват да ни внушават обратното“, посочи вицепрезидентът. „Левски създаде не само идеите за национално освобождение, а човешките идеи за равенство и права. На днешния ден е изключително важно да си припомним тези негови завети, защото е жалко, че в XXI век трябва отново да се борим за човешки права“, подчерта още Илияна Йотова.  ", "date": "2018.02.19", "title": "Илияна Йотова: Името на Васил Левски не е за политическа употреба"}
{"url": "https://www.24chasa.bg/novini/article/6724660", "text": "Чрез стойността на сделката се прави и оценка на 100% от българската медийна група - 185 млн. евро. Плащането ще се извърши изцяло в брой, допълват от MTG. Когато купи \"Нова телевизия\" през 2008г. скандинавската група плати 620 млн. евро. \"Нова броудкастинг груп\" е най-големият комерсиален медиен оператор в България - със 7 телевизионни канала и 19 онлайн бизнеса, които съвместно са генерирали през миналата година продажби за 991 млн. шведски крони (100 млн. евро) и оперативни приходи от почти 20 млн. евро (EBIT, т.е. преди плащането на данъци и лихви), допълва MTG. Според Йорген Мадсен Линдеман, президент и изпълнителен директор на МTG, днес \"Нова\" контролира \"33% комерсиален дял от зрителите\" в българския ефир. Той дава и оценка на Дидие Щосел като \"чудесен ръководител\" на \"Нова броудкастинг груп\". Според Линдеман компанията напуска България заради започналото оттегляне от традиционната телевизия и фокусирането върху развлекателния бизнес и предлагането му през онлайн платформи.", "date": "2018.02.19", "title": "MTG съобщи официално: Продадохме Нова тв на Петр Келнер"}
{"url": "https://www.24chasa.bg/novini/article/6724656", "text": "Възможно е да не се явим заедно с ВМРО на европейските избори през 2019 - а година след натрупаното през последните месеци напрежение. Това обяви в предаването \"Свободна зона с Георги Коритаров\" по   вицепремиерът и председател на НФСБ Валери Симеонов. Напрежението се дължи на агресивната медийна политика на ВМРО, които измествали членовете на останалите две политически сили - НФСБ и Атака. Атмосферата в парламентарната група е лоша и диалогът е нарушен, като четвърта седмица не се е провеждало заседание на групата, разкри още Симеонов. Вицепремиерът съобщи още, че в България има руска намеса през Газпром, които саботирали опитите за добив на нефт и газ у нас. След натрупаното напрежение от последните месеци НФСБ и ВМРО по-скоро няма да се явят заедно на европейските избори догодина. Това обяви в предаването \"Свободна зона с Георги Коритаров\" вицепремиерът и председател на НФСБ Валери Симеонов. По думите му напрежението в коалицията се дължат основно на агресивната медийна политика на ВМРО, а не на идейни противоречия. „Никой не може да гарантира, че на следващите избори ще се явим в коалиция, особено в тази ситуация, при това напрежение, което се натрупа през последните 4-5 месеца по-скоро няма да се явим заедно на следващите избори. И от тази гледна точка това са едни ходове за гарантиране на по-добро представяне. Когато си представяш своите хора от Парламентарната група и в последствие по избирателни райони тези хора ще бъдат по-познати. Ситуацията в момента е изцяло в полза на ВМРО от гледна точка на тяхното хиперактивно, да не кажа истерично присъствие в медиите от сутрин до вечер. Постоянно всички постижения или пък действия на Обединени патриоти се представят едва ли не през призмата на това, че това са постижения на ВМРО, представят се едностранно“, каза той. Симеонов разкри още, че атмосферата в парламентарната група е лоша и диалогът е нарушен, като четвърта седмица не се е провеждало заседание на парламентарната група. „На всички ни се иска да имаме по-нормална среда, по-нормална обстановка, едно взаимно уважение, което за съжаление го няма вече. Така че аз няма как да не взема мерки. Не може една парламентарна група от 27 човека да бъде разделена на три части. Не знам дали знаете, но вече четвърти пореден път няма заседание на групата, което си извършва всеки вторник“, добави Симеонов Вицепремиерът съобщи още, че в България има руска намеса през Газпром, които саботирали опитите за добив на нефт и газ у нас. „Аз съм бил на конгреса на ЮКИП на Найджъл Фарадж във Великобритания, точно на годишната конференция, където бяха изложени факти за намесата на Русия директно през Газпром в саботирането на опитите за добив на собствен нефт и газ, което става в България. България защо няма собствен нефт и газ?! Това, което стана в Генерал Тошево например.. директно Газпром се намеси през няколко паравоенни организации, които се изсипаха в Генерал Тошево и симулираха масов протест. Включително имам подозрение за тези бавни темпове, с които се проучва находището при Хан Аспарух, Силистар, едни забавяния, едни полугодишни спирания, имам силни съмнения, че и там има влияние на руски икономически интереси“, каза Симеонов. На въпрос \"Защо службите за сигурност не са излезли с оценка за руската намеса?\" Симеонов отговори, че този въпрос трябва да бъде отправен към Красимир Каракачанов, който отговаря за сигурността.", "date": "2018.02.19", "title": "Валери Симеонов: Възможно е да не се явим заедно с ВМРО на европейските избори"}
{"url": "https://www.24chasa.bg/novini/article/6724658", "text": "Осмина от Дупница са задържани в полицейския арест на РУ Дупница в края на миналата седмица при специализирана операция за противодействие на престъпленията, свързани с наркотици. Това съобщиха днес от полицията. Задържаните са на възраст между 18 и 30 години. Видът на наркотичните вещества е определен чрез полеви наркотест. Операцията е проведена от служители на РУ Дупница, служители от ОДМВР - Кюстендил, и криминалисти от столицата. Задържаните са известни на полицията с множество противозаконни прояви, трима от тях са осъждани за престъпления, свързани с наркотици. Специализираната операция е под прякото наблюдение на Районна прокуратура Дупница. Започнати са четири досъдебни производства. Изяснява се съпричастност на задържаните към престъпления, извършени на територията на съседни областни дирекции на МВР.", "date": "2018.02.19", "title": "Задържаха 8 от Дупница за престъпления, свързани с наркотици"}
{"url": "https://www.24chasa.bg/novini/article/6724749", "text": " Нов рекорден ръст по посещения регистрира сайтът на \"24 часа\" през януари - 17,15%, както и 31,12% за цялата 2017 г. - това показват новите данните на Gemius  .  С новия си резултат за януари сайтът на \"24 часа\" запазва второто си място в класацията на новинарските сайтове, като само 5000 уникални посещения го делят от първия в класацията \"Вести\", който почти няма свои новини и само препубликува информации от други източници, като разчита основно на трафик, прехвърлен от други сайтове в неговата група. Реално  , защото Gemius измерва само българския трафик, а всеки пети в 24chasa.bg, както и в мобилния   , влиза от чужбина. Мобилният сайт на \"24 часа\" има ръст от 19,25% за декември и цели 158% на годишна база, което го прави  . Всъщност силният ръст на сайта на \"24 часа\" като цяло през 2017 г. се дължи основно на скока при посещенията от мобилни устройства - тенденция, която ще продължи. В статистиката на Gemius влизат и читателите на \"24 часа\" в Instant Articles - 24chasa.bg e и една от първите български медии, които създадоха в началото на 2017 г.  , където вече има над 40 000 читатели всеки ден. Gemius oтчита и най-новата аудитория на \"24 часа\" - от аналогичната новинарска платформа AMP, която създадохме с Google, където вече четат над 40 000 уникални потребители всеки ден. В края на 2017 г.   - иновативна новинарска платформа за създаване и монетаризиране на съдържание. \"24 часа\" спечели финансирането от Google в конкуренция с 685 проекта от 29 държави. 1. Направихме редизайн на мобилната версия и я обогатихме с още съдържание, включително много видео. Сега мобилната версия на сайта не се различава много визуално от десктоп версията, но зарежда съдържанието по-бързо и е много по-удобна за ползване от мобилно устройство, включително само с една ръка (виж видеото). 2. Създаването на съвместните платформи с Facebook - Instant Articles и с Google - AMP. 2. Глобалната тенденция е до съдържанието да се стига все повече от мобилни устройства. При повечето големи световни новинарски сайтове съотношението мобилни-десктоп потребители е от 50 на 50 до 70% в полза на мобилните версии.  Най-много  медийни канали  има брандът „24 часа” – общо 10, между които десктоп и мобилни сайтове, фейсбук, вайбър и туитър канали, както и други мултимедийни платформи.   Още един от сайтовете на МГБ – на  , е номер 1 в своя сегмент, показват данните на Gemius за януари, когато сайтът е пораснал с 21,12% и с 43% за 2017 г. Неговото съдържание се разпространява чрез 5 онлайн платформи. Всички останали сайтове от групата на МГБ имат ръст през тази година, като при повечето той е двуцифрен: 168chasa.bg e с ръст от 15% за януари и 16,24% за 2017, bgdnes.bg e с 18,37% ръст за януари и 13% за 2017, dotbg.bg e с ръст от 51% за януари, mila.bg e с 24% ръст, hiclub.bg със 17,17% ръст, 24zdrave.bg с 34,77% ръст, a mama24.bg с 89,17% ръст за януари и 24,45% за 2017 г.", "date": "2018.02.19", "title": "Сайтът на \"24 часа\" с рекорден ръст - 17,15% за януари и 31,12% за 2017 г."}
{"url": "https://www.24chasa.bg/novini/article/6723831", "text": "    От началото на новия програмен период 2014-2020 г. до момента земеделските стопани са получили общо 4 750 251 032 лева по схемите и мерките на директните плащания, сочат данните на Държавен фонд “Земеделие” - Разплащателна агенция. За Кампания 2015 са кандидатствали 114 716 земеделски стопани по 24 схеми и мерки от директните плащания. Общата разплатена сума е 1 997 612 549 лв., което представлява средно 94,46% от бюджета за кампанията. Към нея влизат и 268 млн. лв., преведени за агроекологични плащания. За Кампания 2016 са подадени 114 548 заявления за подпомагане по 28 схеми и мерки, прилагани от дирекция “Директни плащания”. Общата оторизирана сума е 1 958 485 639 лв., което е средно 93,82 % от бюджета за кампанията (включително и 83 млн. лв. за агроекологични плащания). В Разплащателната агенция за Кампания 2017 г. са внесени 113 682 заявления за компенсаторни плащания. Към момента по 11 от схемите са изплатени общо 785 152 844 лв., което представлява средно 82,58% от бюджета. В началото на 2018 г. беше оповестен индикативният график за плащанията по останалите схеми и мерки за Кампания 2017 г. Той е указателен и има за цел да ориентира предварително земеделските стопани за предстоящите плащания на субсидии. От март стартира и приемът на заявления за подпомагане за Кампания 2018 г. В ДФ “Земеделие” е създадена необходимата организация на работа, за да получат земеделските стопани субсидиите си в срокове, максимално близки до заложените в индикативния график, уверяват от фонда. - Първите изкупвачи не са регистрирали договорите си в ДФ“Земеделие” със земеделските стопани - Земеделските стопани не са подали декларация като производители на първични фуражи съгласно Наредба №3 от 1999 г. за създаване и поддържане на регистър на земеделските стопани - Земеделските стопани не са регистрирани за директна продажба съгласно чл. 1, т. 1 от Наредба №26 от 2010 г. - Кандидатът не е в списъка с одобрените предприятия за търговия с храни от животински произход с държави членки - Секция IX Млечни продукти - Земеделските стопани не посочват коректно разпределението на приплоди при СМКЮ и ЕЖСК-месо - Земеделските стопани не разпределят по най-ефективния начин количествата мляко или продукти в еквивалент мляко по схемите, за които кандидатстват От старта на новия програмен период 2014-2020 по линия на директните плащания бяха включени много нови схеми, прилагани по нови правила, които земеделските стопани са задължени да спазват. Целта на допълнително въведените критерии е средствата за директните плащания да се разпределят по-справедливо и да достигат само до реалните земеделски производители. Последните промени бяха въведени за Кампания 2017 г. - след нотификация от страна на България към Европейската комисия (от август 2016). Тогава 10 от прилаганите схеми за обвързана подкрепа бяха заменени с 14 нови. Изискванията за тяхното прилагане доведоха до нови разработки и промени както в самото заявление за подпомагане, така и по отношение на изискванията, които стопаните следва да спазват.   При директните плащания за Кампания 2017 г. най-много са грешките на земеделските стопани по схемите за обвързано подпомагане. Въпреки че пропуските при подаване на заявленията за подпомагане намаляват с всяка изминала кампания, най-често грешки правят животновъдите по схемите за обвързано производство за млякото. фермерът трябва да проследи в системата на Българската агенция по безопасност на храните (БАБХ) какво е негово предназначение при отглеждане – “месно” или “млечно направление”, както и дали то не е сменено. Проверката е наложителна особено в случаите, в които стопаните купуват нови животни. При грешка в заявлението за подпомагане животното става недопустимо за субсидиране по схемите за обвързана подкрепа. Друга грешка, която правят земеделските стопани, е предоставяне на по чл.27а от Наредба №3 от 17.02.2015 г. за условията и реда за прилагане на схемите за директни плащания. Най-често срещаните пропуски идват от недоглеждане и са свързани с липса на някой от реквизитите, изисквани по чл. 6, ал. 1 от Закона за счетоводството (наименование, идентификация на страните, стойност, количество, дата) или предоставяне на документи, които не са описани в наредбата. Земеделските стопани трябва добре да се запознаят с изискванията и критериите, на които следва да отговарят, когато кандидатстват по схемите и мерките на директните плащания за съответната кампания. Масово не се обръща внимание на предупрежденията от автоматичните проверки.", "date": "2018.02.19", "title": "Над 4,750 млрд. лева  директни плащания са получили фермерите  от началото на  програмния период"}
{"url": "https://www.24chasa.bg/novini/article/6724795", "text": "Германският канцлер Ангела Меркел предложи днес за нов генерален секретар на Християндемократическия съюз (ХДС) министър-председателката на западната провинция Саар Анегрет Крамп-Каренбауер, съобщиха източници от партията, цитирани от световните агенции. Крамп-Каренбауер се очаква да бъде избрана на втория по важност пост в ХДС на партийния конгрес на 26 февруари. Тогава ще се гласува и по коалиционното споразумение с лявоцентристката Германска социалдемократическа партия. Петдесет и пет годишната Крамп-Каренбауер ще замени на този стратегически пост Петер Таубер, за когото бе обявено, че ще подаде оставка по здравословни причини. Тя е смятана за потенциален приемник на Меркел на лидерския пост в ХДС. Двете жени споделят сходни центристки политически възгледи на фона на недоволството от дясното крило в движението, което иска да бъде направен завой към консерватизъм заради възхода на крайната десница. Срещу Меркел има вътрешнопартийно недоволство и заради отстъпките, които тя склони да направи, за да сключи коалиционно споразумение със социалдемократите - съгласи се да им даде министерството на финансите, смятано от консерваторите за гарант на бюджетната дисциплина в страната. Членовете на ГСДП тепърва трябва да одобрят сделката за нова голяма коалиция. От утре до 2 март те ще гласуват по пощата дали партията им да влезе в управлението заедно с блока ХДС/ХСС, а резултатите от вота ще станат известни на 4 март.", "date": "2018.02.19", "title": "Меркел предложи Крамп-Каренбауер за генерален секретар  на ХДС"}
{"url": "https://www.24chasa.bg/novini/article/6724808", "text": "Повторен пожар възникна в пернишката ТЕЦ \"Република\", съобщи комисар Емил Марков - директор на Областна дирекция \"Пожарна безопасност и защита на населението\". При пускане на електрическо напрежение към централата били объркани фазите, което довело до изгаряне на трансформатор и високоволтов кабел. Огнеборците все още гасят подземни кабели, уточни Марков, цитиран от БТА. Парното на перничани е спряно. То ще бъде възстановено, след като бъдат изтеглени нови кабели към централата, каза Марков. Първият пожар възникна тази сутрин при подмяна на високоволтов кабел в котелен цех.", "date": "2018.02.19", "title": "Повторен пожар в пернишката ТЕЦ \"Република\""}
{"url": "https://www.24chasa.bg/novini/article/6724833", "text": "Сирийското държавно радио оповести, че до няколко часа верните на режима на Башар Асад военни сили ще навлязат в град Африн, пише вестник „Хюриет”. Информацията на държавното сирийско радио се позовава на собствен кореспондент и е цитирано и от „Ройтерс” и Фокус. Преди няколко дни излязоха твърдения, че Башар Асад се е разбрал с Отрядите за народна самоотбрана (ОНС) на сирийските кюрди за военно сътрудничество в Африн. Сега идва и поредното потвърждение на тези твърдения, посочва още „Хюриет”.", "date": "2018.02.19", "title": "Башар Асад праща до часове сирийската армия в Африн"}
{"url": "https://www.24chasa.bg/novini/article/6724838", "text": "Въпреки дъждовния и мрачен ден стотици софиянци от сутринта се тълпят пред паметника на Васил Левски в центъра на столицата, свеждайки чела пред делото му. Днес отбелязваме 145-ата годишнина от обесването на Апостола на свободата.                                                                                                                                                                                                                                                                                                                       ", "date": "2018.02.19", "title": "България се прекланя днес пред делото на Апостола (Снимки, видео)"}
{"url": "https://www.24chasa.bg/novini/article/6724842", "text": "Неизвестен е прострелял най-вероятно с въздушна пушка гражданин в Каварна, съобщиха за инцидента от областната дирекция на МВР. М.М. на 58 години се е движил пешком по улица \"България\", когато чува шум от пукот и усеща болка в лявата ръка, са установили при следствените действия от полицията. Пострадалият е потърсил помощ в спешния център на болницата, където екип медици при прегледа установява, че има попаднала сачма в кост на лявата ръка и го насочва към травматолог. Полицията разследва произшествието в досъдебно производство.", "date": "2018.02.19", "title": "Простреляха с въздушна пушка 58-годишен на улица в Каварна"}
{"url": "https://www.24chasa.bg/novini/article/6724811", "text": "Унгарският ми колега Виктор Орбан пристигна на официално посещение в България. Това написа премиерът Бойко Борисов във фейсбук. На среща ще бъде обсъдено развитието на двустранните отношения, възможностите за взаимодействие между Българското председателство на Съвета на ЕС и Унгарското председателство Вишеградска група, както и актуални европейски теми. Очаквайте подробности.                                                                                                                                                     ", "date": "2018.02.19", "title": "Виктор Орбан пристигна в България (Снимки)"}
{"url": "https://www.24chasa.bg/novini/article/6724888", "text": "САЩ и Турция се стремят да попречат на намирането на политическо решение на сирийския конфликт. Това заяви днес в Москва съветничката на сирийския президент Башар Асад - Бусейна аш Шаабан , която участва във Валдайския форум, предаде ТАСС. \"САЩ обясниха военното си присъствие в Сирия само и изключително с борбата с тероризма. Но те не се борят с тероризма, а точно обратното, поддържат го\", каза съветничката. \"С подобни действия САЩ и Турция се стремят да попречат на намирането на политическо решение в Сирия. Също така виждаме стремеж от страна на Вашингтон да наруши териториалната цялост на нашата страна\", каза Бусейна аш Шаабан. Тя каза, че Сирия не води преговори с Турция относно турската операция в сирийския анклав Африн, предава БТА.  Тези изказвания бяха направени в момент, в който сирийската държавна телевизия съобщи, че сирийски проправителствени сили ще влязат в Африн до няколко часа, предадоха световните агенции. \"Милициите \"Народни сили\" ще пристигнат в Африн в следващите няколко часа, за да подкрепят неговите жители срещу агресията, подета от силите на турския режим миналия месец\", съобщи телевизията. Вчера високопоставен сирийски кюрдски представител каза, че кюрдските сили и сирийското правителство са постигнали споразумение за влизане на сирийските сили в Африн и че то може да бъде приложено до два дни.", "date": "2018.02.19", "title": "Съветничка на Асад: Турция и САЩ пречат на намирането на политическо решение в Сирия"}
{"url": "https://www.24chasa.bg/novini/article/6724931", "text": "Европейската комисия ще продължи и през 2019 г. да финансира програмата за подслон и по-специално за настаняване в апартаменти на искащите убежище бежанци в Гърция, предава БТА. Това заявява представителят на Върховния комисариат на ООН за бежанците Филип Леклерк в интервю за гръцката агенция АНА-МПА. Леклерк уверява, че има \"гаранции\" от страна на Еврокомисията за продължаване на това финансиране. По думите му то ще се осъществява, не както досега от главната дирекция за хуманитарна помощ и гражданска закрила, която обяви, че ще се оттели от Гърция в края на 2018 г., а от други финансови източници, които все още не са определени /вероятно от DG HOME/.", "date": "2018.02.19", "title": "ООН: ЕК ще продължи да спонсорира\nосигуряването на жилища за бежанци в Гърция"}
{"url": "https://www.24chasa.bg/novini/article/6724981", "text": "„Днес е модерно да се говори- как, кой и защо е обединител на нацията. Е, Левски е истинският обединител. Българин, надскочил времето, родолюбец с кауза.” Това каза зам.-председателят на БСП Кирил Добрев, който се включи в отбелязването на 145-та годишнина от смъртта на Васил Левски, съобщават от пресцентъра на партията. „Човекът, който казва: “играем с живота на 7 милиона българи - трябва зряло, отговорно да се постъпва”. Човек, посветил живота си за свободата на България... “всичко, което съм сторил, сторих го за отечеството”, допълни Кирил Добрев.Той, заедно народния представител Кристина Сидорова и представители на левицата в Ловеч, поднесоха цветя пред паметника на Апостола при Къкринското ханче.   ", "date": "2018.02.19", "title": "Кирил Добрев: Левски е истинският обединител на нацията"}
{"url": "https://www.24chasa.bg/novini/article/6724989", "text": "Отломки от иранския самолет, който се разби вчера с 65 души на борда, бяха открити в централната част на страната, предаде Ройтерс, цитирана от БТА. Части от самолета са намерени в областта Семиром на провинция Есфахан, заяви заместник-губернаторът на провинция Кохкилуйе и Буйер Ахмад.                                                                                                                                                                                                                                                                                                                       ", "date": "2018.02.19", "title": "Откриха отломки от разбилия се ирански \nсамолет\nс 65 души на борда"}
{"url": "https://www.24chasa.bg/novini/article/6723909", "text": "Плъхове, които сноват по килиите им, и хлебарки и дървеници, които пълзят по чаршафите. Тези несгоди обединяват подсъдимите за убийства Герман Костин и Николай Русинов-Чеци срещу началника на Софийския затвор и Главната дирекция “Изпълнение на наказанията” (ГДИН). Костин и Чеци са в килии в зоната за повишена сигурност за лишени от свобода на бул. “Ген. Николай Столетов” №21. Там лежат осъдени до гроб или подсъдими за тежки престъпления, които се наказват над 15 г. затвор или решетки до живот. Костин и Чеци още нямат влезли в сила присъди. Делото на руснака - за смъртта на 5-годишния Никита Плотников, се гледа в Софийския градски съд, а Чеци е осъден на две инстанции за убийството на Яна Кръстева в Борисовата градина и сега чака последната дума на Върховния касационен съд (ВКС). и са постоянно под ключ. Стаичките са широки 2,07 м и дълги - 3,88 м. В графика на задържаните обаче има време за фитнес и разходки за 2 ч на открито в карето на затвора. Чеци попада там през 2013 г. Първо е осъден на доживотен затвор, но на 31 май м.г. присъдата е намалена на 20 г. от Софийския апелативен съд. Чеци е признат за виновен, че е удрял, изнасилил и душил до смърт 28- годишната Яна Кръстева в Борисовата градина през 2011 г. Присъдата е намалена, тъй като апелативните съдии не намират доказателства убийството да е извършено с особена жестокост. Те приемат, че До дни се очаква да се произнесе и ВКС. Първо за убийството бе арестуван клошарят Пламен Трифонов. Срещу него обаче доказателства не се събраха и в края на ноември 2011 г. той бе пуснат на свобода. По това време Чеци бе само свидетел. Той заминава за Румъния на гости на приятел дни след убийството. После отива в Турция. Разследващите и до днес казват, че се е канил да избяга в Южна Африка. Руснакът Герман Костин е подсъдим за убийството на малкия Никита Плотников. Тялото на 5-годишното момче бе намерено през 2015 г. в куфар, изхвърлен в язовир “Искър” до Пасарел. По време на разследването стана ясно, че край Приморско по-рано са открити и останки от трупа на майката на момченцето - Ана Леонтиева. Костин обаче не е обвинен за смъртта ѝ.  Руснакът е бивш военен, с местожителство в Кипър и статут на постоянно пребиваващ у нас. Прибран е в ареста през 2015 г. Оттогава досега е завел няколко дела срещу началника на Софийския затвор и ГДИН пред Административния съд в София (АССГ). Освен с претенции за обезщетения исковите му молби са пълни с оплаквания срещу условията в затвора. Костин се жалва, че и въздух. Недоволства, че затворническите власти не му били осигурили нормални условия за хранене, сън и къпане. Твърди, че администрацията му пречела да се защитава по делото за смъртта на детето, като не изпращала жалбите му до прокуратурата и съда. Верен свидетел на Костин по делата му в административния съд се оказва Чеци. “Аз помагам ежедневно на Костин. Той се движи с инвалидна количка. Помагам му при излизане и връщане от разходка. Светлината, която влиза през тях, е недостатъчна. Знам, че на 2 пъти му се беше чупил прозорецът на килията и много време стоя без стъкло”, разказва Чеци на 12 декември м.г. Той обяснява в съда, че контактите на Костин със затворническата администрация са затруднени. “Аз превеждам на него и на други затворници, които говорят руски. В затвора няма преводачи”, обяснява Чеци. Разказът му за мизерията зад решетките е един и същ по всички дела, по които той свидетелства в полза на Костин. “Виждал съм плъхове по прозореца в килията му, постоянно има хлебарки. За тези гризачи сме сигнализирали, а Пръска се, дори когато се раздава храна, но препаратът не е токсичен”, казва Чеци. От разпитите става ясно, че той е загрижен за руснака. “В стаята, в която се храним и спим, ходим и до тоалетна. Тя не е покрита, ако решиш да се къпеш в стаята, влагата е върху дрехите. Тоалетната е на 3 стъпала височина и се пада на нивото на долната вишка. Виждал съм Костин да лази до тоалетната”, твърди Чеци. Костин не можел да ползва банята, тъй като е в инвалидна количка, а на “мястото за къпане няма на какво да седне”. Руснакът се движи в инвалидна количка. Твърди, че го болят краката и не може да ходи. Пред магистратите Костин разказва, че не му е лесно да спазва лична хигиена. “Помолих за душ, но поради липсата му не се бях къпал година и два месеца”. Костин обяснява, че спи с котарак. “Той е моята печка през зимата”, казва руснакът. Жалва се, че бил оставен само на грижите на лекарите от затворническата болница, но не и на специалисти. “Атрофирали са ми бицепсите и трицепсите, изчезват ми мускулите”, нарежда Костин. Надзирателите в затвора не са съгласни с Костин: “Минава се през всички спални помещения и се пръска срещу вредители след съгласието на затворниците. Ако откажат, там не се влиза”. Несгодите на Костин обаче от време на време прерастват в агресия срещу служителите в затвора. На 30 ноември м.г. руснакът крещи срещу инспектор, който му дава пощата: “сука” (кучка - бел.ред.) , “педе***т”, “гнида” и “бляд” (от руски - к***а.). Замеря го с химикалка и го заплюва. Началникът на затвора налага санкция на Костин Руснакът оспорва наказанието пред АССГ, но съдия Цветанка Паунова го потвърждава. Със силни викове на Костин към съда минават и заседанията по делото за убийството на детето в куфара в Софийския градски съд. Подсъдимият често се обръща на руски към председателя на състава Атанас Н. Атанасов и го ругае: “Ще видиш дупка от геврек”, “Върви на х*я си с твоите предупреждения”, “Изрод” и “Ти правиш всичко, което иска прокуратурата, а това, което искам аз, не го правиш”. Заради подобни изблици Костин многократно е предупреждаван да спазва реда в съдебната зала, а когато не се подчини, магистратите го отстраняват. Почти всяко заседание започва с искане на адвокатката на Костин Капка Гергинова за отвод на съдията Атанасов. Аргументите са от цялата палитра на жалби в правото. Често защитата недоволства, че съдията вземал становище на искане на Гергинова, без да го обсъди с другите четирима от състава, или, че на клиента ѝ не била връчена навреме съдебномедицинска експертиза. Исканията на адвокатката се отхвърлят, а делото се проточва.", "date": "2018.02.19", "title": "Костин спи с котарак в затвора, Чеци трепе плъхове"}
{"url": "https://www.24chasa.bg/novini/article/6725021", "text": "\"Макар и толкова млад, Левски ни остави много мъдри завети - България да бъде “чиста и свята република”, а българският народ - “равноправен на другите европейски народи”. Това каза председателят на НС на БСП Корнелия Нинова по повод 145-та годишнина от смъртта на Апостола в Карлово, съобщиха от пресцентъра на БСП. \"За мен няма по-силни думи от тези, изречени от Апостола пред съда, попитан: “Как е името ти, как е името на баща ти, откъде си, какво е занятието ти, на колко си години? Той отговаря - Васил, на баща ми – Иван, от Карлово съм [и] съм на двадесет и шест-двадесет и седем години, занятието ми е да облекчавам положението на българите и обикалях, за да им давам упование”, добави Нинова. \"Българският народ никога няма да те забрави,Апостоле. И днес той търси упование и черпи вяра от твоя идеал за свободна и независима България. Поклон и пред българката майка, родила и отгледала такова чедо\", каза още лидерът на левицата, която се поклони и пред паметника на Гина Кунчева.", "date": "2018.02.19", "title": "Корнелия Нинова в Карлово: Българският народ никога няма да те забрави, Апостоле"}
{"url": "https://www.24chasa.bg/novini/article/6725001", "text": "За нормален живот на човек от четиричленно домакинство - двама възрастни и две деца, са необходими 581, 31 лв. месечно, според данните на Института за синдикални и социални изследвания /ИССС/ на КНСБ за четвъртото тримесечие на миналата година. Това съобщиха на пресконференция днес президентът на КНСБ Пламен Димитров, директорът на ИССС на КНСБ Любен Томев и експертът Виолета Иванова, предава БТА. Парите са необходими, за да се удовлетворяват основните нужди от храна, поддържане на жилището, здравеопазване, образование, транспорт и почивка спрямо средните български стандарти. Издръжката на живот на четиричленното домакинство е 2325 лева. Ако работната заплата е единственият източник на доходи, то нейният нетен размер не трябва да бъде по-нисък от 1 163 лева за всеки от двамата родители /бруто 1489 лева/. За декември нетният размер на средната работна заплата е 876 лева, което означава, че изостава с около 25 на сто от необходимите средни стойности за издръжка, посочиха от КНСБ. Необходимите средства за издръжка на живота на четиричленно домакинство в София са 3023, 64 лв, а средно на човек от този тип домакинство са необходими 755.91 лева, което надхвърля средните за страната стойности с 30 процента. За всеки от двамата родители на семейство, живеещо в София, средната работна заплата не трябва да бъде по-ниска от 1512 лева, за да се осигурят необходимите средства за нормален живот в столицата. Официалните данни за трудовите възнаграждения в София за четвъртото тримесечие на 2017 година отчитат нетна средна работна заплата от 1 151 лева /бруто 1476 лева/, която е с близо 24 на сто по-ниска от необходимата заплата за издръжка на живота. Издръжката на живот отчита слаб тримесечен ръст от 1 на сто, а на годишна база до 3,3 на сто. Основен принос за повишението на издръжката имат хранителните стоки с ръст от 3,9 на сто на годишна база, при нехранителните ръстът е 1,1 на сто. За последните десет години нарастването на издръжката на живот е с 22,7 на сто. Според данните на синдиката за последните години разликата в доходите на най-бедните и най-богатите се е увеличила драстично - от 6.1 пъти през 2012 година до 7.7 пъти през 2016 г. - най-високата разлика за страна от ЕС. Данните за подоходното разпределение показват, че 27, 1 процента от домакинствата са с общ доход на човек до 314 лева /линията на бедност/, или близо 1 млн. 955 хиляди души. 45,1 на сто домакинствата са с общ доход на човек от линията на бедност до необходимите средства за живот /или около 3 млн. 253 хиляди души/, а 27,8 процента от домакинствата са с общ доход на човек над издръжката на живот, което е около 2 млн. души. Има неравенство и в спестяванията на българите. От КНСБ цитираха изследване на социологическа агенция \"Тренд\", според което около 70 процента от българите не разполагат с банкови депозити и не спестяват. Общият брой на депозитите до 1000 лева са 64 на сто от всички депозити на домакинствата /според данни на БНБ от декември 2017 г./ Данните на БНБ показват тенденция за намаляване на спестяванията в ниските депозитни групи и обратен тренд при високите, каза Пламен Димитров. Броят на депозитите до 1000 лева намалява със 7,2 на сто, а най-голям ръст бележат тези между 200 и 500 хиляди лева.", "date": "2018.02.19", "title": "581,31 лв. трябват на месец за нормален живот на човек от четиричленно домакинство"}
{"url": "https://www.24chasa.bg/novini/article/6725091", "text": "Вятърът и дъждъж не спряха варненци да отдадат почит пред делото и подвига на най-великия българин - Васил Ианов Кунчев - Левски. 145-ата годишнина от обесването на Апостола на свобода събра пред паментника му в Морската градина много варненци, представители на Областна администрация, Община Варна, Общински съвет Варна, районните администрации в града, Щаба на Военноморските сили на България, Областната дирекция на Министерството на вътрешните работи, обществени, патриотични и културни институции и организации, социални, учебни и детски заведения. Венци бяха поднесени на тържествена церемония, в присъствието на почетната рота на Военноморските сили. На колене и с едноминутно мълчание бе почето велико дело на Левски.", "date": "2018.02.19", "title": "Варнeнци сведоха глави пред подвига на Левски"}
{"url": "https://www.24chasa.bg/novini/article/6725042", "text": "Самолет кацна аварийно, след като се стигна до разправа с пътник, който изпускал газове през целия полет. Двама холандци, седящи до него, няколко пъти го подканили да спре, но той отказал, което принудило пилотът да приземи самолета във Виена, съобщи New York post. Полетът е бил от Дубай към Амстердам. Пътниците твърдят, че дори след подадени оплаквания от тях, екипажът не направил нищо по въпроса. Така напрежението ескалирало и се стигнало до саморазправа между мъжете, което предизвикало и аварийното кацане.", "date": "2018.02.19", "title": "Самолет кацна аварийно във Виена, пътник не спрял да изпуска газове"}
{"url": "https://www.24chasa.bg/novini/article/6725142", "text": "Кремъл заяви днес, че обвиненията на американското ФБР към 13 физически и 3 юридически лица от Русия за намеса в президентските избори в САЩ през 2016 г. не се основават на никакви доказателства, че руската държава е замесена в такава дейност, предадоха Ройтерс и ТАСС. Говорителят на Кремъл Дмитрий Песков каза на пресконференция, че обвиненията за държавна намеса са несправедливи и безпочвени. Той декларира, че \"Русия не се е намесвала, няма навика да се намесва във вътрешните работи на други страни и не прави това и сега\", предава БТА. \"Първо, както и преди, не видяхме никакви съществени доказателства, че някой се е намесвал във вътрешните работи на САЩ. Второ, там става дума за граждани на Русия, но ние сме чували от Вашингтон обвинения за причастността на руската държава, Кремъл и руското правителство. Няма и не може да има никакви индикации, че руската държава е можела да бъде съпричастна към това\", заключи говорителят. Според огласените в петък обвинения на ФБР, изготвени след разследването на екипа на специалния прокурор Робърт Мълър, една руска пропагандна компания е ръководела престъпен и шпионски заговор за намеса в предизборната кампания от 2016 г. с цел подкрепа за Доналд Тръмп и дискредитиране на Хилари Клинтън.", "date": "2018.02.19", "title": "Кремъл: Обвиненията на САЩ за наша намеса в предизборната им кампания са безпочвени"}
{"url": "https://www.24chasa.bg/novini/article/6724385", "text": "Състав на Варненския окръжен съд остави в ареста 36-годишния Венцислав, обвинен в убийството на свой съквартирант. Делото се гледа при закрити врати, тъй като разследването все още е в начална фаза и според близки до разследването в материалите имало брутални факти, които в интерес на следствието засега остават неразкрити. 36-годишният Венцислав беше привлечен като обвиняем за умишленото убийство на 34-годишния Явор през почивните дни. Стана ясно, че двамата били приятели от деца. Първоначалното обвинение срещу Венцислав беше за умишлено убийство, извършено с особена жестокост и по особено мъчителен за убития начин. Разследването по случая е започнало, след като на 14 февруари 2018 г. гражданин подал сигнал на 112, че пред вх. 5 на бл. 404 във варненския квартал \"Владиславово\", сред локва кръв лежи мъж в безпомощно състояние. Явор починал в линейката, на път към болницата. Според патолозите убийството е извършено по особено жесток и мъчителен за жертвата начин. Младият мъж е бил пребит жестоко, потрошени са му почти всички ребра, които са пробили вътрешни органи. Телесните повреди са нанесени с ръце и крака, не е използвано оръжие. Съдебните медици твърдят, че приетият мъж се е мъчил часове наред преди да почине. „Починалият човек е с психични отклонения и наркотична зависимост. В процес на установяване са всички обстоятелства, защо извършителят на убийството го е приютил и каква е била неговата роля”, каза окръжният прокурор на Варна Владимир Чавдаров. Знае се, че Явор е водил скитнически начин на живот, но от два месеца живеел в дома на приятеля си, дори бил адресно регистриран там. Знае се, че той е бил настаняван за принудително лечение няколко пъти, след като отключил шизофрения.", "date": "2018.02.19", "title": "Задържаха убиец под стража във Варна (Обновена)"}
{"url": "https://www.24chasa.bg/novini/article/6725330", "text": "Бойко Борисов заби брадва в голямо дърво с интеграцията на Балканите в ЕС. Желая му успех. Това заяви унгарският премиер Виктор Орбан след разговорите си с българския Бойко Борисов в София. Срещата ЕС-Западни Балкани в София ще е решаваща и на нея трябва да се кажат дати за Сърбия и Черна гора, заяви още Орбан. Орбан предаде на Борисов унгарското предложение за европейска миграционна политика, което българският премиер да постави пред Европейския съвет. Не ни е нужна релокация на мигранти, а силна охрана на границите. Европейската солидарност трябва да е за опазване на границите. Охраната на границата не може да стане без решителен лидер и благодаря на Борисов и България, че ни пазят от мигрантите, заяви още Орбан. Той напомни, че България трябва да стане член на Шенген. Ако някоя страна няма желанието или способностите да пази шенгенската граница, то тогава да я дръпнем с една страна навътре в Европа, каза още Орбан. Думите му дойдоха дни, след като в Мюнхен Борисов запита европейските лидери защо Гърция е в Шенген, а България не. Силно охраняваните граници както това правят САЩ, Канада и Австралия са първата стъпка, втората е създаването на горещи точки в съседните на конфликтите страни, където да остават мигрантите. След това ще можем вече да преговаряме и за теми като релокацията, каза пък Бойко Борисов. След разговорите им двамата премиери отидоха да поднесат цветя пред паметника на Левски.", "date": "2018.02.19", "title": "Орбан: Борисов заби брадва в голямо дърво, дано успее (Снимки, видео)"}
{"url": "https://www.24chasa.bg/novini/article/6725301", "text": "Възрастен мъж е полетял от блок в бургаския к-с \"Славейков\" днес по обед, падайки между две кафенета, пълни с хора. По данни на полицията инцидентът е станал малко след 13,30 ч. в бл.1 А. Загиналият е Коста Б. на 80 г. В момента районът е отцепен, извършва се оглед,  казаха от пресцентъра на Областната полицейска дирекция в Бургас. Работи се по две версии - самоубийство или нещастен инцидент.", "date": "2018.02.19", "title": "80-годишен полетя от блок в Бургас, тялото му падна между две кафенета"}
{"url": "https://www.24chasa.bg/novini/article/6725312", "text": "38-годишен рецидивист от Перник е арестуван за  съобщават от МВР. Животните са намерени на терасата му. Те бяха отмъкнати на 2 февруари, но камера снима злосторника. На записа се вижда как той реже телената ограда, влиза в клетката и излиза с плячката.  В неделя сутринта полицаи засичат 38-годишния мъж в центъра на Перник при опит да открадне алуминиева лайсна от търговски обект. При обиска в дрехите му е намерен малък талон на \"Мерцедес\". Справка показала, че колата е разбита на 18 февруари, отмъкната била и музикалната уредба, а собственикът подал жалба в МВР.  След като спипали злосторника полицаите направили обиск и в апартамента му. Там, за тяхна изненада открили липсващите от 2 февруари зайче и 10-те гълъба от зоокъта. Те били на терасата. Предадени са на общината. Арестуваният мъж е наркоман, осъждан е  за кражби и грабежи. Задържан е за 24 ч. с полицейска мярка, материалите по случая са предадени на Районна прокуратура – Перник. Разследват се и други кражби, за които има данни, че той е извършител. ", "date": "2018.02.19", "title": "Арестуваха крадеца на зайчето и гълъбите от зоопарка в Перник, живи са"}
{"url": "https://www.24chasa.bg/novini/article/6725367", "text": "Иранската организация за гражданско въздухоплаване каза днес, че не може да потвърди съобщенията за намерени останки от  , съобщи държавната телевизия, цитирана от Ройтерс. По-рано заместник-губернаторът на провинция Кохкилуйе и Буйер Ахмад бе цитиран да казва, че части от самолета са намерени в областта Семиром на провинция Есфахан, предава БТА. Самолетът на авиокомпания \"Асеман еърлайнс\" се разби вчера при мъгла в планински район. Превозвачът съобщи, че всички на борда, включително шестимата членове на екипажа, са загинали, припомня Асошиейтед прес.", "date": "2018.02.19", "title": "Иранската авиация: Не можем да потвърдим, че катастрофиралият самолет е намерен"}
{"url": "https://www.24chasa.bg/novini/article/6725352", "text": "72-годишен от Пловдив е починал пред Втора поликлиника, съобщиха от полицията. По първоначални данни мъжът е отивал на преглед, тъй като не се чувствал добре. На метри от входа обаче му прилошало и паднал на земята. Минути по-късно медиците установили, че е издъхнал. Предполага се, че причината е инфаркт. Десетки ужасени минувачи са станали свидетели на трагедията. Според \"Трафикнюз\" полиция е пазела мястото, докато близките на починалия приберат трупа му.", "date": "2018.02.19", "title": "Пловдивчанин издъхна пред поликлиника, не успя да отиде на преглед"}
{"url": "https://www.24chasa.bg/novini/article/6725369", "text": "Двама въоръжени и маскирани мъже са извършили обир на казино в Пазарджик. Това каза за „Фокус“ говорителят на ОДМВР Мирослав Стоянов. Той обясни, че обирът е станал около 4.00 часа сутринта. „Двамата са нахлули в игрална зала, която се намира на улица „Стефан Караджа“, заплашили са с пистолет крупието и са отмъкнали наличната сума пари. Няма пострадали хора. Обектът се охранява от частна охранителна фирма. Подаден е сигнал, но двамата извършители на обира са избягали“, обясни Стоянов. Той уточни, че след инцидента са проведени заградителни мероприятия, блокирани на входно-изходните артерии на Пазарджик, но извършителите все още не са задържани. „По първоначални данни сумата, която са успели да ограбят е няколко хиляди лева. Работата по случая продължава. Ангажирани са екипи на „Криминална полиция“ от Районното управление в Пазарджик и Областната дирекция“, добави Стоянов.", "date": "2018.02.19", "title": "Маскирани с пистолети обраха казино в Пазарджик"}
{"url": "https://www.24chasa.bg/novini/article/6725396", "text": "Дейността на служба „Военна полиция” през 2017 г. съответства на ролята, мисиите и задачите на Въоръжените сили. Това каза директорът на службата бригаден генерал Борислав Сертов днес, 19 февруари, по време на годишния отчет за дейността на служба „Военна полиция” през 2017 г., съобщиха от пресцентъра на Министерството на отбраната. Бригаден генерал Сертов отбеляза, че приоритетна задача на служба „Военна полиция” през 2017 г. е била разкриването и предотвратяването на терористична дейност, насочена срещу Министерството на отбраната, структурите на пряко подчинение на министъра на отбраната и Българската армия, войски и представители на Алианса, участващи в международни военни мероприятия, провеждани на територията на страната. През отчетния период не е получавана информация, свидетелстваща за пряка терористична заплаха, насочена срещу формированията и обектите на Министерството на отбраната и Българската армия. Антитерористичната дейност е осъществявана в непосредствено взаимодействие със службите за сигурност и за обществен ред в страната, отбеляза още началникът на служба „Военна полиция“. По думите му се забелязва спад в новообразуваните военни досъдебни производства, което свидетелства за повишена ефективност на провежданата от органите на службата превантивна дейност, а откритите действия по разследването оказват възпиращо въздействие върху военнослужещи и цивилни служители, имащи намерения да извършват неправомерни действия или закононарушения. Заместник-министърът на отбраната Анатолий Величков връчи награди от името на министъра на отбраната на военнослужещи от сектор “Издирване и задържане” към Регионална служба „Военна полиция” – София за постигнати резултати при изпълнение на задачи по противодействие на тероризма, свързани с издирването на лице, обявено за общодържавно издирване.", "date": "2018.02.19", "title": "„Военна полиция“: През 2017 г. не сме получавали данни за терористична заплаха"}
{"url": "https://www.24chasa.bg/novini/article/6723794", "text": "Момчето от гетото на Монтана или момчето чудо - така говорят за Марсело Илиев от ромската махала “Огоста” на северозападния български град, който учи в Cambridge School of Visual & Performing Arts, Великобритания. Преди дни правителството одобри изплащането чрез бюджета на министерството на образованието на 12 120 британски лири в левова равностойност за обучението на Марсело. Сумата представлява две вноски от по 6060 британски лири за втория и третия семестър през академичната 2017/2018 година, съобщиха от правителствената пресслужба. Това е втора помощ на талантливото момче - в периода 2015-2017 г. правителството одобри няколко плащания в размер на левовата равностойност на 32 030 британски лири като вноски за общежитието на Марсело Илиев за 6-те семестъра от двугодишното му обучение в престижния CATS Cambridge College в Кеймбридж и за първия семестър на обучението му в Cambridge School of Visual & Performing Arts. Срещу финансовата помощ от просветното министерство за още 2 академични години Марсело Илиев поема ангажимент да участва в инициативи на министерството. С личния си пример той ще насърчава децата от ромските махали да ходят на училище. Марсело е готов да се включи в семинари, конференции и кръгли маси - ще подкрепя както деца с проблеми в личностното развитие, срещащи трудности в обучението, така и ученици с изявени дарби.   Историята на Марсело е като вълшебна приказка. За 15-годишното момче всичко започнало случайно от реклама в интернет за обучение в чужбина. Виждайки я, той решава да тръгне напред и да се развива. Невероятно е как от гетото стига до престижния английски колеж. През 2015 г. Марсело, който тогава завършил 8-и клас, издържа приемния изпит в Кеймбридж сред голяма конкуренция Получава и стипендията, но сумата, необходима за заплащане на таксите и настаняването за двугодишния срок на обучение се оказа непосилна за неговото семейство. Те са от ромски произход и нямат възможност да направят такъв голям разход. Но не се отказват. Финансовата помощ на студента се отпуска по молба на майка му. “Казвам едно огромно благодаря на българската държава, на министерството на образованието, на всички, които ми помогнаха. Аз че съм се потрудил, направил съм го, но тази подкрепа е неоценима. Мисля, че с всеки изминал ден, с всеки учебен час оправдавaм доверието. Изключителна е благодарността ми, че имах общежитие”, казва Марсело. Преди 3 г. момчето си извоюва място сред стотици ученици от няколко различни страни. След серия репортажи за успехите му Камарата на строителите плати таксата му за обучение, а правителството се ангажира да помага на семейството с парите за настаняване в общежитието.   И сега въпреки трудностите и безпаричието той вярва в своята щастлива звезда и се надява да завърши колежа по изкуствата. В него първата година се изучават общи дисциплини, а следващата моден дизайн - интериорен и графичен, и фотография. Подвластен на модата, тази година Марсело имал шанс. Приятели, на които гостувал през ваканцията, му осигурили поръчка да декорира голям салон за маникюр Работата била непосилна - сутрин от 8 до 3-4 ч след полунощ, но успял за една седмица да завърши и тавана, и стените с изящни рисунки на цветя. Така спечелил свои пари и си купил шевна машина. Започнал да шие дрехи за себе си. Марсело мечтае да експериментира смело и с фантазия в женското облекло. Там пространството е необятно, казва той. Дори един кашон да сложиш над косите на модела, ей така, с финес - става. А той отсега има свои виждания за линията и материята на дамските облекла. Модата ме влече, признавам, дори имам видения за подиума, споделя Марсело. Има и своите кумири - френския дизайнер Оливер, харесва като човек и като стил направеното от Донатела Версаче. Прекланя се пред българката Миглена Каканашева. Препятствия винаги има - Марсело съзнава, че е трудно да поемеш към света на модата от нищото, но “въпросът е да преодоляваш страха и колебанието, отчаянието и да вървиш напред”. В колежа учениците завършват обучението си с модно шоу. На събитието идват светила и дизайнери, търсещи свежи идеи. Могат да те харесат и да ти предложат работа. А дипломата, призната от училищата в Обединеното кралство, ти отваря врати. С нея може да се завърне в София и да работи, а може и да продължи в университета “Сентрал Свети Мартин”, сред чиито възпитаници са Александър Маккуин и певицата Мия. Всичко е късмет - за мен да направя една стъпка напред, е особено важно. Дано ме осени и вдъхновението да имам свой стил, свой почерк, казва Марсело Илиев. Засега почти нищо не е видял от Лондон “Ако някой си мисли, че мога да се разхождам като турист и да се наслаждавам на красивия град, на река Темза и мостовете - много се лъже. Времето, което прекарвам на острова, е в колежа. Само уча”, разказва Марсело.   Режимът в колежа е строг - вечерният час е до 19,30 ч, а петък, събота и неделя - до 20,30 ч. Бил е на концерт в Лондон, но пристигнал с приятели до арената с кола и после отново се върнали. Признава, че само веднъж стъпили в бар, но в по-ранен час и отпразнували т.нар. вечер на българите. Като човек на изкуството не му убягват и интересните моменти, които запечатва с фотообектива. Директорът на училището лично изпраща негови снимки на различни конкурси и печели награди. Допадат му изобразителното изкуство, малко по-трудно му е с физиката и химията, харесва му биологията. С преподавателката Кейт, която е само на 26 г., търсели различни създания в езера и това го впечатлило. Учителите ни се държат като приятели. Такива са Джоу по фотография, Давид по изкуствата, който ми помагаше и извън училище, хвали се Марсело. Носталгията по България обаче не го напуска. Понякога плаче. Радва се, че сега има смартфони и вижда приятелите си, баба си и така бори мъката по родния град Монтана.", "date": "2018.02.19", "title": "Живот като приказка за Марсело - от ромското гето на Монтана до колеж в Кеймбридж"}
{"url": "https://www.24chasa.bg/novini/article/6725405", "text": "Окръжният съд в Русе наложи мярка за неотклонение \"временно задържане по стража\" за срок от 40 дни на румънец, обявен за международно издирване с Европейска заповед за арест. Това съобщиха от прокуратурата. Мъжът бил арестуван на 10 февруари тази година на ГКПП \"Дунав мост\". Пред властите той обяснил, че пътува от Гърция за Румъния. Румънецът Г. К. е обявен за международно издирване с решение от 2 октомври миналата година на Кишиневския градски съд, а причината е извършено в Молдова престъпление - нелегално разпространение на наркотици. Искането на прокуратурата е уважено, като съдът е наложил мярката за неотклонение до производството по екстрадицията. Определението подлежи на обжалване пред Великотърновския апелативен съд.", "date": "2018.02.19", "title": "В Русе арестуваха румънец, обявен за международно издирване"}
{"url": "https://www.24chasa.bg/novini/article/6725412", "text": "Председателят на Народното събрание Цвета Караянчева разговаря с премиера на Кабо Верде Жозе Юлисиш де Пина Корея и Силва. Това съобщиха от пресцентъра на Народното събрание. Страните ни имат потенциала да развиват и активизират сътрудничеството в сферите на културата, образованието, туризма, икономиката и бизнеса, бе общото мнение, което споделиха на срещата Цвета Караянчева и министър-председателят на Кабо Верде. Председателят на българския парламент изрази увереност, че добрите отношения между двете страни ще продължат да се задълбочават и укрепват. Цвета Караянчева отбеляза, че ще съдейства за сформирането на група за приятелство с Кабо Верде в българския парламент, която да допринесе за по-тясното сътрудничество между двата парламента. Жозе Юлисиш де Пина Корея и Силва посочи, че за страната му е особено важно да бъде засилено партньорството в сферата на образованието, за което ще разчита на подкрепа от страна на България. Той изрази надежда да се изградят стабилни контакти в сферата на туризма и инвестициите. Ние имаме специална програма за партньорство с Европейския съюз и искаме да засилим тези връзки, отбеляза премиерът на Кабо Верде. Той допълни, че от май месец ще отпадне визовият режим за европейски граждани и заяви, че основната цел на институциите в момента е да бъде изградено пространство на сигурност във вътрешен и външен план.", "date": "2018.02.19", "title": "През май отпадат визите за Кабо Верде"}
{"url": "https://www.24chasa.bg/novini/article/6725418", "text": "На 20 февруари 2018 г., на церемония от 14.00 ч. в Гербовата зала на „Дондуков“ 2 президентът Румен Радев ще удостои с висши държавни отличия дейци на образованието, науката и военномедицинското дело. Това съобщиха от пресцентъра на президента. За заслуги в областта на образованието и науката проф. Анна Недялкова ще получи орден „Св. Св. Кирил и Методий“ първа степен. Доцент Тодор Ангелов Тодоров ще бъде удостоен с орден „Св. Св. Кирил и Методий“ първа степен за приноса си за утвърждаване и развитие на българската образователна система. Президентът Румен Радев ще удостои посмъртно с орден „Св. Св. Кирил и Методий“ първа степен проф. Янко Борисов за приноса си в областта на образованието и науката. За заслуги към Република България и утвърждаването на престижа на страната по света в областта на образованието и науката с орден „Св. св. Кирил и Методий“ огърлие ще бъдат удостоени проф. Владко Тодоров Панайотов и академик Иван Николов Юхновски. Проф. Крум Кацаров ще получи орден „Стара планина“ втора степен за големи заслуги към Република България в областта на военномедицинското дело.", "date": "2018.02.19", "title": "Вижте на кого президентът ще връчи ордени утре"}
{"url": "https://www.24chasa.bg/novini/article/6725411", "text": "Варненският окръжен съд отложи за 23-и март делото за  . Причината е промяна в обвинителния акт. Към досегашното \"убийство, извършено с особена жестокост и по особено мъчителен за жертвата начин\", е прибавено \"по хулигански подбуди\". Защитата на обвиняемия поиска време да обсъди новите обстоятелства и съдът му даде месец. Обвиняемият Виктор Панайотов остава с мярка за неотклонение задържане под стража. Екшънът се разиграл на 28-и ноември 2016-а година пред дискотека „Каталина\", по-известна под името „Акапулко\", в девненския квартал \"Повеляново\". Виктор бил повикан от охранител, работещ в дискотеката заради меле, в което участвала жертвата - 23-годишният Мартин Тодоров. Последният щял да се жени след няколко дни и празнувал шумно с приятели. По данни на следствието при пристигането на Виктор в заведението, Мартин вече бил излязъл навън. Двамата се срещнали в двора на близката детска градина. Последвала разправия, преминала в бой, при което Виктор извадил нож и Мартин бил наръган многократно, като един от ударите попаднал в сърцето му. Свидетел на мелето и приятел на жертвата, се обадил на 112, но пристигналия лекарски екип само констатирал смъртта.", "date": "2018.02.19", "title": "Отложиха делото за жестокото убийство пред дискотека в Девня през 2016г."}
{"url": "https://www.24chasa.bg/novini/article/6725650", "text": "Доклад сочи, че компанията \"Гибсън\", която произвежда едни от най-популярните китари в света, е на ръба на фалита, предава Си Ен Би Си. Китарите \"Гибсън\", които са създадени преди повече от 100 години в Мичиган, са били в ръцете на редица известни музиканти като Слаш, Боб Марли и Карлос Сантана. Финансовият директор на \"Гибсън\" Бил Лорънс напусна поста си след по-малко от година. Компанията има дългове на обща стойност 375 млн. долара и може да се наложи да плати още 145 млн. долара, ако първата сума не бъде изплатена до юли.", "date": "2018.02.19", "title": "Китарите \"Гибсън\" на ръба на фалита"}
{"url": "https://www.24chasa.bg/novini/article/6725689", "text": "С Виктор Орбан поднесохме цветя на паметника на Васил Левски по повод 145 години от гибелта му. Делата на Апостола ще бъдат помнени вечно! Това написа премиерът Бойко Борисов. Унгарският премиер е в София, за срещи с българския си колега.                                                                                                                                                                                                                                                                                                                        ", "date": "2018.02.19", "title": "Вижте как Борисов и Орбан поднасят цветя на паметника Левски (Снимки)"}
{"url": "https://www.24chasa.bg/novini/article/6725698", "text": "Най-популярната в света криптовалута биткойн преодоля психологическата граница от 10 000 долара, сочат данните от търговията. Според портал CoinMarketCap, към 20:31 ч. бълг.вр. стойността на биткойна е скочила със 7,36% и е стигнала до 10 013 долара. На борсата Bitfinex само няколко минути преди това криптовалутата достигна 10 047 долара,  Последният път биткойнът се търгуваше малко над 10 000 долара в края на януари. ", "date": "2018.02.19", "title": "Биткойнът прескочи 10 000 долара"}
{"url": "https://www.24chasa.bg/novini/article/6725693", "text": "Dentsu Digital Camp 2018 успя да повтори успеха на първото си издание и качи на една сцена 13 лектора, представители на български и глобални медии, на агенции от мрежата на Dentsu Aegis Network и на някои от най-големите български компании, които говориха пред повече от 650 човека за трансформацията на бъдещето подредством хората и данните. Събитието успя да задържи интереса на всички участници до самия край, съчетавайки теми като връзката между поведението на брандовете и навиците на хората и как това диктува взимането на маркетингови решения, персонализирането на рекламата, създаването на адресируеми послания в многоканална среда, дигиталните трансформации в тютюневата и фармацевтичната промишленост и тенденциите и иновациите, които рушат представата на потребителите за симбиозата между данните и хората. Публиката на Dentsu Digital Camp, която се състоеше от медийни и маркетинг професионалисти от България и балканския регион, регионални и местни рекламодатели, собственици на медии и технологични компании, успя да превърне конференцията в място за изграждане на контакти от високо ниво както между участниците, така и с лекторите и парньорите на събитието. \"Dentsu Digital Camp цели да привлече вниманието на всички към тенденциите и огромните промени, които дигиталната икономика налага на обществото ни и да говорим за нещата, които работят наистина добре и за грешките, които никой от нас не трябва да си позволява. Вярвам, че именно събития като това са правилния начин, по който можем да променим бъдещето не само за рекламната индустрия и рекламодателите, но индиректно и за цялото общество, като изграждаме дигитална икономика, която да работи в полза на всички членове на това общество\", заяви Мария Грашнова, Главен Изпълнителен Директор на Dentsu Aegis Network Bulgaria. \"За втора поредна година успяваме да насърчим индустрията не само да се възползва от възможностите, които дигиталните иновации в медиите предлагат, но и да ги прилага на практика, като ги включва в своите бизнес и маркетингови стратегии\", добави тя. Благодарност към всимки лектори, които представиха транформацията на бъдещото, по такъв достоен начин. Dentsu Digital Camp се организира от Dentsu Aegis Network България, част от глобалната мрежа Dentsu Aegis Network. В България комуникационната компания развива медия агенциите Carat и Vizeum, агенциите за дигитален маркетинг – iProspect и дигитален криейтив Isobar, звеното за инвестиционен и медиен мениджмънт Amplifi, както и търговското подразделение за автоматизирано купуване на рекламни площи онлайн - Amnet. Като част от Dentsu Inc, Dentsu Aegis Network, чрез своите десет международни агенции: Carat, Dentsu, Dentsu X, iProspect, Isobar, mcgarrybowen, Merkle, MKTG, Posterscope и Vizeum, както и с подкрепата на постоянно развиващите се специализирани компании: Amnet, Amplifi, Data2Decisions, Mitchell Communications (PR) и 360i – се стреми да е глобалната мрежа, която всеки клиент би избрал, търсейки най-добрите знания и възможности за бранд, медийни и дигитални комуникационни услуги. Dentsu Aegis Network предлага отличителна и иновативна гама от продукти и услуги, ръководейки мрежата от своята централа в Лондон. За компанията работят над 35 000 професионалисти в 145 страни в цял свят.", "date": "2018.02.19", "title": "Dentsu Digital Camp 2018 трансформира представите за бъдещето на над 650 маркетинг специалисти"}
{"url": "https://www.24chasa.bg/novini/article/6725774", "text": "Руският милиардер Олег Дерипаска напуска управлението на двете огромни компании, които ръководи. От години приближеният на Владимир Путин бизнесмен е начело на алуминиевия гигант \"Русал\" и минния конгломерат \"Ен Плюс\". Според анализатори, Дерипаска е принуден да напусне заради последния списък с приближени на Путин олигарси, който беше разпространен от Съединените щати,  Въпреки че списъкът не предвижда санкции, много големи банки не са склонни да работят с хората и компаниите в него. \"Ен Плюс\" наскоро се опита да набере 1 милиард долара чрез пускането на акции на пазара. Но редица инвеститори не пожелаха да участват заради Дерипаска. Наблюдатели предполагат, че милиардера ще запази влиянието си над бизнеса, но формално няма да е начело на компаниите.", "date": "2018.02.19", "title": "Дерипаска напуска управлението на два конгломерата заради санкциите"}
{"url": "https://www.24chasa.bg/novini/article/6725800", "text": "Приходите от международен туризъм в България през 2017 г. възлизат на 6,895 млрд. лв., сочат данните на БНБ. Това е с 9,3 процента повече спрямо рекордната до момента 2016 г., когато според ревизираните данни приходите са стигнали 6,311 млрд. лв. Това е чудесно постижение и доказва ефективността на нашите усилия да надграждаме постигнатото и да работим за устойчивото развитие на България като целогодишна дестинация, е коментирала министърът на туризма Николина Ангелкова. Това съобщиха от пресцентъра на Министерството на туризма. Тя е припомнила, че през цялата 2017 г. чуждестранните посещения на туристи у нас са били близо 8,9 млн., което е със 7,6 на сто повече от 2016 г. За пазари като Гърция и Румъния тези визити са били по над 1 млн. Много добри резултати са постигнати и на входящи пазари Германия, Турция и другите балкански страни, Великобритания, Украйна, Молдова, Израел, Полша и пр.", "date": "2018.02.19", "title": "9,3% ръст на приходите от международен туризъм за година"}
{"url": "https://www.24chasa.bg/novini/article/6725825", "text": "За първи път „Алтернатива за Германия“ изпревари Германската социалдемократическа партия (ГСДП) по популярност сред гражданите на ФРГ и се превръща във втора политическа сила в страната, съобщава националният ежедневник Die Welt, цитиран от \"Фокус\".  Социологическо проучване на института Insa показа, че ако изборите за Бундестаг бяха следващата седмица, ГСДП биха получили 15,5%, с един процент по-малко от предходната седмица и най-лошия резултат, регистриран от партията от 2012 г. насам. „Алтернатива за Германия“ обаче печели един процент и рейтингът й скача до 16%. Така популистите се превръщат във втора политическа сила в страната. Подобрение се наблюдава и в рейтинга на Съюза (ХДС/ХСС). Политическият блок на канцлера Ангела Меркел може да разчита на подкрепата на 32% от гражданите на ФРГ, с 2,5% повече, в сравнение с миналата седмица. „Зелени“ са на нива от 13%, а „Левица“ получава 11%. С -1,5% е и подкрепата за Свободната демократическа партия (СвДП), която може да разчита на девет на сто от избирателите. Проучването на Insa показва, че Съюзът (ХДС/ХСС) би събрал 47,5% при нови избори за Бундестаг, които няма да бъдат достатъчни за формирането на парламентарно мнозинство.", "date": "2018.02.19", "title": "„Алтернатива за Германия“ изпревари ГСДП по популярност"}
