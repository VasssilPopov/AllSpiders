{"url": "https://www.24chasa.bg/novini/article/6903846", "text": "Лидерите на Г-7 се изпокараха още преди началото на срещата си в Канада и седнаха да преговорят за митата в най-жлъчната обстановка от години, посочиха Ройтерс и Би Би Си. Това е първият форум на лидерите на най-могъщите икономически държави, след като Тръмп наложи нови налози върху вноса на стомана и алуминий. Още преди преди лидерите да пристигнат в град Малбе, провинция Квебек, се разрази истинска война на думи. На пресконференция с канадския премиер Джъстин Трюдо френският президент Еманюел Макрон поиска 6-те държави заедно да се опълчат срещу САЩ и търговската хегемония, наложена от Тръмп. Макрон призова колегите си да не се опитват да осигурят подписа на Тръмп на всяка цена, като допуснат да се размие съвместното комюнике на края на форума в ущърб на общите ценности. Той предупреди, че не е изключено да се стигне до Г-6+1 заради изолацията на Тръмп. Попитан на пресконференцията дали проблемът с Тръмп е, че не му пука дали ще бъде изолиран, Макрон отговори: “Казвате, че президентът на САЩ хич не го е грижа. Може и така да е, но никой не е вечен. Шестте страни от Г-7 без САЩ взети заедно са по-голям пазар от американския”. Доскоро Макрон демонстрираше приятелски чувства с американския президент, но след налагането на митата тонът му рязко се втвърди. Последва реакция от страна на Тръмп, който каза в туитър, че правителствата на Макрон и Трюдо имат нечестни търговски практики в ущърб на американските производители и от десетилетия издигат срещу тях търговски и нетърговски бариери. За Трюдо той написа, че е толкова изпълнен с негодувание, че пречи на градените с години отношения между САЩ и Канада. Тръмп пристигна последен на Г-7 и ще си тръгне първи, за да отлети за срещата с Ким Чен Ун в Сингапур. Преди да потегли за Канада, американският президент призова страните от Г-7 да възстановят Русия в групата на водещите световни икономики, четири години след като тя беше изгонена. “Те изхвърлиха Русия, трябва да я върнат. Тя трябва да е на масата на преговорите”, каза Тръмп пред журналисти. От 1997 г. Русия бе член на клуба на най-богатите, но през 2014 г. бе изключена заради анексирането на Крим. В програмата на Тръмп в Канада са включени двустранни преговори с Трюдо и с Макрон, на които се смята, че той няма да отстъпи и на косъм от позицията си за митата. В четвъртък във Вашингтон американският президент се видя с японския премиер Шиндзо Абе, но няма планове за двустранни срещи с Тереза Мей или Ангела Меркел в Канада. За Мей Тръмп написа, че е “уморен от тона ѝ на учителка”. За Германия пък в. “Монд”  посочи, че се очаква нейната позиция да е по-дипломатична и умерена заради опасенията САЩ да не ударят и вноса на автомобили. Преди началото на общата среща бяха предвидени разговори между европейските членки на Г-7 - Франция, Великобритания, Германия и Италия, която е представена от новия си премиер Джузепе Конте. Присъстваха шефът на Еврокомисията Жан-Клод Юнкер и на Европейския съвет Доналд Туск. Освен по въпроса за митата, се очаква Тръмп да се сблъска с останалите и по въпросите за Иран и за климатичните промени. Въпреки огромните мерки за сигурност и 8000-те канадски войници и полицаи, които охраняват гостите, около 400 антиглобалисти палиха знамената на САЩ и на останалите 6 държави в протести.", "date": "2018.06.08", "title": "Г-7 се изпокараха още преди да седнат на масата (Обзор)"}
{"url": "https://www.24chasa.bg/novini/article/6902197", "text": "Да обереш банка или поне банкомат, не е толкова лесно, колкото изглежда на кино. Двама ученици от София го разбраха при извънкласна работа. Преди 5 месеца те опитаха да опразнят банкомат в “Люлин”, но вместо с пачки се видяха с белезници. В чистите им доскоро досиета вече има присъди. Даниел Лулев и Валентино Валентинов получиха от Софийския градски съд (СГС) по 3 г. условно с 5-годишен изпитателен срок. Двамата напуснаха съдебната зала със сълзи на очи Със сълзи ги посрещнаха и родителите им. “Никога повече няма да ми мине през главата да правя такова нещо. Безкрайно съжалявам”, каза при първата си поява пред съда 18-годишният Валентино. Разкая се и приятелят му, който наскоро навърши 19 г. Магистратите им повярваха, че ще се поправят. Момчетата сключиха споразумение с прокуратурата, което бе внесено в СГС в петък и вече е одобрено от 13-и състав с председател Александра Йорданова. В 3,20 ч на 28 декември 2017 г. двама с маски, якета и ръкавици влизат в преддверието на банка в блок на столичния бул. “Панчо Владигеров”. Единият е с раница, а другият носи надуваема играчка във формата на делфин, пълна с газ ацетилен. В нея е поставен гумен маркуч. Маскираните пробиват отвор в долната част на банкомата, където има 96 070 лв. Поставят маркуча във вътрешността му и започват да го пълнят с газ. В същия отвор слагат напоено с ацетон въже, за да служи като фитил. Разпъват го извън банковото помещение и го запалват. В 3,25 ч следва взрив. След секунди двамата обирджии, но вече без ръкавици, влизат отново в преддверието с банкомата и с помощта на кози крак опитват да отворят касетите с парите. Камера заснема как единият държи с голи ръце гумения маркуч и бутилката с ацетон, който е леснозапалим. Внезапно се задейства аларма. Маскираните побягват към блок 606, преди да са успели да вземат парите. Две минути след алармата пристига охранителна кола на СОТ, а скоро и полиция. Потвърдено е, че парите са непокътнати, иззети са и веществени доказателства. По намерена бутилка с надпис “Profit ацетон” и маркуч още същия ден са открити следи, от които е извлечено ДНК. Оказва се обаче, че тя е на човек, който няма регистрации в МВР. Полицаите проверяват камерите в района, както и магазините, от които обирджиите вероятно са пазарували. Усилията им не остават напразни. Оказва се, че бутилката с ацетона е купена към 19,17 ч на 13 декември 2017 г. от 2-ма младежи, чието описание съвпада с външния вид на обирджиите. Те се придвижват с ауди. Полицията претърсва всички кофи за боклук в посоката, в която двамата са изчезнали. В една от тях е открита кутия с картинка на делфин, баркод и надпис “Джъмбо”. Оказва се, че колата на младежите е заснета от камера на АПИ в района на магазина на 23 декември, а надуваемият делфин е купен в 13,47 ч. Така обръчът около двамата, взривили банкомата, се затяга. Два дни след престъплението разследващите имат не само заподозрени, но знаят имената и адресите им. Прокуратурата обаче не бърза - целта ѝ е да бъдат събрани възможно най-много доказателства. На 5 януари т.г. към 6 ч сутринта полицаи отиват тихо и кротко в домовете на дванайсетокласниците Даниел и Валентино. Единият живее в “Люлин” недалеч от офиса с банкомата, а другият - в село, близко до София. За разследващите е важно да вземат проби за ДНК анализ, за да ги сравнят с откритата ДНК по бутилката с ацетон и въжето, открити на местопрестъплението. “Единият вариант бе да отидем по къщите на заподозрените заедно с експертите, за да вземем на място ДНК и да го изследваме. Но тогава всички експерти бяха заети с шесторното убийство в Нови Искър, за което издирваха Росен Горския под дърво и камък”, разказва участник в разследването. Другият вариант бил криминалистите да влязат по къщите, да направят претърсване и чак тогава да бъдат назначени ДНК експертизи. Екипът обаче преценил, че това ще ги забави. Третата възможност била да заведат момчетата в СДВР и да запечатат жилищата, да вземат материал за ДНК и после да се върнат за претърсване. “Като влязохме, в едната къща имаше дете на 3-4 г. Ако бяхме запечатали жилището, то трябваше да остане с часове навън. Решихме да действаме така, че да не го стресираме. После ми казаха, че то дори не е разбрало, че в къщата е имало полиция”, разказва участник в акцията и добавя: “Шумът и показността понякога могат да поставят на карта и най-доброто разследване”. В домовете на младежите са намерени куп улики - надуваемият делфин, маските, ръкавиците, козият крак, както и дрехите, с които двамата са били облечени при опита за обир и при туровете им по магазините. Изяснено е, че на 24 ноември младежите са взели под наем газова бутилка. Намерена е бележка за депозита с името на Даниел и касовия ордер. А също - крачна помпа, купена от “Илиянци”, от която бил взет маркуч за “банковия удар”. Още на път за СДВР младежите признават за стореното. Премълчават само кой е инициаторът. Разказват, че преди да разбият банкомата, са проиграли пробен взрив със стар хладилник и надуваем банан край радомирското село Долни Раковец. Как да го направят те научили от клип в ютюб. “Беше ни интересно, искахме да видим какво ще стане”, обяснили момчетата. Те обаче не съобразили, че ацетиленът е силно летлив газ и трябва бързо да бъде взривен, за да има ефект. Докато запаленият фитил предизвика експлозия, голяма част от газа се изпарила. Взривът разбил банкомата, но не и касетите с парите Затова се наложило в работа да влезе и любимият на крадците кози крак. Даниел и Валентино са обвинени за опит за грабеж и унищожаване на имущество чрез взрив. Според прокуратурата те са извършили престъпленията след предварителен сговор и при разпределение на ролите. Не изхвърлили вещите, маските и дрехите, които използвали, защото вероятно са възнамерявали да опитат пак. Младежите нямат други провинения и имат добри характеристики от училище. От добри семейства са. Родителите им са възстановили щетите, нанесени при взрива на банкомата, който струва 26 799 лв. Те ще платят и близо 3000 лв. разноски по делото. Освен за взрива и опита за грабеж Даниел е осъден и за държане на монети за общо 2165 лв. Те са намерени в дома му, скрити в кашон. Сред тях имало 110 “константинки” - монети, сечени при Константин Велики, сребърни денари и др. При определяне на наказанието магистратите вземат предвид, че обвинените са млади - на възраст, “гранична с увлечението и лекомислието на непълнолетния”. Решаващ за присъдите обаче е фактът, че учениците са оказали пълно съдействие на разследващите, които още след арестите провеждат 2 експеримента. “Няма нужда такива младежи да ги вкарваме в затвора и зорлем да ги правим престъпници”, коментираха юристи след присъдите в зала 10. Даниел и Валентино са изпълнили обещанието, което дадоха пред съда през януари, да завършат средното си образование. “Това, което сте направили, не е героизъм. То е нещо страшно”, скара им се тогава една от съдийките и ги пусна срещу гаранции от по 2000 лв. Присъдите им са окончателни и вече са в сила.", "date": "2018.06.08", "title": "Момчета се учат от клип в ютюб как да взривят банкомат, осъдиха ги"}
{"url": "https://www.24chasa.bg/novini/article/6904103", "text": "Ливанският служебен министър на външните работи Джебран Басил нареди да спре за неопределено време подновяването на разрешителните за постоянно пребиваване за служителите на Върховния комисариат на ООН за бежанците, който според него не насърчава сирийските бежанци да се връщат у дома, предаде Асошиейтед прес. По думите му агенцията на ООН сплашва сирийските бежанци в Ливан и ги възпира да се връщат, като им задава въпроси за задължителната военна служба, сигурността в Сирия и дали има къде да живеят. Решението е било взето, след директни предупреждения към представителката на агенцията в Ливан Мирей Жирар, която два пъти е била викана в министерството, предаде БТА В Ливан има над милион сирийски бежанци, което се равнява на около една четвърт от населението му. Настроенията срещу бежанците се засилват, особено след като групи, призоваващи за връщането им, отбелязаха големи успехи на парламентарните избори миналия месец. Появиха се информации, че около 3000 сирийци се готвят да се върнат в страната си до края на месеца.", "date": "2018.06.08", "title": "Ливан спира подновяването на разрешителни за пребиваване на служители от ООН"}
{"url": "https://www.24chasa.bg/novini/article/6904106", "text": "Румънският философ Михай Шора, който ще навърши 102 г. на 7 ноември, ще получи наградата \"Европейски гражданин на 2018 г.\", присъждана от Европейския парламент, съобщава в. \"Евениментул зилей\". Михай Шора е почетен член на Румънската академия от 2012 г. Учил е философия в Букурещкия университет в периода 1934-1938 г., като е бил студент на известния румънски философ и писател Мирча Елиаде. След това продължава образованието си в Париж и Гренобъл. Бил е за кратко министър на образованието в кабинета на премиера Петре Роман след падането на комунистическия режим в Румъния, предаде БТА. Същата награда получава и румънска неправителствена организация, която подкрепя деца, страдащи от тежки заболявания. В съобщение във Фейсбук на румънския евродепутат Зигфрид Мурешан се посочва, че тазгодишната награда \"Европейски гражданин\" се присъжда на неправителствената организация MagiCAMP Association и на философа и есеист Михай Шора. Асоциацията MagiCAMP е учредена от Влад Войкулеску, бивш министър на здравеопазването в технократското правителство, оглавявано от Дачиан Чолош. Европейският парламент връчва ежегодно от 2008 г. наградата \"Европейския гражданин\" за дейности и инициативи, реализирани от граждани, групи, асоциации или организации, които подкрепят и насърчават ценностите, утвърдени от Хартата на основните права на Европейския съюз, отбелязва изданието.", "date": "2018.06.08", "title": "101-годишен румънски философ ще получи наградата \"Европейски гражданин на 2018 г.\""}
{"url": "https://www.24chasa.bg/novini/article/6904117", "text": "Във Франция новоприет на първо четене закон предизвика противоречия. Законът забранява използването на мобилни телефони в училищата и влиза в сила от новата учебна година. Това беше предизборно обещание на президента Еманюел Макрон. Опозицията обаче смята, че законът е PR акция, тъй като такава забрана вече се прилага на някои места, предаде  . Закон във Франция позволяваше на директорите на училища да изземват мобилните телефони от ученици. Сега с проектозакона приет от долната камара, употребата на смартфони от деца е напълно забранена с изключение на спешен случай. Ако ученик бъде хванат в нарушение, телефонът му се отнема и се връща на родителите. Учители са доволни от ситуацията. Целта на новия закона е да се пресекат тормозът в интернет, гледането на порно сайтове и пристраставянето към екрана. В клас нещата изглежда не са се променили. Юристи смятат, че конфискацията на мобилен телефон може да се смята за посегателство към лична собственост. Френската опозиция счита новия закон за козметична промяна.Така или иначе, щом напуснат двора на училището, навиците на учениците се възвръщат бързо.", "date": "2018.06.08", "title": "Във Франция забраняват мобилните телефони в училище"}
{"url": "https://www.24chasa.bg/novini/article/6904128", "text": "7 пъти е нараснал износът на България за Китай през последните 10 г., като азиатската страна се превръща във втори по големина експортен партньор извън ЕС. Това заяви икономическият министър Емил Караниколов на Третата министерска конференция за насърчаване на търговско-икономическото сътрудничество между Китай и държавите от ЦИЕ, която е в град Нинбо. “Конференцията е изключително важна, защото тук всички колеги от Централна и Източна Европа казаха, че трябва да се отворят повече пазарите в Китай”, каза Караниколов пред “24 часа”. Това означава, че ще се отворят повече и за български стоки, надявам се, с висока добавена стойност, както и повече да се вложи в инфраструктурни проекти, допълни министърът. България ще е домакин на среща на върха между Китай и страните от Централна и Източна Европа. По този повод Караниколов съобщи, че на предстоящия форум в София ще има сериозни представители на китайския бизнес. Получихме и интересна покана - в Шанхай през ноември ще се прави за пръв път международно изложение и България ще участва на него, уточни министърът.  ЮРИ ВЕЛЕВ, НАШ ПРАТЕНИК В НИНБО", "date": "2018.06.08", "title": "Изнасяме 7  пъти повече  за Китай"}
{"url": "https://www.24chasa.bg/novini/article/6904120", "text": "Лидерът на ливанската въоръжена групировка \"Хизбула\" Хасан Насрала заяви, че неговите хора няма да напуснат Сирия дори и целия свят да се опита да ги накара да го направят, добавяйки че това може да се случи само по молба на сирийското правителство, предаде Асошиейтед прес. Думите на Насрала прозвучаха по време на излъчвана по телевизията реч, с която той се обърна към стотици свои поддръжници, събрали се да отбележат Деня на Ерусалим в селището Марун ер Рас на ливанско-израелската граница, предаде БТА. Близкият съюзник на Иран каза, че израелските твърдения за планове на Иран да възобнови обогатяването си на уран, за да избие шест милиона евреи в Израел, са лъжи. Иран и неговите съюзници не желаят да убиват евреи, добави той. \"Денят на голямата битка\" в Близкия Изток приближава, заяви Насрала, а също така и денят, \"когато всички ще отидем да се помолим в Ерусалим\".", "date": "2018.06.08", "title": "Лидерът на Хизбула: Бойците на организацията остават в Сирия"}
{"url": "https://www.24chasa.bg/novini/article/6904124", "text": "В качеството си на бивш вътрешен министър и това, че не съм запознат с детайлите, не мога да бъда съвсем обективен. За обществото и всички, които разбираме тази материя, е ясно, че има слабости. Това заяви председателят на парламентарната група на ГЕРБ Цветан Цветанов в предаването \"Панорама\" във връзка с убийството на избягалия от затвора Владимир Пелов. Той беше застрелян от Марио Панчев, който остава в \"Пирогов\". \"При първото задържане на Пелов ползвахме целия ресурс. Мога да кажа, че успяхме да направим нещо изключително успешно тогава. Смятам, че с проверката на министър Радев трябва да се направи комплекса проверка дали всичко е направено по определения ред\", смята той. \"МВР все още изживява тежък период. Ако направим съпоставка в доверието мога да кажа, че МВР не може да се върне в тази кондиция, която обществото очаква. Но не трябва да хулим системата. Малко останаха професионалистите, след онази чистка на професионалисти, свързани с мен. Тук не трябва да спорим опозиция и управляващи, а да обединим усилия. Трябва да положим максимални усилия и да върнем доверието във системата, за да заработи нормално\", категоричен е Цветанов. \"България, без да е част от ЕС и без да е партньор на САЩ, няма как да успее. Защото сме част от силна и обединена Европа. България, към настоящия момент, ще получи 8% повече, 1 млрд. евро повече, за развитие на регионите. Понеже лидерът на БСП цитира колко добре се справят от Вишеградската четворка, да кажа, че те ще имат намаляване на кохезионния процес. Това ли трябва да даваме за пример? Държави, които имат антиевропейско говорене\", пита депутатът. \"Ние сме обединени в интерес на България. Това, че има различни мнения и спорове, които минават границите, не трябва да бъде така акцентирано. Хубаво е да има различни мнения. Иначе ще кажете, че един-двама взимат решенията\", така Цветанов коментира трусовете в коалицията.", "date": "2018.06.08", "title": "Цветанов: МВР все още изживява тежък период и не може да се върне в очакваната кондиция"}
{"url": "https://www.24chasa.bg/novini/article/6904032", "text": "Вредните емисии на въглеродния диоксид отново са достигнали рекордни нива, съобщи Асошиейтед прес. Средните нива на парниковия газ, отчетени през месец май, са 411,25 части на милион, докато година по-рано са били 409,65 части на милион, информира американското Национално управление по изследване на океаните и атмосферата (NOAA). През май месец нивата на въглероден диоксид традиционно са най-високи, предаде БТА. Количеството на парниковия газ се е увеличило с 26% за последните 50 години. Степента на покачване от миналата година е по-незначителна в сравнение с предходни години, но е по-висока, отколкото през 90-те години на миналия век, отбелязват специалистите.", "date": "2018.06.08", "title": "Вредните емисии на въглеродния диоксид\nдостигнаха рекордни нива"}
{"url": "https://www.24chasa.bg/novini/article/6904035", "text": "Броят на мигрантите по новия балкански маршрут през Албания е скочил рязко тази година, предаде Ройтерс, цитирана от БТА.  Напливът на мигранти, запътили се към членката на ЕС Хърватия и към Черна гора през Албания, си остава скромен в сравнение със стотиците хиляди, които преминаваха по балканския маршрут през Македония, Сърбия и Унгария в разгара на мигрантската криза през 2015 г., преди тези страни да затворят границите си за мигранти. Но темповете на нарастване на боря им се ускоряват. Албанските власти са заловили през първите пет месеца на годината 2311 нелегални мигранти, докато през същия период миналата година броят им е бил 162, а през цялата 2017 г. - около 1300. Затоплянето на времето окуражава мигрантите да напуснат пренаселените лагери в Гърция и да се отправят към Албания на път за Западна Европа. Албания, на която не й достигат средства за справяне с мигрантите, поиска миналия месец помощ от Австрия, където дясното правителство предприема енергични марки срещу нелегалната миграция. Представители на службите за сигурност и полицията от региона се срещнаха тази седмица в Босна и Херцеговина, за да обсъдят мерки срещу нарасналия трафик на нелегални мигранти по новите маршрути. Над 5500 бежанци и мигранти са влезли в Босна и Херцеговина тази година. Албанската полиция съобщи, че тази година са арестували няколко трафиканти, които транспортирали мигранти с таксита и ванове. Албания приветства решението на европейската гранична служба Фронтекс да изпрати допълнителни патрули на северната граница на Гърция.", "date": "2018.06.08", "title": "Расте броят на мигрантите по новия балкански маршрут през Албания"}
{"url": "https://www.24chasa.bg/novini/article/6904039", "text": "Шофьори в Белград, Нови Сад, Крагуевац, Ниш, Панчево, Шабац и още няколко града в Сърбия спряха колите си в 17 часа местно време в знак на протест срещу високите цени на горивата, съобщи телевизия Ен1, цитирана от БТА.  Блокадата на пътища и улици в Белград, Ниш и в Нови Сад продължи около един час, а на други места движението спря за близо два часа. На влизане в Ниш движението беше напълно спряно, както и по пътя за летището, а пътниците, които летят днес, бяха предупредени да отидат на аерогарата по-рано. Организаторите на протеста обясниха в социалните мрежи, че имат три искания. Първото е намаляване на цените на горивата под 110 динара /0,93 евро/ за литър дизел и 120 динара /1,02 евро/ за литър бензин и цените да бъдат валидни за всички бензиностанции в страната. Второто искане е при ценообразуването първо да се начислява данък върху основната цена на горивата, а към обложената цена да се добави акциз, който да бъде не повече от 50 процента от основната цена на бензина. В своите искания организаторите на протеста са отчели интересите и на притежателите на автомобили на газ, като настояват цената на газа да не надвишава половината от цената на безоловния бензин.", "date": "2018.06.08", "title": "Шофьори блокираха пътища в Сърбия заради високите цени на горивата"}
{"url": "https://www.24chasa.bg/novini/article/6904049", "text": "„Майка ми е много изплашена. Стресирана е. Постоянно има проблеми с нервите. Цялото семейство се страхуваме. Никъде не излизаме”, разказа пред NOVA 21-годишният Стоян Колев, в чийто дом са се укривали бегълците Владимир Пелов и Радослав Колев. Той е синът на Веселка Петкова – жената, укривала затворниците Пелов и Колев в дома си в Ботевград. Приели ги от страх, твърди момчето. Макар че Пелов е убит, страхът не е преминал. Страх ги е още от роднините на Пелов и от човека, който го е застрелял. Пелов казал на момчето в семейството, че ако ги издаде, ще нарани майка му и сестра му. 13-годишната му сестра не знаела истината. Казали й, че затворниците са им семейни приятели, дошли на гости. „Не смее да ходи сама на училище. Не смее никъде да ходи сама. Не може да излиза никъде. Страх я е”, заявява Стоян. Момичето беше извикано заедно с майка си и брат си в столичната полиция, за да дадат показания. Пелов и Колев се свързали с жената, която ги укривала, точно десет дни след бягството им. Писали й във фейсбук. Първоначално тя казала,че се страхува за нейния живот и за живота на близките й, но в края на април ги приела в дома си. Рецидивистите дошли само с една раница на гърба си, в която имало граната и тротилови пресовки. Имали ключове и излизали вечер, колко често не е ясно. Собственичката на апартамента не видяла да носят телефони в себе си. Не знаела и дали са ползвали личния й компютър, когато не била вкъщи. В началото на юни Пелов се прибрал сам, без другия затворник. Казал, че Радослав Колев се е прибрал в София. Оттогава Колев е в неизвестност. Броени дни преди престрелката в центъра на града обаче човек, приличащ на Пелов обикалял в района. Забелязали го поне двама души. „Направи ми впечатление, че в канала, на 50-ина метра от моста нагоре имаше седнал човек, до стената, беше се подпрял, с качулка, но помислих, че е някой човек, който е пратен да чисти канала. Възможно е да е бил и Владимир”, заяви свидетел пред NOVA. Но незабелязан от органите на МВР, в нощта срещу 6 юни става престрелката. Момчета от охранителната фирма в града карат ранения Марио Панчев в болницата. „Към 23 часа чухме пред хотела някакви гърмежи, след пауза от секунди се чуха гърмежи зад гърба ни. И след 30 секунди, две момчета видяха Марио. Доколкото си спомням, каза: „Простреля ме копелето в корема”. Имаше две прободни рани в стомаха” разказа Петко Иванов, служител в охранителна фирма. Марио Панчев все още е в болница. В тежко състояние.", "date": "2018.06.08", "title": "Момчето, в чийто дом сe е криел Пелов: Заплаши, че ще нарани майка ми и сестра ми (Видео)"}
{"url": "https://www.24chasa.bg/novini/article/6904081", "text": "Насрочената за днес в кулоарите на форума на Г-7 среща между президентите на САЩ и Франция Доналд Тръмп и Еманюел Макрон бе отложена за по-късно през деня, предаде Асошиейтед прес. Графикът на Тръмп изостана с около 45 минути още с приземяването на неговия самолет в Квебек. Той трябваше да разговаря с Макрон сутринта, но от френската делегация казаха, че очакват срещата да се състои в 17,40 ч. местно време. По всичко личеше, че тази сутрин президентът не бързаше да отпътува от Вашингтон, отбеляза АП. Той излезе от Белия дом с повече от половин час закъснение, прекара известно време с почитатели, събрани на Южната морава, и след това в продължение на близо 20 минути отговаря на въпроси на репортери.", "date": "2018.06.08", "title": "Отложиха срещата между Тръмп и Макрон в кулоарите на форума на Г-7 за по-късно"}
{"url": "https://www.24chasa.bg/novini/article/6904084", "text": "Горски пожар в Централна Гърция е помогнал на властите да открият находище от нелегално изкопани древни артефакти, съобщава Асошиейтед прес. Гръцкото министерство на културата е обявило в петък, че пожарникари, които се опитвали да потушат огъня, са открили в пластмасови торби, скрити под храстите, около 200 предмета, някои от които на възраст от около 2800 години. Откритието е станало в четвъртък между селата Ливанатес и Мегаплатанос на около 150 километра северозападно от столицата Атина. Според съобщението на министерството повечето керамични и метални предмети не са пострадали от пожара, предаде БТА. Властите се опитват да установят кой е изкопал и скрил артефактите, някои от които са били почистени и са претърпели първична реставрация на място. Според гръцкото законодателство всички древни предмети, открити в страната, са държавна собственост.", "date": "2018.06.08", "title": "Откриха иманярско съкровище при горски пожар в Гърция"}
{"url": "https://www.24chasa.bg/novini/article/6904088", "text": "Изпитните работи от държавните зрелостни изпити в 12-и клас, състояли се през май, са проверени и резултатите са публикувани на  . Това съобщи пресцентърът на Министерството на образованието и науката. Всеки зрелостник може да провери оценките си с въвеждането на входящия си номер и с кода за достъп.", "date": "2018.06.08", "title": "Излязоха резултатите от матурите за 12-и клас"}
{"url": "https://www.24chasa.bg/novini/article/6904086", "text": "Оцелели и семейства на жертви на атаката през 2015 г. в концертната зала \"Батаклан\" в Париж подадоха днес жалба, за да разберат защо на разположени близо до мястото на нападението войници не им е било наредено да се намесят, когато бойци на \"Ислямска държава\" щурмуваха залата, предаде Асошиейтед прес. Адвокат Самия Мактуф заяви пред Асошиейтед прес, че жалбата няма за цел войниците да бъдат наказани, а да се разкрие кой от френското правителство е бил отговорен за техните действия. Парижката прокуратура ще разгледа жалбата и ще реши дали да започне цялостно разследване, предаде БТА. Представляващата пострадалите Мактуф заяви, че на осем стоящи близо до зала \"Батаклан\" войници им е било наредено да не използват оръжията си и дори да не оказват първа помощ на многото простреляни при атаката. Френските министерства на отбраната и на вътрешните работи не коментираха жалбата. След атаката от 2015 г. френското правителство изясни правилата за намеса на военни при подобни ситуации. Войниците са били от операция \"Сантинел\", отряд, създаден за опазване на вътрешната сигурност. При нападенията на \"Ислямска държава\" срещу зала \"Батаклан\" и други обекти в Париж на 13 ноември 2015 г. загинаха 130 души, а стотици бяха ранени.", "date": "2018.06.08", "title": "Пострадали при атентат в Париж подадоха жалба за бездействието на войници"}
{"url": "https://www.24chasa.bg/novini/article/6903878", "text": "С траурни маршове духовият оркестър на Пловдив погребва утре своя диригент Христо Костов. Той издъхна на място, след като собствената му каравана падна върху него. Трагедията се е разиграла на ул. \"Скопие\" в кв. \"Кючук Париж\" пред дома на музиканта. \"Стягаше караваната си за язовир Доспат, където ходи всяка година. Прекарва цялото лято там. Лови риба, разхожда се с лодката си и се радва на природата\", каза тромпетистът от оркестъра Тодор Ючев, който е и близък приятел на загиналия. Известно време караваната била съхранявана в склад. Христо Костов я е извадил, за да я прегледа, тъй като до дни щял да тръгва за любимия язовир. Пред Ючев се оплакал, че мишки изяли кабелите на къщата му на колела. Във фаталния ден диригентът я повдигнал на крик и легнал отдолу. Караваната не е била добре закрепена и се стоварила с цялата си тежест върху собственика си. \"Вероятно е решил да носи гумите на вулканизатор. Едната бе свалена\", посочва Ючев. По думите му Пловдив е загубил голям професионалист. Благодарение на усилията на Христо Костов закритият през 2000-а духов оркестър на града е възстановен четири години по-късно. Оттогава изнася концерти на всички празници на града. Самият Христо Костов е свирел на кларинет и на баритон саксофон. Участвал и в \"Биг бенд Пловдив\", преподавал дисциплината \"Ръководене на духов оркестър\" в Академията за музикално и танцово изкуство. \"Много съвестен и отговорен колега. Той успя да направи така, че студентите от специалността \"Дирижиране на народни състави\" да се запознаят и със спецификата на духовите оркестри, което им дава възможност за още една реализация\", коментира ректорът на вуза проф. Милчо Василев. Поклонението пред тленните останки на известния пловдивски диригент Христо Костов ще е в събота от 13 ч. в църквата на Централни гробища.", "date": "2018.06.08", "title": "Музиканти изпращат с траурни маршове диригента си, убит от каравана"}
{"url": "https://www.24chasa.bg/novini/article/6903876", "text": "\"Законът за движение по пътищата не става, трябва да ни изслушвате, да спрем с това високомерие. Тук няма място за партийност. Умираме като мухи по пътищата. Искам да бъда сигурна, че повече няма да четем черни статистики и нашите близки да загиват по този безсмислен начин. Искам да бъда сигурна, че когато се отделят пари от бюджета на държавата те ще отидат за това българските граждани да живеят на сигурно място по достоен начин. Не искам, господин министър, хората в нашата България, да идват при нас и да се молят да им помогнем за един подлез, за един надлез или светофар, за които не могат да се намерят 20 000 или 30 000 лева\". Така Дияна Русинова от Института за пътна безопасност се обърна към вътрешния министър Валентин Радев в Бургас, където в момента се провежда обществено обсъждане на трите нови законопроекта, свързани с движението по пътищата - Закон за движение по пътищата, Закон за водачите на моторни превозни средства и Закон за пътните превозни средства. \"Като майка на две деца искам да ви кажа, че ние останахме последните опълченци, на които им пука за онези, които си дават живота по пътищата. Искам да съм сигурна, че когато децата ми излизат, ще се върнат\", сподели емоционално Дияна Русинова. \"Тези обществени обсъждания имат една цел – да намалим жертвите по пътищата поне наполовина. Ние се борим за всеки един живот. Това целят и промените, които предлагаме\", отвърна разчувстван министър Радев. И добави: \"682 души са загиналите по пътищата през 2017 г. Тази бройка трябва да намалее поне на половина. Не може да продължат да загиват толкова хора по пътищата. Сега сме на второ място в ЕС след Румъния по смъртност на пътя, изчислено на 100 000 души. Само те дават повече жертви на пътищата\". \"Нас никой не ни е потърсил за мнение. Аз също смятам, че този закон не става. Очаквах нещо различно, очаквах анализ, а имах чувството, че чета стария закон\", каза Михаил Попов от фондация \"Безопасни улици от Валя\". Той риторично попита министър Радев може ли да гарантира, че сега съставът на Пътна полиция може да извършва качествен контрол по пътищата. Попов коментира най-вече проблемите, свързани с пешеходците и хората с увреждания като участници в пътното движение. На дискусията, чийто модератор е бургаският депутат Иван Вълков, член на Комисията по транспорта в парламента, бяха обсъдени още дейността на автосервизите, нерегламентираната търговия с авточасти втора употреба, годишните технически прегледи, както и създаването на специално звено, пред което вече  ще могат да се обжалват резултатите от изпитите на водачите на превозни средства.", "date": "2018.06.08", "title": "Майка на 2 деца към вътрешния министър: Умираме като мухи по пътищата"}
{"url": "https://www.24chasa.bg/novini/article/6903885", "text": "Сръбският президент Александър Вучич не отхвърли възможността за включване в диалога с Косово не само на страни от Запада, но и на Русия и Китай, предаде ТАСС, цитирана от БТА.  \"Сърбия е доволна от посредничеството на ЕС, но не вижда пречки в процеса да се включат и Китай и Русия, ако 10 западни страни мислят да се включат. Защо трябва да са включени само тези страни, които признават независимостта на Косово? Възможно ли е да се вземе решение без САЩ и Русия? Това е нереално\", заяви Вучич пред журналисти. По-рано в интервю за ТАСС генералният секретар на сръбското президентство Никола Селакович заяви, че Сърбия не изключва разширяване на формата на диалога между Сърбия и Косово, включително и прехвърляне на обсъжданията на равнище Съвет за сигурност на ООН. Бившата сръбска област Косово обяви независимост през 2008 г., която Сърбия не признава. Двете страни водят преговори за нормализиране на отношенията с посредничеството на ЕС.", "date": "2018.06.08", "title": "Вучич не отхвърля възможността за включване на Русия и Китай в диалога с Косово"}
{"url": "https://www.24chasa.bg/novini/article/6903907", "text": "Турски сили са разположени на 30 километра навътре в Северен Ирак и могат да напреднат още, за да атакуват бунтовниците от Кюрдската работническа партия /ПКК/ в тяхната крепост - планината Кандил, заяви турският премиер Бинали Йълдъръм в интервю за Ройтерс. Йълдъръм посочи още, че Анкара няма да се поколебае да разшири офанзивата срещу бунтовниците отвъд границата, предаде БТА. Перспективата за голяма военна операция се появява по-малко от три месеца, след като турските сили изтласкаха сирийски кюрдски бойци от района на Африн в Сирия. Анкара разглежда сирийските кюрдски милиции Сили за защита на народа като терористична организация, свързана с ПКК. Турция казва, че базите на ПКК в Северен Ирак са следващата й цел, въпреки протести от централното правителство в Багдад. Нашите сили са разположени сега на около 30 километра навътре в Северен Ирак, като действат за предотвратяване на проникване /на терористи/ и терористична дейност там, посочи Йълдъръм в интервюто, дадено на борда на неговия самолет, по време на предизборната му кампания в Източна Турция за предсрочните избори на 24 юни. Йълдъръм обвини ПКК, че осъществява провокации, залага капани и извършва нападения от далечно разстояние, и посочи, че Турция ще предприеме допълнителни стъпки, ако подобни действия продължат. Ние няма да проявим колебание, докато тези елементи не бъдат неутрализирани, подчерта той. Всяка опция /за Кандил/ се разглежда, добави той. Турция осъществява редовно трансгранични въздушни удари срещу цели на ПКК в Северен Ирак, припомня Ройтерс. Днес турската армия съобщи, че турски военни самолети са поразили убежища и складове за оръжие на ПКК в района на Кандил и на други места в Северен Ирак. Тази нощ турският президент Реджеп Тайип Ердоган каза, че Турция ще нанесе удар по кюрдски бунтовнически лагери в планините на Северен Ирак, в Кандил, Синджар и Махмур, ако иракското централно правителство не прочисти района от тях. Иракският премиер Хайдер ал Абади посочи във вторник, че Багдад е готов да координира действията си с Анкара за предотвратяване на нападения през границата на турска територия и каза, че турски войници се намират в Северен Ирак от 80-те години на миналия век. Той призова обаче Турция да \"зачита суверенитета на Ирак\" и обвини турските политици, че засилват напреженията заради вътрешнополитически цели. Ние няма да приемем атака срещу иракския суверенитет, дори да става дума за турска предизборна кампания, каза Ал Абади. Йълдъръм посочи, че дългото присъствие на турски военни на иракска територия е необходимост за Турция и не нарушава суверенитета на Ирак. Той каза, че действията на Турция са в съответствие с международните закони. Групировката ПКК, която води въоръжена борба срещу турската държава от 1984 г., се разглежда като терористична организация от Анкара, ЕС и САЩ.", "date": "2018.06.08", "title": "Йълдъръм: Турски сили са на територията на Ирак и могат да атакуват бунтовниците от ПКК"}
{"url": "https://www.24chasa.bg/novini/article/6903429", "text": "Възможно ли е централна, местна власт и бизнес да планират необходимостта от човешки ресурси за България за следващите 20 години? На този въпрос ще търси отговор на Националната конференция “Образование и труд - локални проблеми, глобални решения. На 11 юни от 10 часа в зала “София” на столичния хотел “Маринела” своята визия ще споделят вицепремиерите Томислав Дончев, Екатерина Захариева, министрите Красимир Вълчев, Бисер Петков, Емил Караниколов, Николина Ангелкова. Бизнесът в лицето на Иван Вутов от “Геотрейдинг”, Любомир Минчев от “Телелинк” и проф. Николай Вълканов от “Минстрой Холдинг” също ще оповестят своята гледна точка. Партньори на събитието са Конфедерацията на работодателите и индустриалците в България, “24 часа”, kmeta.bg и списание \"Икономика\". Ще бъде обявена идеята за национална мрежа “Ресурси” - интерактивно пособие, което да срещне нуждите на бизнеса с предложенията на местните власти.", "date": "2018.06.08", "title": "Национална мрежа \"Ресурси\" лансират КРИБ, \"24 часа\", сп. \"Икономика\" и Кмета.бг"}
{"url": "https://www.24chasa.bg/novini/article/6903913", "text": "Бургаският районен съд наложи наказания на трима души заради побоя над руските рокери \"Нощни вълци\" в морския град. Това съобщиха от пресцентъра на прокуратурата. Единият от обвиняемите е с ефективна присъда от 2 години лишаване от свобода. Това е Атанас М. Той ще изтърпи и стара присъда от 1 година лишаване от свобода, наложена по друго престъпление, за което е осъден от Районен съд - Поморие. Неговият съучастник Светлозар М. е с условна 2-годишна присъда за побоя над рокерите. Тя е с изпитателен срок 3 години. На третия участник в инцидента - Стойчо Г. - е наложено условно наказание от 2 години \"лишаване от свобода\" изтърпяването, на което е отложено с 3 години изпитателен срок. Припомняме, че инцидентът стана на 30 юни 2016 година. Посещението на рокерите в Бургас бе част от инициативата \"Славянски свят 2016\". Обиколката на \"Нощни вълци\" тогава започна от Москва на 23 юни и премина през 12 държави. В Бургас обаче бе белязана със сблъсъци, при които се използвани електрошокови палки, юмруци и ритници между представители на украинска организация и български войнски съюз. Присъдата на Районен съд - Бургас, наложена на тримата подсъдими, може да бъде обжалвана пред Окръжния съд в града.", "date": "2018.06.08", "title": "Трима мъже са осъдени за побоя над руските рокери \"Нощни вълци\" в Бургас"}
{"url": "https://www.24chasa.bg/novini/article/6903917", "text": "Строителният кораб \"Пайъниъринг спирит\" (Pioneering Spirit) потегли днес от пристанище Ротердам към Черно море за завършване на полагането на втората тръба на газопровода Турски поток, се казва в съобщение на оператора на проекта Саут стрийм транспорт (South Stream Transport B.V.), цитирано от ТАСС. Тръбополагащият кораб приключи на 30 април морското строителство на първата тръба от газопровода и положи втората тръба до 224-ия километър на границата на руската и турската изключителни икономически зони, предаде БТА.  След пристигането си в Черно море корабът ще продължи морските дейности по втората тръба и ще ги приключи край бреговете при селището Къйъкей в Турция. В края на май Газпром и турското правителство подписаха протокол за сухопътния участък на транзитната тръба от газопровода Турски поток за доставка на руски газ за европейските потребители. Газпром започна на 7 май 2017 г. строителството на морския участък на газопровода \"Турски поток\" в руското крайбрежие на Черно море. Съоръжението ще има две линии, всяка от които с годишен капацитет 15,75 милиарда куб.метра. Първата тръба е предназначена за турския пазар, а втората - за доставка на газ за страните от Южна и Югоизточна Европа. Според графика първите доставки на газ се планират за края на 2019 г.", "date": "2018.06.08", "title": "Строителен кораб се отправя към Черно море \nза втората тръба на Турски поток"}
{"url": "https://www.24chasa.bg/novini/article/6903911", "text": "Американският президент Доналд Тръмп заяви, че Русия би трябвало да участва в срещите на върха лидерите на т.нар. Голяма седморка на икономически най-развитите държави. Преди няколко дни Москва заяви, че този формат за нея е изчерпан, предаде  Също днес за завръщането на Владимир Путин в срещите на върха се обяви и назначеният буквално преди дни за италиански премиер Джузепе Конте. Почти неизвестният досега в политиката юрист е от лявата популистка партия \"Пет звезди\". Тръмп говори при отпътуването за участие в започващата днес в Канада тридневна годишна среща на лидерите на Г-7, за която и без това се очакваше, че ще е вероятно първата на толкова разминаващи се във възгледите си премиери и президенти в 47-годишната история на форума. Френският президент Еманюел Макрон дори заяви, че не е изключено останалите 6 държави да подпишат заключителен документ без американския президент. В събота Тръмп отпътува за Сингапур, за да се подготви там за срещата си със севернокорейския диктатор Ким Чен-ун. \"Не е важно как ще се нарича. По-рано ѝ казваха Г-8, сега Русия напусна. Защо се срещаме без Русия? Бих препоръчал да бъде върната Русия на масата за преговори\", каза той на ливадата пред Белия дом. Може да не звучи политически коректно, но \"имаме света такъв, какъвто е\", добави той. Говорителката на канадския премиер Джъстин Трюдо коментира, че страната не е променила позицията си за това, че Русия няма място на масата на форума. \"Русия се концентрира върху други формати, а не върху Г-7\", каза Дмитрий Песков, говорителят на Кремъл, цитиран от ТАСС. Първият зам.-председател на комисията по международни въпроси в горната камара на руския парламент Владимир Джабаров повтори, че няма смисъл Русия да опитва да се връща в Г-7. Той коментира, че \"Тръмп се доказа като много непредвидим президент и невинаги думите му съответстват на последващи стъпки. Възможно е просто да е искал да се накара на партньорите си Канада, Великобритания, Франция\". Джабаров припомня, че на президента Владимир Путин по-интересни от възраждането на Г-8 са форматите Г-20, Шанхайската организация за сигурност, БРИКС.", "date": "2018.06.08", "title": "Тръмп покани Русия обратно в Г-7, Москва отвърна, че не я интересува (Обновена)"}
{"url": "https://www.24chasa.bg/novini/article/6903959", "text": "Косовски съд е постановил арест за срок от един месец за двама души, разследвани за подготовка на терористични атаки и за рекрутиране в полза на екстремистки групи, съобщава Асошиейтед прес. В съдебното съобщение от петък се казва, че единият заподозрян, белгийски гражданин, е поискал от другия заподозрян да извърши самоубийствен атентат с превозно средство с експлозиви срещу части на международните сили КейФОР в Косово. За целта второто лице е било снабдено с експлозивни устройства и оръжия, предаде БТА. Според косовските власти около 180 граждани на страната участват в екстремистки групи в Сирия и Ирак.", "date": "2018.06.08", "title": "Двама арестувани в Косово за планиране на терористични атаки"}
{"url": "https://www.24chasa.bg/novini/article/6903974", "text": "Русия трябва да промени подхода си преди да може да започнат каквито и да било разговори за връщането й в групата Г-7, заяви високопоставен британски правителствен източник, цитиран от Ройтерс. \"(Министър-председателката) винаги е казвала, че трябва да се ангажираме с Русия, но трябва да сме нащрек\", каза източникът. \"Трябва да си напомняме защо Г-8 стана Г-7 - това стана след като Русия незаконно анексира Крим...Оттогава наблюдаваме пагубна дейност на Русия по много различни начини, включително по улиците на Солсбъри в Обединеното кралство\", предаде БТА. Председателят на Европейския съвет Доналд Туск посочи, че форматът Г-7 трябва да остане непроменен, без връщане в него на Русия, предаде Франс прес. \"Виждам много спекулации за формата Г-7, говорят за Г-6+1 и за минус едно. Но седмицата е щастливо число, най-малкото в нашата култура\", каза Туск в коментар на изявлението на президента на САЩ Доналд Тръмп за необходимостта от връщане на Русия и възстановяване на формата Г-8, предаде ТАСС. \"Това, което ме тревожи най-много обаче, е да виждам, че световният ред, основан на общи правила, не се оспорва от обичайните заподозрени, а изненадващо, от главния си архитект и гарант: САЩ\", каза на пресконференция Туск, цитиран от АФП. Предложението на президента  \"последователно\" от гледна точка на най-новите санкции, наложени от САЩ на Москва, съобщи източник от френското президентство. Целта на френския президент Еманюел Макрон е да представи обединен европейски фронт на срещата на Г-7, каза източникът и добави, че Макрон се стреми в документа, приет на форума, да бъдат споменати правилата за международна търговия, реформата на Световната търговска организация, Парижкото споразумение за климата, както и да бъде постигнат консенсус за Иран и Либия, съобщи Ройтерс.", "date": "2018.06.08", "title": "Европейците се противопоставят на идеята на Тръмп за връщане на Русия в Г-7"}
{"url": "https://www.24chasa.bg/novini/article/6903932", "text": "Мисля, че би било много приятно да видим как помилват тази бременна крава. Не е направила нищо лошо. Това написа певецът Пол Макартни от легендарната група \"Бийтълс\" в личния си профил във фейсбук.  Известният музикант е споделил и линк към петиция в защита на животното.  Припомняме, че крава, собственост на мъж от кюстендилското село Кoпиловци, избяга от стадото и премина българо-сръбска граница. Доктор от БАХ твърди, че „тази крава веднага трябва да бъде умъртвена\". Мотивите, че е напуснала Европейския съюз и е отишла в друга държава\", разказва Иван Харалампиев, собственикът.  Пол Макартни е споделил и кадър от БНТ, където собственикът на кравата за първи пъти съобщи за случая.  Изпълнителният директор на Българската агенция по безопасността на храните (БАБХ) Дамян Илиев ще вземе окончателното решение по казуса с кравата Пенка, пребивавала 15 дни в съседна Сърбия, съобщиха от пресцентъра на БАБХ. По европейското и българско законодателство всяко живо животно, влязло в Европейския съюз от трета страна без документи, трябва да се конфискува и унищожи, за да се предотврати евентуална зараза и да се защити индустриалното производство на страната, припомнят от агенцията Окончателното становище по казуса се очаква до няколко дни", "date": "2018.06.08", "title": "Пол Макартни защити кравата Пенка"}
{"url": "https://www.24chasa.bg/novini/article/6904099", "text": "Българският министър-председател Бойко Борисов е разговарял по телефона с полския си колега Матеуш Моравецки по искане на полската страна. Това съобщиха от пресслужбата на Министерския съвет. Премиерът на Полша е благодарил на Бойко Борисов за активната работа на България по време на председателството на Съвета на ЕС и по-конкретно за усилията за поддържането на конструктивния диалог по актуалните европейски теми. Двамата правителствени ръководители са обсъдили и темите на предстоящия Съвет на енергийните министри на ЕС, който ще се състои в понеделник в Люксембург, както и въпроси, свързани с газовата директива.", "date": "2018.06.08", "title": "Моравецки благодари на Борисов за активната работа на европредседателството ни"}
{"url": "https://www.24chasa.bg/novini/article/6903881", "text": "\"Искам да взема тук, да живее при мен сърбина Никола, който се грижи за кравата ми две седмици. Тук ще ми помага, защото има опит при гледане на животни, а това, което направи с Пенка е достойна постъпка. Ще искам и да получи българско гражданство, за да работи тук. Безкрайно съм му благодарен\" Това каза пред наш репортер Иван Панайотов от кюстендилското с. Копиловци, чиято крава беглец стана най-известното животно в последните дни. В средата на май Пенка, вероятно подплашена от вълк, избяга в Сърбия, като минала през ГКПП Олтоманци. Там я открил Никола, който живее в планински район край Босилеград. Сигнализирал на тамошните власти, те се свързали с нашите, и по ушната марка бил открит собственикът й. Панайотов си я прибра обратно у нас, но ветеринарите я поставиха под карантина и я изследваха за заразни болести. Според европейски регламент, кравата трябва да бъде умъртвена, защото е влязла у нас от страна, извън ЕС, без документи. \"Надявам се да не се стигне до умъртвяване на кравата ми. Това е безумие! Днес ме извикаха ветеринарите да ми съставят акт, заради това, че съм я \"внесъл\" от Сърбия. Трябвало е да изчакам на ГКПП-то и да дойдат да я убият. Отказах да подпиша акта\", допълни Панайотов. В неделя в Ниш ще се проведе среща на изпълнителния директор на Българската агенция по безопасността на храните Дамян Илиев със сръбските му колеги заради преминаването на границата на животни от двете страни. Очаква се в понеделник да се вземе окончателното решение по казуса с кравата Пенка. По европейското и българско законодателство всяко живо животно, влязло в Европейския съюз от трета страна без документи, трябва да се конфискува и унищожи, за да се предотврати евентуална зараза и да се защити индустриалното производство на страната.", "date": "2018.06.08", "title": "Собственикът на кравата Пенка иска да вземе у нас сърбина, който я гледа 15 дни"}
{"url": "https://www.24chasa.bg/novini/article/6903766", "text": "Булгаргаз поиска от Комисията за енергийно и водно регулиране цената на природния газ да поскъпне от 1 юли с 18%. Това значи, че синьото гориво ще поскъпне за третото тримесечие на 2018 г. в размер на 427,12 лв. за хиляда кубически метра газ без да са включени такси за достъп, пренос, акциз и ДДС, уточняват от държавната газова компания в съобщение, публикувано на сайта им.  Исканото увеличение най-вероятно ще доведе до още по-голямо от предвидетното от КЕВР поскъпване на тока, който произвеждат топлофикациите и заводските централи, а това ще се отрази и на цената за домакинствата. В още по-голяма степен увеличението на цената на природния газ засяга парното и топлата вода, тъй като делът на газа в цената на парното е между 60 и 70% за различните топлофикации. ще се увеличат и цените на токът и топлоенергията. Досегашните предложения на КЕВР бяха токът за бита да поскъпне средно с 1,89% от 1 юли. За клиентите на ЧЕЗ в Западна България увеличението беше с 1,7 на сто, за тези на ЕВН в Югоизточна България - 1,81, а за битовите потребители на “Енерго-Про” в Североизточна България - 2,6%. Парното и топлата вода в София пък трябваше да поскъпнат с 1,44% до 79,98 лв. за мвтч без ДДС. На 11 май газовата компания обяви прогноза за цена на синьото гориво от 1 юли 418,59 лв. за 1000 куб. м или увеличение с 15,69%. \"24 часа\" изчисли, че при такова увеличение на цената на природния газ топлинната енергия за София ще поскъпне с 10%. Обявените от \"Булгаргаз\" днес цени са по-високи, така че топлинната енергия може да поскъпне още повече.                                                                                                                                                                                                                                                                                                                       ", "date": "2018.06.08", "title": "Увеличение с 18% на газа поиска \"Булгаргаз\" от 1 юли"}
{"url": "https://www.24chasa.bg/novini/article/6903794", "text": "Бубонната чума върлува от 4 хилядолетия, съобщават учени, които са идентифицирали заболяването в човешки тленни останки отпреди 3800 години, предаде Франс прес. \"Това връща с 1000 години назад във времето появата на бубонната чума\", поясниха авторите на изследването. Заключенията им са базирани върху тленните останки на двама души, погребани в Самарска област в Русия. Било установено, че те умрели вследствие на заразяване с бактерията Yersinia pestis. \"Става въпрос за най-древния открит досега щам, свързан с бубонната чума\", отбелязаха учените от института \"Макс Планк\" за история на човечеството в Йена, Германия. Щамът е същият като онези, предизвикали най-смъртоносните епидемии в историята на човечеството - Юстиниановата чума, Черната смърт през Средновековието, чумата в Китай през 1890-1910 г. \"Болестта продължава да засяга популации хора в целия свят\", се казва в комюнике на института. \"Въпреки историческото и съвременното й значение, произходът й не бе добре опознат.\" Сега учените успели да установят кога бактерията е придобила способността да оцелява у бълхи, които са вектори на заболяването. Дешифрирането на генома на бактерията, причинила смъртта на въпросните двама души в Русия, показва, че това е станало преди около 4000 години. Резултатите от изследването са публикувани в Nature Communications.", "date": "2018.06.08", "title": "Бубонната чума върлува от 4000 години"}
{"url": "https://www.24chasa.bg/novini/article/6903832", "text": "Добрила Кацарска, съдийката, която осъди бившия македонски премиер Никола Груевски на две години затвор, е получила денонощна полицейска охрана заради многобройни смъртни заплахи, съобщава информационният сайт МКД. Според ТВ 24 охрана са получили и други съдии, които разглеждат дела на Специалната прокуратура. Груевски бе осъден на 23 май по случая Танк, отнасящ се за покупка на луксозен правителствен мерцедес за 600 000 евро. По същото дело бе осъден и бившият помощник министър на вътрешните работи Гьоко Поповски, който получи 6,5 години затвор. По делото Танк е обвинена и бившата министърка на вътрешните работи Гордана Янкулоска, процедурата срещу която се води отделно поради рискова бременност. Преди три дни Кацарска поиска комисия от гинекологична клиника да установи в какво състояние е бременността на Янкулоска.", "date": "2018.06.08", "title": "Съдийката, осъдила Никола Груевски, \nполучила смъртни заплахи"}
{"url": "https://www.24chasa.bg/novini/article/6903616", "text": "Синът ми вероятно е избягал в чужбина. Това заяви пред бащата на избягалия от Софийския затвор Радослав Колев пред Нова телевизия. Ангел Колев разбрал от телевизията, че синът му е беглец от затвора. \"Жена ми стоеше срещу мен и каза: \"Ще умра от смях, ако това е Радослав\". Казах си, че всеки момент ще дойдат \"куките\". Както бяхме на масата, влязоха с извадени пистолети, огледаха всичките стаи, питаха ни кога за последно сме виждали Радослав\", споделя бащата на избягалия затворник. \"В първия момент те не знаеха какво да правят, някой им се обади по телефона и те прибраха Христо (братът на Радослав Колев). Чувствам се много зле като провален родител, няма как да се чувствам по друг начин\", споделя още той. Бащата на Радослав отрича синът му да се е опитвал да се свърже с него. \"Да внимава, да се пази и да не наранява хора. Ради, обичам те!\", обърна се Ангел Колев към сина си. ", "date": "2018.06.08", "title": "Бащата на избягалия затворник Радослав Колев: Синът ми вероятно е в чужбина (Видео)"}
{"url": "https://www.24chasa.bg/novini/article/6903628", "text": "Първо РУ–СДВР издирва Светломира Иванова Сенокозлиева от София, която е напуснала дома си на 31 май т.г. и до момента е в неизвестност. 54- годишната жена е с ръст около 160 см., дълга до под раменете побеляла коса, кафяви очи, нормално телосложение. Била е облечена със зеленикава рокля, бяла шапка с козирка, бежово плетено елече. Няма данни дали носи в себе си документи за самоличност, пари и мобилен телефон. Умоляват се гражданите, които могат да дадат информация за издирваната жена, да сигнализират на тел. 112, 9827119, 02/9827166 или в най близкото поделение на МВР. Анонимността е гарантирана.", "date": "2018.06.08", "title": "Полицията издирва Светломира Иванова Сенокозлиева"}
{"url": "https://www.24chasa.bg/novini/article/6903629", "text": "Отворени са офертите на участниците в обществената поръчка за строителен надзор при изграждането на обходния път Рудозем - път II-86 Средногорци – Рудозем и обходен път на гр. Рудозем от км 132+920 до км 135+530. Индикативната стойност поръчката е 168 384 лв. без ДДС. Проектът ще се финансира по Програмата за трансгранично сътрудничество ИНТЕРРЕГ V-A ГЪРЦИЯ - БЪЛГАРИЯ 2014-2020 г. и националния бюджет. Обществената поръчка е в 2 обособени позиции. В обособена позиция №1 е извършването на консултантски услуги във връзка със строителството по проект: Път II 86 Средногорци - Рудозем и обходен път на гр. Рудозем от км 132+920 до км 134+280 и от км 134+480 до км 135+530, област Смолян. Отворените оферти са на: „РИСК Инженеринг“ АД; „Пътконсулт 2000“ ЕООД; „Надзор Рудозем 2018“ ДЗЗД, в което участват: „Строй тех надзор“ ЕООД и „Геоексперт България“ ЕООД; „Стройнорм“ ЕООД; „Консултантска инженерна група“ ООД; „Обединение Т7/ЕН Екип“, в което са: „Т7 консулт“ ЕООД и „Ен ЕКИП“ ЕООД; „План Инвест Пловдив“ ЕООД; „Екоинженеринг“ ЕООД; „Строл-1000“ АД; „Трафик Холдинг“ ЕООД; ДЗЗД „ТК – Инженеринг“, в което участват: „Трансконсулт-БГ“ ООД и „ПЕ енд ПЕ инженеринг“ ЕООД; „Пътинвест инженеринг“ АД; „Консулт инженерингс“ ЕООД; ДЗЗД „АЛФА ТЕКС“, в което са: „Рутекс“ ООД и „Алфа Пи Проджект“ ООД. В обособена позиция №2 е изработването на Комплексен доклад за оценка на съответствието с основните изисквания към строежите, извършване на технически контрол по част „Конструктивна“ и упражняване на консултантска услуга (строителен надзор) при изпълнението на проект „Изработване на технически проект и строителство (инженеринг) на виадукт при км 134+380 на път II 86 Средногорци - Рудозем, област Смолян“. Постъпилите оферти са от: „РИСК Инженеринг“ АД; „Пътконсулт 2000“ ЕООД; „Стройнорм“ ЕООД; „Обединение Т7/ЕН Екип“, в което участват: „Т7 консулт“ ЕООД и „Ен ЕКИП“ ЕООД; „Екоинженеринг“ ЕООД; ДЗЗД „ТК - Инженеринг“, в което са: „Трансконсулт-БГ“ ООД и „ПЕ енд ПЕ инженеринг“ ЕООД; „Пътинвест инженеринг“ АД; „Консулт инженерингс“ ЕООД; ДЗЗД „АЛФА ТЕКС“, в което са: „Рутекс“ ООД и „Алфа Пи Проджект“ ООД. На 30 януари т. г. АПИ стартира тръжната процедура за избор на изпълнител на строителните работи на обходния път на Рудозем, който е 2,61 км, и за изработването на технически проект и строителство (инженеринг) на виадукт при км 134+380 на път II-86. Съоръжението ще е с дължина 200 м. Индикативната стойност на поръчката за строителство е 6 383 020 лв. Началото на обходния път на Рудозем е при км 132+920 - в близост до бензиностанцията. Преминава по съществуващия мост над р. Арда при км 133+052 и продължава по паважна улица до км 134+120. След това трасето продължава по нов терен по десния бряг на р. Чепинска, пресича реката и се включва в съществуващия път II-86 при км 134+700. Отсечката завършва при км 135+530, където започва участъкът от път II-86, реконструиран в периода 2005-2008 г. Обходният път ще бъде с две ленти за движение и тротоари.", "date": "2018.06.08", "title": "Отвориха офертите за изграждането на обходния път на Рудозем"}
{"url": "https://www.24chasa.bg/novini/article/6903660", "text": "България подкрепя усилията на НАТО за изграждане на съвременни отбранителни способности и модернизацията на Българската армия е част от този процес. Това заяви президентът Румен Радев днес във Варшава на срещата на високо равнище във формат Б9. В рамките на международния форум България, Естония, Латвия, Литва, Румъния, Словакия, Унгария, Чехия и Полша разменят мнения и координират свои позиции по въпроси от дневния ред на НАТО, преди провеждането на предстоящата през юли среща на върха на алианса в Брюксел. Очаква се на срещата на високо равнище в Брюксел да бъде приета и обща декларация на ЕС и НАТО, която да очертае рамката на бъдещото партньорство на двете организации. „Предизвикателствата, пред които сме изправени в сферата на сигурността, надхвърлят ограничените възможностите на отделните държави за тяхното преодоляване и изискват общ отговор“, подчерта в изказването си на форума президентът. Държавните и правителствени ръководители потвърдиха общия ангажимент от Уелс за постепенно увеличаване на бюджетните средства за отбрана до 2 процента от БВП за развитието на националните и съвместните отбранителни способности. По думите на президента политиката на „отворени врати“ на НАТО трябва да се запази и България ще продължи да подкрепя страните, които се стремят към пълноправно членство, да изпълнят необходимите условия. Румен Радев открои укрепването на стабилността, продължаването на реформите, изграждането на добросъседски отношения и насърчаването на евроатлантическата перспектива за Западните Балкани като ключов приоритет за България. „Без гарантирането на сигурност е невъзможно да постигнем устойчива стабилност на Балканите“, подчерта президентът. Потвърдена беше и подкрепата на страната ни в рамките на политиката на НАТО за оказване на помощ при изграждането на отбранителния капацитет на държавите, ангажирани в борбата с международния тероризъм и противодействащи на „Ислямска държава“ в Близкия Изток. Отношенията на Алианса с Русия трябва да бъдат водени от реализъм и прагматизъм, в съответствие с подхода на НАТО за едновременно развитие на отбранителни способности и провеждането на диалог, посочи още в изказването си държавният глава. По време на дискусията президентът подчерта, че трябва да се оценяват променените условия, да се търсят възможности за намаляване на напрежението и нормализиране на отношенията, като се избягва агресивният тон. По думите му това ще помогне за запазването на отворени канали за комуникация и за реализиране на важни национални икономически интереси, така както правят водещите държави в НАТО и ЕС. По-късно днес президентът Румен Радев ще участва във Варшава в честванията, посветени на отбелязването на 100-годишнината от възстановяването на независимостта на Република Полша.", "date": "2018.06.08", "title": "Радев във Варшава: България ще продължи да подкрепя страните, стремящи се към НАТО"}
{"url": "https://www.24chasa.bg/novini/article/6903662", "text": "Новото предложение на ЕК за периода след 2020 г. в частта за кохезионната политика открива добри перспективи пред държавите членки, заяви министърът на регионалното развитие и благоустройство Николай Нанков на конференция в НДК, посветена на темата. Той съобщи, че ще се налага индивидуален подход към регионите, средства ще зависят не само от БВП - който ще е с основна тежест, но и от допълнителни критерии, сред които са: миграционен натиск, безработица, младежка заетост,образователен индекс, промени в климата, предаде БТА. Ще се инвестира в интегрирани мерки, които са съобразени с местните особености, ще бъде насърчавано партньорството между общините, областите и регионите, отбеляза Нанков. Той допълни, че новата цел \"Европа - по-близко до гражданите\" и въвеждането на по-гъвкав подход за многофондово финансиране ще позволи фокусиране върху спецификите, нуждите и конкретния потенциал на всяка територия. Така важните регионални проекти, които съдържат елементи от различни секторни политики, ще могат да бъдат финансирани от различни източници и фондове. Един от компонентите на даден регионален проект може да се насочи към екологията, друг - към квалификацията на персонала, трети - към младежка политика, четвърти - към подобряване на транспортната инфраструктура, обясни министърът. Той допълни, че за всяка една от тези дейности ще може да се търси финансиране от различни фондове, като е възможна и комбинация с финансови инструменти. Министърът напомни, че страната вече се подготвя за тези промени с предложеното за обществено обсъждане ново статистическо райониране на България. Работи се и по социално-икономически анализ на регионите в страната, който да се използва при подготовката на бъдещите стратегически документи, включително и на новите оперативни програми.", "date": "2018.06.08", "title": "Нанков: Новото предложение на ЕК за кохезионната политика открива добри перспективи"}
{"url": "https://www.24chasa.bg/novini/article/6903672", "text": "Замразеният конфликт е най-доброто решение на косовския проблем в момента, смятат 63 процента от сръбските граждани според анкета на агенция Фактор плус, цитирана от Танюг. Всеки втори сръбски гражданин смята, че въпросът за статута на Косово няма да бъде решен в близките 5 до 10 години, 21 процента подкрепят конкретно споразумение, с което и сърбите, и албанците печелят и губят по нещо, а само 9 процента държат на споразумение на всяка цена, предаде БТА. Директорът на агенцията Владимир Пеич отбелязва, че не е ясно защо такъв голям брой граждани са за замразен конфликт - дали от страх или защото други решения не се очертават. Сигурното е, че 63 процента от анкетираните изпитва тъга заради сегашната ситуация в Косово, всеки трети анкетиран изпитва гняв заради нея, а 15 процента чувстват разочарование. На въпрос какво трябва да направи Сърбия, ако косовските сили окупират Северно Косово, близо половината анкетирани са отговорили, че трябва да употреби военна сила или на цялата територия на Косово, или само на север. По този повод Пеич изрази загриженост от резултата, още повече, че за споразумение по дипломатически път са се изказали едва 25 процента от гражданите. Сръбските граждани не са особени оптимисти за изхода от преговорите между Белград и Прищина - 35 процента смятат, че Сърбия няма да нормализира отношенията си с Косово, нито ще го признае. Според 40 процента от сърбите, ако не бъде подписано споразумение между Белград и Прищина, това ще доведе до икономическа изолация, а 30 процента дори се опасяват от война в Косово. Повече от половината сърби са заявили, че смятат Косово за своя страна, а на въпрос дали са готови животът им да се влоши, ако Косово остане в Сърбия, 18 процента са дали утвърдителен отговор, а 50 процента са отговорили с \"не\".", "date": "2018.06.08", "title": "Всеки втори сърбин смята, че статута на Косово няма да бъде решен в близките 5 до 10 години"}
{"url": "https://www.24chasa.bg/novini/article/6903679", "text": "Турският министър на външните работи Мевлют Чавушоглу заяви вчера, че Турция замразява изпълнението на мигрантското споразумение с Гърция за обратно приемане на нелегалните мигранти, което бе сключено между Анкара и Атина през 2016 г. Решението влоши и без друго обтегнатите отношения между двете натовски съюзнички, предава БТА. Дипломат номер едно на Турция не уточни докога ще бъде замразено споразумението за реадмисия и има ли вероятност то да бъде изобщо анулирано. До къде ще доведе спирането на изпълнението му, какво може да се очаква, ще създаде ли проблеми за Европа, са част от въпросите, по които потърсихме мнението на Фарук Шен, специалист по европейските въпроси, президент на Асоциацията за образователни и научни проучвания Турция-Европа. \"Поредната ескалация на напрежение е във връзка с решението на гръцкия съд да остави на свобода турските войници, които избягаха с хеликоптер в тази страна след опита за преврат, вместо да ги предаде на Турция\", посочи специалистът. \"Анкара поиска екстрадицията на войниците-гюленисти, за да бъдат съдени, но Гърция отказа. Приемането на войниците от гръцката страна, решението на съда да ги освободи и да им даде убежище в Гърция естествено са неприемливи за Турция и поради това Анкара реши да спре изпълнението на мигрантското споразумение с Гърция\", добави той. На въпрос какво ще последва, ако Турция реши изобщо да анулира мигрантското споразумение, Фарук Шен отговори: \"Това ще означава, че Турция ще прeстане да приема обратно нелегалните мигранти, които са достигнали до гръцките острови. А такъв един процес в голяма степен ще засегне негативно и западноевропейските държави. Сред тях на първо място е Германия. Гръцките власти държат мигрантите далеч от големите градове като Атина и Солун и ги събират на островите. И ако Турция анулира изобщо мигрантското споразумение, вероятно е нова бежанска вълна да залее Европа\". Експертът смята, че евентуална нова мигрантска криза с Турция ще затрудни още повече положението на гръцкия премиер Алексис Ципрас, който в момента е зает с проблемите как ще управлява гръцката икономика и социалната политика без европейските фондове, и може да предизвика предсрочни избори в Гърция. \"Прекратяване на мигрантското споразумение с Гърция от страна на Турция и нов мигрантски наплив към гръцките острови, които ще бъдат добавка към конфликта между Турция и Гърция за собствеността върху 18 острова в Егейско море и засилването на военната мощ, може да доведе до изтегляне на датата на парламентарните избори в Гърция, които се предвижда да се състоят догодина и те да се насрочат към края на тази година. Обобщено казано, спиране на изпълнението на споразумението с Гърция за връщането на нелегалните мигранти ще породи много големи проблеми\", посочва в заключение Фарук Шен.", "date": "2018.06.08", "title": "Експерт: Блокиране на споразумението за мигрантите на Гърция и Турция ще създаде проблеми за Европа"}
{"url": "https://www.24chasa.bg/novini/article/6903684", "text": "През септември асоциация ще представи кандидатурата на малки ресторанти и тераси в Париж за включване в Списъка на нематериалното наследство на ЮНЕСКО, за да може тези места, свързани с популярната култура, да бъдат защитени, предаде Франс прес. Документите за кандидатурата ще бъдат представени във френското министерство на културата. Инициативата се подкрепя от редица актьори, сред които Пиер Ардити, Жан-Пиер Дарусен и Йоланд Моро. Асоциацията за включване на малките ресторанти и тераси в Париж в Списъка на нематериалното наследство на ЮНЕСКО заради тяхното изкуство да се живее иска да привлече общественото внимание във Франция и чужбина върху приноса им за смесването на културите. Асоциацията припомня, че след атентатите на 13 ноември 2015 г., при които бяха убити 130 души, парижани излязоха на терасите, за да покажат, че намират там своите символи на изкуството да се живее, на смесването на културите и на свободата.", "date": "2018.06.08", "title": "Малки ресторанти и тераси в Париж - кандидати за наследство на ЮНЕСКО"}
{"url": "https://www.24chasa.bg/novini/article/6903683", "text": "Турският бизнесмен и медиен магнат Ердоган Демирьорен почина днес на 79 години, няколко месеца след като пое контрол над най-голямата медийна група в страната, съобщи АФП, като се позовава на медицински източници. Ердоган Демирьорен е починал в болница Флорънс Найтингейл в Истанбул, където бе приет в края на май, обяви на пресконференция медицинският координатор на болницата Йозгюр Шамилгил. Научих с мъка за смъртта му, посочи в съобщение турският президент Реджеп Тайип Ердоган, като подчерта, че Демирьорен е \"имал сериозни успехи в професионалния си живот\" и е индустриалец, \"който е дал ценен принос за страната\". Бизнесменът, който бе близък до президента Ердоган, оглавяваше Демирьорен холдинг, който самият той бе създал, информира БТА. Холдингът, действащ в секторите на енергетиката, строителството и туризма, купи през март основната медийна група в Турция - Доган Медия, към която принадлежат в.\"Хюриет\" и турският телевизионен канал СиЕнЕн-тюрк. Покупката предизвика опасения за независимостта на медиите заради близостта на Демирьорен холдинг с властта, в една обстановка на накърняване на свободата на печата. В запис, разпространен от медии през 2014 г., мъж, представен като Демирьорен, поднасяше извинения на Ердоган, тогава премиер, след публикуването от в.\"Миллиет\" - вестник от неговата медийна група, на сензационни разкрития за мирния процес с кюрдите, отбелязва АФП.", "date": "2018.06.08", "title": "Почина турският бизнесмен и медиен магнат Ердоган Демирьорен"}
{"url": "https://www.24chasa.bg/novini/article/6903687", "text": "Канада не е променила позицията си и остава против връщане на Русия в Г-7. Това заяви днес говорител на канадския премиер Джъстин Трюдо, цитиран от Ройтерс и ТАСС. Малко по-рано президентът на САЩ Доналд Тръмп призова за връщане в Г-7 на Русия, която бе изгонена от групата през 2014 г. заради анексията на Крим и конфликта в Източна Украйна, предава БТА. Новият италиански премиер Джузепе Конте обаче подкрепи предложението на Тръмп за връщане на Русия в Г-7, предадоха Ройтерс и ТАСС. \"Това е в интерес на всички\", написа Конте в Туитър. Новата популистка управляваща коалиция в Италия, която включва антисистемното Движение \"Пет звезди\" и крайнодясната партия \"Лига\", вече даде сигнал, че вероятно ще възприеме проруска линия във външната политика. Тя призова за отменяне на санкциите срещу Русия, отбелязва Ройтерс.", "date": "2018.06.08", "title": "Канада е против връщане на Русия в Г-7, Италия смята, че ще е в интерес на всички"}
{"url": "https://www.24chasa.bg/novini/article/6903695", "text": "Работата по случая започнала след сигнал, подаден на 27 май, към 23.50 часа от 75- годишен жител на с. Якимово. Потърпевшият обяснил, че неизвестен е нахлул в дома му и след отправена заплаха му е отнел към 530 лв. На място веднага била изпратена дежурна оперативна група на РУ-Лом, която извършила оглед. По случая било образувано досъдебно производство по чл. 198, ал. 1 от НК. В резултат на проведените активни оперативно-издирвателни и процесуално-следствени действия служители на Участък Якимово са установили и задържали извършителите – двама криминално проявени мъже от същото село, на възраст 31 и 26 години. По- младият има условна присъда, две криминалистически регистрации за грабежи и срещу него са заведени 14 заявителски материала за кражби. Работа по документиране на случая продължава под наблюдението на прокуратурата.", "date": "2018.06.08", "title": "Хванаха двама рецидивисти, ограбили дядо в дома му в Ломско"}
{"url": "https://www.24chasa.bg/novini/article/6903704", "text": "На 72 години почина проф.д-р Тодор Чернев. Повече от 38 години от живота си той отдаде на университетска болница \"Майчин дом\", където ръководеше клиниката по \"Фетална медицина\", предаде  . Проф. Чернев беше и основател на Българската асоциация по семейно планиране, член на Управителния съвет на Българския лекарски съюз. Поклон пред паметта му!", "date": "2018.06.08", "title": "Почина проф.д-р Тодор Чернев"}
{"url": "https://www.24chasa.bg/novini/article/6903705", "text": "След 8-годишни дебати на различни равнища албанското правителство одобри споразумение с Международната комисия за изчезнали лица (ICMP) за издирване и идентификация на част от хилядите жертви на режима на комунистическия лидер Енвер Ходжа, предаде агенция МИА, цитирана от БТА. С това споразумение правителството ангажира Международната комисия за изчезналите лица да предприеме действия за откриване и идентифициране на близо шестте хиляди албанци, които са били убити или са изчезнали по време на 45-годишното комунистическо управление - процес, който ще започне около три десетилетия след падането на Енвер Ходжа. Комисията е осигурила безвъзмездна помощ от Европейския съюз в размер на 450 000 евро за издирването и идентификацията на жертвите с ДНК анализ. Издирването ще започне от гробищата, известни като \"Казарма 313\" в предградие на Тирана под планината Дайти, където значителен брой албанци са били погребвани тайно, след като са били убити през 70-те и 80-те години на миналия век. Второто място, определено за издирване на изчезнали лица, са гробищата близо до бивш лагер за принудителен труд в Балш, Южна Албания. Комунистическото правителство, поело властта през 1945 г., е отказвало да предаде телата на убитите или починалите в затворите на техните близки. Най-често те били погребвани около затворите в необозначени гробове.", "date": "2018.06.08", "title": "Албания ще издирва изчезналите жертви на режима на Енвер Ходжа"}
{"url": "https://www.24chasa.bg/novini/article/6903714", "text": "Кралица Елизабет II е претърпяла операция на окото през месец май. Лекарите са премахнали катарактата на окото, съобщи \"Дейли Мейл\". През изминалите месеци кралицата доста често беше забелязвана да носи слънчеви очила на официални събития. Тя е била лекувана в частна болница в Лондон. Говорител на Бъкингамския дворец заяви: \"Мога да потвърдя, че кралицата претърпя успешно операцията миналия месец, която беше планирана малко преди това.\"                                                                                                                                                                                                                                                                                                                       ", "date": "2018.06.08", "title": "Оперираха Кралица Елизабет II"}
{"url": "https://www.24chasa.bg/novini/article/6903716", "text": "Турция ще започне антидъмпингови разследвания по отношение на американски компании, заяви турският министър на икономиката Нихат Зейбекджи, коментирайки въвеждането от САЩ на нови мита върху вноса на стомана и алуминий, съобщава ТАСС, цитирана от БТА.  Ние знаем, че големите американски компании създават недобросъвестна конкуренция, получавайки сериозна подкрепа на високо равнище и субсидии. Ние работим върху това да започнем антидъмпингови разследвания срещу тези компании, е посочил министърът, цитиран от в.\"Хюриет\". Той е добавил, че Анкара вече е взела решения във връзка с някои стоки, внасяни от САЩ, като соя, памук, орехи. Както САЩ гледат на нашите стоки, по същия начин и ние ще гледаме на техните стоки, е заявил министърът. Той е посочил, че предприеманите от Анкара мерки по отношение на американски стоки ще продължат да се разширяват. Зейбекджи е изтъкнал, че експерти от министерството продължават да работят и в скоро време, след обсъждане с правителството, ще обнародват списък на стоки и на компании, по отношение на които ще бъдат предприети антидъмпингови разследвания. На 23 март САЩ въведоха нови мита за вноса на стомана и алуминий съответно в размер на 25 процента и на 10 процента. Турция е осмият по големина производител на стомана в света и шестият по големина износител на стомана за САЩ, отбелязва в.\"Хюриет дейли нюз\".", "date": "2018.06.08", "title": "Турция започва антидъмпингови разследвания на американски компании"}
{"url": "https://www.24chasa.bg/novini/article/6902204", "text": "Румъния е изправена пред голямо изпитание, което може да я тласне в дълбока политическа криза. Всичко зависи от това как ще завърши последният рунд от войната между шефката на антикорупционната агенция Лаура Кьовеши и правителството на Социалдемократическата партия. Откакто са на власт, социалдемократите използват всички лостове на властта, за да махнат 45-годишната Кьовеши от поста. За лидера им Ливиу Драгня това е лична кауза. Заради разследванията на антикорупционната агенция той не можа да стане премиер - нещо, което не прости на Кьовеши. Така се стигна до финалния епизод на войната, в която са въвлечени политици, институции, а и цялото румънско общество. На 30 май Конституционният съд нареди на президента Клаус Йоханис да подпише указ за отстраняването на Кьовеши, което той отказва да направи. Желязната Лаура ръководи антикорупционната прокуратура от 2013 г. Как се стигна дотук? След като партията на Ливиу Драгня победи на изборите през 2016 г., президентът Клаус Йоханис отказа да му даде мандат за съставяне на правителство заради 2-годишната му условна присъда за изборни машинации. През следващите години се прибавиха още 2 разследвания - едното за злоупотреба с власт и фалшификация от времето, когато е бил шеф на общинския съвет в Телеорман, а другото - за злоупотреба с еврофондове за над 20 млн. евро. В края на ноември 2017 г. антикорупционните прокурори му запорираха имущество за 27 млн. евро. Очевидно Драгня, смятан за силния човек в Румъния, който дърпа конците на често сменящите се кабинети в Букурещ, няма как да изпитва сърдечни чувства към Лаура Кьовеши. На своя страна лидерът на социалдемократите има голяма група от бивши и настоящи политици, попаднали под ударите на закона, които продължават да имат силно влияние в румънския политически живот. Самият Драгня е шеф на долната камара на парламента, негов коалиционен партньор е шефът на Сената Калин Попеску Таричану, лидер на Алианс на либералите и демократите, също клиент на правосъдието. Партиите на двамата имат достатъчно парламентарна подкрепа, за да прокарат всеки закон. Миналата година в Румъния избухнаха най-масовите след 1989 г. протести, след като управляващите опитаха да декриминализират корупцията до 40 000 евро с постановление. Нови протести избухнаха през януари заради законодателни промени, засилващи влиянието на изпълнителната власт върху съдебната. Основните нападки срещу Кьовеши са, че е превърнала борбата с корупцията в лов на вещици, не се подчинява на никакъв контрол (прокурорката бе канена на изслушване в парламента, но не се яви), превърнала е Румъния в прокурорска държава, че се скалъпват дела без доказателства, които пращат невинни хора в затвора, атакуват се местни бизнесмени за сметка на мултинационални компании. Ръководената от Кьовеши служба е обвинявана и в прекалено тесни връзки с Румънската разузнавателна служба. Преди дни излязоха данни, че в периода 2005- 2016 г. разузнаването е подслушвало 6 млн. румънци, сред които цялото правителство и над 100 депутати и сенатори. През юни 2017 г. пък избухна огромен скандал с изтекли в медиите записи, разкриващи как Кьовеши оказва натиск над подчинените си да “произвеждат” дела срещу високопоставени политици. От антикорупционната агенция обявиха, че записите са манипулирани. Скандалът обаче се разрасна, защото 8 прокурори поискаха от румънския Висш съвет на магистратурата да бъдат преместени. Кьовеши настоя да прати подчинените си на детектор на лъжата и ги обвини в предателство. Обидени, част от тях обявиха, че е изпаднала в параноя. На 22 февруари 2018 г. министърът на правосъдието Тудорел Тоадер поиска отстраняването на прокурорката, обвинявайки я в авторитарно поведение Висшият съвет на магистратурата обаче издаде отрицателно консултативно становище по искането на министъра, а президентът Клаус Йоханис заяви, че мотивите му не са успели да го убедят, и отказа да я отстрани. Така се стигна до сезирането на Конституционния съд от страна на социалдемократите, който разпореди държавният глава да сложи параф под уволнението на Кьовеши. Въпреки избухналите скандали много румънци продължават да са убедени, че нападките срещу Кьовеши са удар не само лично срещу нея, а и срещу независимостта на румънското правосъдие. Искането на Тоадер за оставката ѝ възпламени улицата и хиляди излязоха през февруари да искат неговата оставка На 22 май над 900 прокурори и съдии подписаха петиция срещу посегателствата върху съдебната независимост. Дори бившият президент Траян Бъсеску, който след изтеклите миналата година записи поиска Кьовеши да бъде пратена зад решетките, сега обяви, че с решението си Конституционният съд е върнал Румъния с 14 години назад в борбата с корупцията. “Отсега нататък главните прокуратури са под нарежданията на правителството чрез правосъдния министър”, написа във фейсбук бившият държавен глава. Според него през 2004 г. съдбата на криминалните дела пак е била в ръцете на Социалдемократическата партия. Сега топката е в президента Йоханис, а той няма много полезни ходове Ако подпише, ще разочарова силно собствения си електорат. Ако не подпише, ще излезе, че върви срещу конституцията, която досега ревностно е защитавал. За момента държавният глава отлага решението си с аргумента, че трябва да прочете в писмен вид мотивите на съда. В първото си публично изявление след решението на съда, той коментира само: “Прокурорите трябва да останат свободни от политически натиск, за да вършат работата си както трябва.” Експерти предполагат, че той ще бави максимално топката, за да накара правителството да действа първо и да му поиска импийчмънт. Ливиу Драгня вече обяви, че наистина ще настоява за отстраняване на държавния глава, ако Йоханис се постави над конституцията. Част от партията му обаче се противопоставя на такова развитие, защото то може да играе в полза на Йоханис в предстоящите догодина президентски избори. Управляващите свикват в събота митинг в защита на демокрацията и върховенството на закона в Румъния. “Очакваме всеки, който иска да живее в свободна страна, където институциите не са подложени на терор. В страна, където благодарение на огромната токсична пропаганда една нелегитимна, непрозрачна, подземна структура влияе на важни решения и позволява злоупотреби и намеси в живота на всеки човек”, обяви той, без да назовава за коя структура се отнася, но всички се досетиха. Конституционният съд пък съобщи, че възнамерява да уведоми Венецианската комисия и Съвета на Европа за яростните атаки срещу него, последвали решението му за Кьовеши. В същото време 37 граждански организации поискаха тази седмица от Йоханис да организира широка дискусия между гражданите, политическите партии и съдебните експерти, преди да вземе решение за уволнението на Кьовеши. Те настояват да се обсъди изобщо бъдещето на борбата с корупцията в Румъния Колкото до реакцията на Европа, засега тя е повече от умерена. “Не коментираме решения на националните инстанции. Както знаете, борбата срещу корупцията е област, която комисията оценява периодично в докладите си по Механизма за сътрудничество и проверка”, заяви говорител на Брюксел след решението на Конституционния съд. Според румънски анализатори малко е вероятно, но все пак е възможно Кьовеши да подаде оставка. Тогава не е изключено тя да влезе в политиката, защото зад нея има твърд електорат. Според друг сценарий главната прокурорка, която продължава да е ценена в Брюксел, може да получи пост в новата Европейска прокуратура. В тази объркана ситуация само едно е ясно - за Румъния предстоят дни на напрежение и нестабилност.", "date": "2018.06.08", "title": "Ще падне ли главата на Лаура Кьовеши в Румъния?"}
{"url": "https://www.24chasa.bg/novini/article/6903320", "text": "Не съм споменавал името на Пелов в разговор с Валентин Радев, не съм имал и повод, не съм имал и информация. Зам.-председателят на парламента Явор Нотев, който е депутат от София-област, опроверга публикации, според които  . Нямам спомен да съм разговарял с вътрешния министър по този случай, не мога да си възстановя такъв разговор с него, подчерта Нотев, предаде БТА.  Депутатът уточни, че е обсъждал с Валентин Радев засилване на полицейското присъствие в Ботевград, но по повод осигуряване на защита срещу битовата престъпност, като се разкрие, макар и временно, полицейски участък в по-рискови райони в града.", "date": "2018.06.08", "title": "Явор Нотев: Не съм споменавал Пелов в разговор с министър Валентин Радев"}
{"url": "https://www.24chasa.bg/novini/article/6903380", "text": "Въпреки очакванията днес Гърция не получи очаквания транш от 1 млрд. евро от Европейския стабилизационен механизъм (ЕСМ), съобщават гръцките електронни издания. Според представител на ЕСМ управителният съвет на фонда е решил да отложи решението си, докато има на разположение повече данни за просрочените задължения (на правителството) и планира да проведе телеконферентна връзка през следващата седмица по този въпрос, съобщава гръцкото икономическо издание \"Нафтемборики\", цитирано от БТА. Времевите рамки за решението са ограничени, защото сумата е на разположение за отпускане до 15 юни. Ако дотогава стъпките, които е предприела Атина, не бъдат оценени като достатъчни, сумата ще бъде изгубена. \"Изплащането на транша ще стане редовно на 15 юни\", е заявил неназован представител на гръцкото правителство, цитиран от агенция АНА-МПА. Той добавя, че \"тези, които бързат да откриват някакви пречки, отново ще стъпят накриво\".", "date": "2018.06.08", "title": "Отложиха очаквания транш от 1 милиард евро за Гърция"}
{"url": "https://www.24chasa.bg/novini/article/6903345", "text": "Наказание от девет месеца лишаване от свобода при строг режим ще изтърпи мъж, за извършени хулигански действия, след одобрено от съда споразумение, постигнато с Районна прокуратура-В. Търново, съобщиха от държавното обвинение. К. Г. се призна за виновен за това, че за времето от 26.01.2018 г. до 23.02.2018 г. в град В. Търново в условията на продължавано престъпление и опасен рецидив извършил непристойни действия, грубо нарушаващи обществения ред и изразяващи явно неуважение към обществото, като деянието по своето съдържание се отличава с изключителен цинизъм и изключителна дързост . На 26 януари извратенякът мастурбирал на стълби, в близост до заведение за бързо хранене. Месец по-късно показал половия си орган на малолетно момиче. Споразумението има последици на влязла в сила присъда.", "date": "2018.06.08", "title": "9 месеца затвор за извратеняк, показвал члена си пред малолетна"}
{"url": "https://www.24chasa.bg/novini/article/6903425", "text": "Руското министерство на отбраната отрече съобщенията на организациите Сирийски център за наблюдение на човешките права и Белите каски за нанесен вчера от военновъздушните сили на Русия удар в района на населеното място Зардан в сирийската провинция Идлиб, предаде ТАСС. \"Всички съобщения на лондонския Сирийски център за наблюдение на човешките права и на Белите каски за нанесен снощи от руски самолети удар в района на населеното място Зардан в провинция Идлиб не отговарят на действителността\", заяви министерството, предава БТА.  \"Според наличната информация през последните денонощия в този район на провинция Идлиб е имало ожесточени боеве между големи отряди на терористичната организация Фронт \"Ан Нусра\" и непримиримата опозиционна групировка \"Джаиш ал Ахрар\" с използване на тежко артилерийско въоръжение\", се посочва в съобщението. По-рано Сирийският център за наблюдение на човешките права и Белите каски отново обвиниха руските Въздушно-космически сили, че са нанесли удари по територии, в които има мирни жители. Този път беше съобщено, че при въздушен удар в провинция Идлиб в Северозападна Сирия са загинали 38 души, а около 60 са били ранени, отбелязва ТАСС.", "date": "2018.06.08", "title": "Русия отрече съобщенията, че самолети на Москва са нанесли удар в Идлиб вчера"}
{"url": "https://www.24chasa.bg/novini/article/6903462", "text": "Синовата на двама международни съдии в миналото Любен Ангелов и Детелин Баялцалиев, които са кръстени Ангел излетяха от съдийската ранглиста за елита през новия сезон. Ангел Ангелов и Ангел Баялцалиев освобождават място за Георги Иванов от София, Радослав Гидженов от Пловдив и Станимир Тренчев от София. Едно място бе свободно след като Петър Доровски сложи край на кариерата си през пролетта. Тренчев е синът на бившия халф на \"Беласица\" Лозан Тренчев.", "date": "2018.06.08", "title": "Синовете на Любен Ангелов и Детелин Баялцалиев отпаднаха от съдийската ранглиста за елита"}
{"url": "https://www.24chasa.bg/novini/article/6903203", "text": "Двама засега са претендентите, които искат да оглавят най-големия окръжен съд у нас Софийския градски съд (СГС). Единият е съдия Алексей Трифонов от Софийския апелативен съд, а другият - Евгени Георгиев, който правораздава в СГС. Трифонов, който е наказателен съдия, е подал документите си вчера, а Георгиев - днес, когато е и крайният срок за кандидатстване, казаха за \"24 часа\" от Висшия съдебен съвет (ВСС). Трифонов се впуска в битката за шефския стол на СГС, въпреки че е съдия от по-високо ниво. Преди година той свали черната тога за кратко, за да стане зам.-министър на правосъдието в служебното правителство на Огнян Герджиков. Решавал е съдбата на знакови дела. През 2014 г. заедно с колегите му Мая Цонева и Пламен Дацов потвърдиха арестите на две от обвинените по делото КТБ - главната касиерка на банката Маргарита Петрова и зам.главната счетоводителка Борислава Тренева-Кючукова за източване на милиони. Година по-късно Трифонов и други двама съдии от САС оправдаха бившия шеф на “Кремиковци” и ЦСКА Александър Томов за присвояване на над 30 млн. лв. от двете дружества. Трифонов е бил член на ЦИК от квотата на ДПС. След това е отказвал да разглежда дела, свързани с тази политическата сила, за да избегне съмнения за предубеденост. Опонентът му Евгени Георгиев веднъж вече участва в надпреварата за шеф на СГС със съдия Светлин Михайлов. През март т.г. ВСС обаче не хареса нито един от 2-мата. Сега Георгиев е кандидатура на съдиите от СГС, 64-ма го подкрепиха. Той е граждански съдия. Завършил е право през 1998 г. От 2003 г. до 2012 г. правораздава в Софийския районен съд. През май 2012 г. печели конкурс за градския съд. Бил е част от временното ръководство на СГС през 2015 г., когато Владимира Янева подава оставка. Георгиев е защитник на медиацията - извънсъдебното разрешаване на спорове. Създател е на Центъра по спогодби и медиация към СРС и СГС. В кулоарите на ВСС се говори, че може да има и трети кандидат, чийто документи да пристигнат днес минути, преди да изтече крайният срок. Най-големият окръжен съд е без шеф от октомври м.г., когато Калоян Топалов подаде оставка. Сега съдът временно ръководи една от заместничките му Десислава Попколева. Един от проблемите на съда, който не търпи отлагане, е свръхнатовареността. Съдии поискаха бързо да се приемат промени в ГПК, свързани със застрахователните дела. Например да отпадне възможността тези дела да се водят в съда по седалището на ответника.", "date": "2018.06.08", "title": "Вижте кой иска да стане шеф на Софийския градски съд"}
{"url": "https://www.24chasa.bg/novini/article/6903459", "text": "Унгарският премиер Виктор Орбан определи вълната от бежанци и мигранти към Европа през последните години като заговор на пазарни \"спекуланти\", целящи да увеличат печалбите си, предаде ДПА. \"В Европа ставаме свидетели на прехвърляне на население\", каза Орбан в интервю за унгарското радио. \"Нещата донякъде се случват така, че спекуланти като Джордж Сорос могат да правят много пари\", добави той, без да представи доказателства за твърденията си. Сорос - американски инвеститор и филантроп роден в Унгария, е дарил милиарди за хуманитарни и продемократични каузи, отбелязва Ройтерс. Орбан редовно го подлага на злъчни атаки, особено откакто през 2015 г. Сорос отправи критики срещу отношението на Унгария към мигрантите, припомня БТА.  През април Орбан спечели трети пореден и общо четвърти мандат като премиер. Той планира допълнителни рестриктивни закони, което може да накара организациите на Сорос да напуснат Унгария. Управляващата коалиция на унгарския министър-председател може да прокара тези законодателство този месец. То съдържа широкообхватни мерки, които може да задушат неправителствения сектор, отбелязва ДПА. \"Срещу Сорос трябва да се води борба\", заяви Орбан в интервюто. Той допълни, че Сорос и \"неговата армия\" искат \"мултикултурна Европа\", а не \"традиционните ценности на християнска Европа\". Искат \"да се смесим с други народи\", каза той. \"Но ние не искаме да се смесваме с други.\" При миграционната вълна, заляла Балканите през 2015-2016 г., Орбан се очерта като водач на крилото в ЕС срещу имиграцията. При неговото управление Унгария стана първата страна, която издигна ограда по границата - със Сърбия - и спря преминаването на бежанци и мигранти през унгарската територия.", "date": "2018.06.08", "title": "Орбан определи вълната бежанци към Европа като заговор на пазарни спекуланти"}
{"url": "https://www.24chasa.bg/novini/article/6903451", "text": "Главният заподозрян за убийството на 14-годишната Сузана в Германия е арестуван в Ирак, предава немското издания \"Билд\". \"20-годишният Али Башар е задържан в Северен Ирак тази нощ, около 2 часа през нощта. Арестът е станал благодарение на кюрдските служби за сигурност в страната. Въпросът с екстрадицията му трябва да се осъществи по международния регламент\", съобщи вътрешният министър на Германия Хорст Зеехофер.  \"Благодаря на кюрдските служби, че се справиха със залавянето на Али Башар. Този успех е доказателство за добрата работа между тях и нашите органи на реда\", допълни Зеехофер. 14-годишната Сузана беше обявена за изчезнала на 22 май във Висбаден. В сряда трупът на момичето беше открит в града - била е заровена в дупка, изкопана в земята. Предполага се, че преди жестокото убийство Башар е изнасилил Сузана.", "date": "2018.06.08", "title": "Хванаха в Ирак заподозрения за зверското убийство на 14-годишна в Германия"}
{"url": "https://www.24chasa.bg/novini/article/6903444", "text": "Изнасилена, убита, заровена. Трагичната съдба на 14-годишната Сузана поражда тъга. И силен гняв. Според най-новите улики, с които разполага следствието, жестокото престъпление по всяка вероятност е извършено от 20-годишен иракчанин. Още в началото на юни обаче мъжът е успял да напусне Германия, пише  Как е избягал? Али Б. е летял заедно със семейството си от Дюселдорф за Истанбул, а оттам е продължил към Ербил в Северен Ирак. Предполагаемият извършител и семейството му са пътували с фалшиви имена, заяви шефът на полицията във Висбаден Щефан Мюлер и уточни, че при проверките не е било сверено дали имената от билетите отговарят на данните от разрешителните за пребиваване в Германия. Междувременно бе съобщено, че заподозреният е бил заловен в Северен Ирак. По думите на германския вътрешен министър Хорст Зеехофер, иракчанинът е бил задържан от кюрдски сили за сигурност, които се задействали по молба на Федералната полиция. Али Б. е пристигнал в Германия през есента на 2015, след което многократно е попадал в полезрението на полицията - включително за изнасилването на 11-годишно момиче. Властите обаче не успели да докажат, че Али Б. е извършител на деянието. Тялото на издирваното от над две седмици еврейско момиче Сузана бе открито тази сряда в гориста местност край град Висбаден. Аутопсията е показала, че 14-годишната Сузана е станала жертва на тежко сексуално престъпление, а смъртта ѝ е настъпила вследствие на душене. Редица политици вече изразиха възмущението си от жестокото престъпление. Лидерът на свободните демократи Кристиан Линднер заяви, че отвратителното деяние повдига множество въпроси. \"Как така извършителят е успял да напусне необезпокоявано страната заедно с цялото си семейство?\" - пита Линднер в интервю за вестник \"Билд\". Председателката на Зелените Аналена Бербок призова на свой ред извършителят да бъде наказан с цялата строгост на закона. Но добави, че не бива да се допуска този трагичен случай да бъде използван за разпалването на омраза. Шефката на парламентарната фракция на \"Алтернатива за Германия\" Алис Вайдел поиска оставката на цялото правителство и заяви, че канцлерката Ангела Меркел е съотговорна за престъплението. Сузана е \"поредната жертва на лицемерната и егоистична политика на отворените врати\", водена от канцлерката, твърди Вайдел във видео, разпространявано в Туитър.", "date": "2018.06.08", "title": "Убийството на 14-годишно момиче от бежанец разтърси Германия"}
{"url": "https://www.24chasa.bg/novini/article/6903485", "text": "Зелените градове като начин на функциониране наподобяват природните цикли. За да постигнем това, са необходими последователни усилия за промяна на мисленето, начина на живот и навиците на хората, модернизиране на градските системи и инфраструктурни решения“. Това каза зам.-министърът на околната среда и водите Атанаска Николова днес при откриването на конференцията „План за действие за „Зелен град“, организирана от Столичната община и Европейската банка за възстановяване и развитие (ЕБВР), съобщават от пресцентъра на Министерството на околната среда и водите. Основен принцип в работата на МОСВ е да привлича и насърчава участието на заинтересованите страни в процеса на разработване и прилагане на екологичните политики – за управление на качеството на въздуха, водите, биоразнообразието, намаляване на вредното въздействие от шума, ограничаване на замърсяването на градската среда и оползотворяване на отпадъците. „Градовете са нашите естествени партньори в прилагането на политиките по опазване на околната среда и устойчиво управление на природните ресурси“, заяви Николова. Тя подчерта, че министерството ще подкрепя общините и в бъдеще с експертиза и финансовите инструменти – ОПОС, ПУДООС, НДЕФ, както и Финансовия механизъм на Европейското икономическо пространство. Финансирането е насочено към основните приоритети на МОСВ – качество на атмосферния въздух, опазване и добро управление на водите, увеличаване дела на оползотворяване и рециклиране на отпадъците, ограничаване на изменението на климата. „София е лидер във въвеждане на добри практики и разработване на ефективни модели, които след това се използват успешно и в другите градове“, подчерта зам.-министър Николова. Планът за „Зелен град“ на София, финансиран от ЕБВР, ще бъде готов през лятото на 2019 г. и ще предложи интегриран подход за устойчиво екологично развитие, както и проекти за реализация през следващите 5 години. „За София това е възможност да почерпим сериозен опит и нови идеи за развитие, които да направят града още по-зелен“, каза зам.-кметът по околна среда на Столичната община Йоана Христова. Столична община е първата в България, която се включва в инициативата „Зелени градове“.", "date": "2018.06.08", "title": "Зам.-министър Николова: Зелените градове се развиват по законите на природата"}
{"url": "https://www.24chasa.bg/novini/article/6903471", "text": "Южнокорейският президент Мун Дже Ин ще посети Русия от 21 до 23 юни по покана на руския си колега Владимир Путин, съобщи агенция Йонхап, като се позова на говорител на южнокорейския президент. Целта на държавната визита ще бъде да се обсъдят начините за разширяване на сътрудничеството с Русия, която е в центъра на \"Новата северна политика\", посочил говорителят. Той не уточнил датата на срещата между двамата президенти. Мун Дже Ин и Путин планират също да обсъдят пътищата за денуклеаризация на Корейския полуостров и установяване на мир, предава БТА.  В Москва южнокорейският президент ще изнесе реч в Държавната дума, долната камара на руския парламент. След това ще посети град Ростов на Дон, за да гледа мача между Южна Корея и Мексико на световното първенство по футбол в Русия. \"Новата северна политика\", наред с \"Новата южна политика\" е ключова външнополитическа инициатива на президента Мун Дже Ин за значително подобряване на отношенията на Южна Корея с евроазиатските й съседи, припомня Йонхап. Посещението на Мун Дже Ин ще бъде първото на действащ южнокорейски президент в Русия от 1999 г., отбелязва Ройтерс.", "date": "2018.06.08", "title": "Мун Дже Ин ще посети Русия по покана на Путин от 21 до 23 юни"}
{"url": "https://www.24chasa.bg/novini/article/6903503", "text": "Генералният секретар на НАТО Йенс Столтенберг призова днес талибаните да приемат предложението на властите в Кабул за участие в мирни преговори, без предварителни условия. Той отбеляза, че обявеното от афганистанските власти едностранно прекратяване на огъня е нещо невиждано досега. Талибаните трябва да покажат сега дали наистина искат мир, посочи Столтенберг. Генералният секретар съобщи, че следващия месец НАТО ще реши дали да запази до 2024 г. финансирането за афганистанските сили за сигурност. Той изрази очакването това решение да бъде прието, а средствата да останат в досегашния размер - около един милиард долара на година, предаде БТА.  Столтенберг добави, че силите на алианса ще останат в Афганистан, докогато е необходимо, за да се създадат условията за мирни преговори. По неговите думи преговорите следва да бъдат между афганистанците, а целта е постигането на помирение. Столтенберг даде пример с Колумбия, където властите и бунтовниците едновременно са се били и са преговаряли. Афганистан е различен, но има примери за преодоляване на дългогодишни конфликти, добави той. Всички в региона трябва да играят конструктивна роля, призова Столтенберг.", "date": "2018.06.08", "title": "Столтенберг: Талибаните трябва да покажат сега дали наистина искат мир"}
{"url": "https://www.24chasa.bg/novini/article/6903509", "text": "Британската министър-председателка Тереза Мей не смята, че президентът на САЩ Доналд Тръмп се е отнесъл хладно към нея на срещата на Г-7 в Канада и ще разговаря с него, макар че не е планирана двустранна среща между тях, каза говорителка на Мей, цитирана от Ройтерс, цитирана от БТА. Мей ще се срещне с всеки от останалите лидери, присъстващи на срещата, казаха нейни служители. \"Тя ще работи заедно с Тръмп на много от работните заседания. Разбира се, тя е говорила с него по-рано тази седмица и ще се види с него при визитата му идния месец, така че ще има много възможности да разговаря с него\", добави говорителката пред репортери. Попитана дали липсата на двустранна среща е израз на хладно отношение, говорителката отговори с \"не\". Говорителката каза, че Мей има пълно доверие във външния министър Борис Джонсън, след като се появи запис с негово предупреждение, че Брекзит може да се провали. \"Министър-председателката смята, че нейният кабинет и правителството й работят усилено, за да изпълнят желанията на хората и за да си върнем контрола върху нашите пари, закони и граници\", каза говорителката и подчерта, че няма да коментира изтекли в публичното пространство записи на изявления.", "date": "2018.06.08", "title": "Въпреки че няма планирана двустранна \nсреща с Тръмп на Г-7, Мей не се смята за пренебрегната"}
{"url": "https://www.24chasa.bg/novini/article/6903507", "text": "Върховният касационен съд на Румъния отложи за 21 юни произнасянето на присъда по дело, в което председателят на управляващата Социалдемократическа партия Ливиу Драгня е обвинен в подстрекаване към злоупотреба със служебно положение в качеството му на председател на Окръжния съвет на Телеорман, предаде Аджерпрес, цитирана от БТА. Обвинението твърди, че Ливиу Драгня се е намесил при наемането на работа на две служителки в Главната дирекция за социална помощ и закрила на детето в Телеорман, които реално никога не са работили там, макар да са получавали заплати, а всъщност са работели в окръжната организация на Социалдемократическата партия. По този начин държавният бюджет е бил ощетен със сумата от 108 612 леи (над 45 000 лева). Драгня, който не можа да стане премиер заради условна присъда по дело за изборни измами, отхвърля тези обвинения.", "date": "2018.06.08", "title": "Отложиха за 21 юни произнасянето на присъда по делото срещу Ливиу Драгня"}
{"url": "https://www.24chasa.bg/novini/article/6903523", "text": "До 10% по-ниски данъци ще плащат инвеститорите в социални предприятия, които наемат на рабата хора с увреждания, бивши затворници, бежанци, бездомници, зависими или жертва на домашно насилие. Това е разписано в проекта на Закон за предприятията на социалната и солидарна икономика и който до края на месеца трябва да се гласува от правителството. Този закон ще даде ясно и точно определение за социалната икономика, каза заместник-министърът на труда и социалната политика Султанка Петрова. Тези предприятия ще бъдат два вида. Клас А ще е малка фирма, която трябва да има поне 3 служители от уязвими групи, като те трябва да са 30% от наличния списъчен състав. Или да инвестират поне 50% от печалбата и не по-малко от 7500 лв. в социални цели или дейност. Големите социални предприятия попадат в категорията А+ , а служителите от уязвими групи трябва да са поне 30 души, като отново да са поне 30% от работниците. Инвестицията тук обаче не може да е по-малка от 75 хил. лв. Тяхната дейност трябва да се осъществява в общини с безработица равана или по-висока от средната за страната. Тези инвеститори могат да получат подкрепа с право на строеж върху имоти частна-общинска собственост без търг или конкурс. Всички социални предприятия ще влязат в регистър. Сега самоопределящите се като такива са около 4800, но експертна оценка е показала, че около една трета от тях не са такива, обясни още Петрова. Тя обясни, че от догодина ще се предвидят средства за обучение и преквалификация на служителите, които работят в такива фирми чрез Агенцията по заетостта. Водят се и преговори с Българската банка за развитие за създаването на още един фонд, които да подпомага кредитори на социални предприятия. Амбицията е през 2021г. тези предприятия да произвеждат 2% от БВП, каза още Петрова. Сега техният процент е около 0,75%. Всички стоки ще бъдат със специална марка, която да ги отличава, за да може хората да знаят, че стимулират социалните предприятия, каза още зам.-министърката. Предвидено е да се направи и електронна платформа, където социалните предприятия ще обменят опит, каза директорът на Дирекция „Стратегическо планиране и демографска политика“ Петър Начев. В нея ще има и специален раздел за електронна търговия. Това е БГ идея, която бе представена на форум на българското председателство на Съвета на ЕС и вече се подкрепя от много страни. В петък зам.-министърът посети и общинско предприятие „Мальовица“ ЕООД в Самоков. В него работят 11 човека, от които 5 са с увреждания. В момента те шият 12 хил. комплекта чаршафа за бежанците в Харманли и Любимец. Много ми харесва работата, вече 6 г. работя тук“, разказа шивачката Севда Стоянова.", "date": "2018.06.08", "title": "10% по-ниски данъци за инвеститори в социални фирми, които наемат хора с увреждания и бежанци"}
{"url": "https://www.24chasa.bg/novini/article/6903534", "text": "Очаква се Ким Чен Ун да пристигне на летище \"Чанги\" в Сингапур на 10 юни, два дни преди историческата среща с американския президент Доналд Тръмп, съобщи Ройтерс, като се позова на източник, участващ в планиране на пътуването на севернокорейския лидер. Служители на летището са насочили Ройтерс към сингапурското управление на гражданската авиация за потвърждение на информацията, но за момента оттам няма коментар, предава БТА. Никоя от двете делегации не е оповестила плановете за пътуването до Сингапур. Двама южнокорейски журналисти бяха арестувани в Сингапур за проникване без разрешение в резиденцията на севернокорейския посланик, съобщи полицията. Двамата репортери били от южнокорейската обществена радиотелевизионна корпорация Кей Би Ес, се уточнява в съобщението Арестите са извършени в разгара на подготовката за срещата на върха на 12 юни. Сингапурските сили на реда предупредиха, че ще се отнасят строго с представители на медиите, които извършват нарушения. Мерките ще включват лишаване от акредитация, прекратяване на визи и дори принудително връщане на журналисти в страните им. Според сингапурското законодателство човек, признат за виновен в непозволено навлизане в чужда собственост, може да бъде наказан със затвор до три месеца, глоба до 1500 сингапурски долара (1100 американски) или и двете. Полицията в Сингапур предупреди, че въвежда засилени мерки за сигурност, включително обиски и проверки на гражданите, посещаващи остров Сентоса, където ще се състои срещата Тръмп-Ким. От съображения за сигурност ще бъдат блокирани и пътищата около хотелите \"Шангри Ла\" и \"Сейнт Реджис\", посочва ТАСС.", "date": "2018.06.08", "title": "Очаква се Ким Чен Ун да пристигне в Сингапур на 10 юни"}
{"url": "https://www.24chasa.bg/novini/article/6903077", "text": "Фосили на две земноводни, живели в Южния полярен кръг преди 360 милиона години, накараха учените да преосмислят теориите за произхода на сухоземните гръбначни животни и за климатичните условия, в които те са се появили, съобщи Ройтерс, цитирана от БТА. Останките са на земноводни от периода девон през палеозоя. Фосилите на земноводните Tutusius umlambo и Umzantsia amazana са открити близо до южноафриканския град Греъмстаун. Макар че останките са частично запазени, учените смятат, че Tutusius umlambo и Umzantsia amazana са имали структурата на най-ранните земноводни - четири крака като на алигатор и тяло на риба. Във водата те са се хранили с малки рибки, а на сушата - с малки безгръбначни животни. Земноводното Tutusius е разпознато от запазена раменна кост. Дължината му е била един метър. То е наречено на англиканския духовник и активист за спазване не човешките права Дезмънд Туту. Двете земноводни са били част от вълната на ранните четириноги, към които са спадали и живеещите на сушата гръбначни животни. Първите четириноги са еволюирали от риби по време на девона. Досега се смяташе, че еволюцията е започнала на места с топъл климат, защото най-ранните познати земноводни, както и техните предци-риби, са открити на места, които по онова време са били с тропичен или субтропичен климат. Мястото, където са намерени фосилите, някога е било устие на река, която се е вливала в морето. Много е вероятно там климатът да е бил студен, подобен на този по северното атлантическо крайбрежие на Норвегия. \"Знаем, че по време на девона четириногите са живели навсякъде по света, от тропиците до Южния полярен кръг\", обясни палеонтологът Робърт Джис от южноафриканския Център за постижения в палеонтологията. \"Така че е възможно те да са се появили някъде другаде и да са мигрирали. Това наистина разширява спектъра от възможности\", каза Джис.", "date": "2018.06.08", "title": "Фосили на 360 милиона години пренаписват историята на гръбначните животни"}
{"url": "https://www.24chasa.bg/novini/article/6903060", "text": "„Идеята за поетапно присъединяване на България към Шенген не е нова – обсъжда се още от 2011 г., но напоследък набира скорост. Последно я чухме от канцлера Меркел при посещението й в София през януари. Убеден съм обаче, че влизане само с въздушни и морски граници би било стратегическа грешка – ще отложи за неопределеното бъдеще вдигането на контрола по сухопътните, които са икономически по-важни, ще постави под въпрос участието на България в бъдещи общоевропейски системи за сигурност и ще бетонира двойния стандарт на членство в Шенген.” Ето защо инициирах доклад в ЕП, който ще поиска от държавите-членки незабавно решение за приемане на България с всички граници. Това ще бъде качествено нов елемент в позициите на европейските институциите по темата\", обяви президентът на ПЕС и български евродепутат Сергей Станишев по време на конференция за разширяване на Шенгенското пространство, организирана в Дубровник, Хърватия, от евродепутати-социалисти, съобщиха от пресцентъра на Станишев.  В дискусията се включиха комисарят по миграция и вътрешни работи Димитрис Аврамопулос, зам.-председателят на Европейския парламент Йоан Пашку, държавният секретар в министерството на вътрешните работи на Румъния Даниел Марин, бившият министър на вътрешните работи на Франция Мишел Алиот-Мари, зам.-министърът на вътрешните работи на България Красимир Ципов, ръководителят на хърватските социалисти в ЕП Тонино Пицула, евродепутати, ескперти от Европейската комисия, политолози и студенти. „Конференцията, която организирахме с колегите Пашку и Пицула, продължава серията от инициативи, целящи връщането на темата Шенген в дневния ред на ЕС”, заяви Станишев, който беше определен за докладчик на ЕП за пълното приемане на България и Румъния в Шенген. „Въпреки силната опозицията от консервативни политически сили, ние, социалистите, полагаме всички усилия да осигурим подкрепа в европейските институции. Приемането на доклад, с който ЕП недвусмислено ще заяви, че поетапно влизане е неприемлив вариант, ще бъде поредният конкретен резултат. Очевидно е обаче, че десни правителства спират България за Шенген. Затова смятам, че трябва да се работи както в институциите, така и по линия на политическите семейства, особено това на европейската десница (ЕНП). За съжаление отсъствието от конференцията на министрите на вътрешните работи на България и Хърватия, които са част от ЕНП, не изпраща добър сигнал”, посочи евродепутатът. Решението за приемането на България в Шенген е изцяло в ръцете на държавите-членки (Съвета на ЕС), но процедурата изисква ЕП да бъде консултиран, което предоставя възможност за косвено влияние и възобновяване на процеса. Изготвянето на доклада ще включва дебати в Комисията по вътрешни работи и правосъдие в ЕП, както и в пленарна зала с участието на представители на ЕК и на Съвета. При успех в преговорите с поличитеческите групи в ЕП се очаква евродепутатите да приемат резолюция по темата през октомври тази година. „На последния си конгрес БСП открои членството на България в Шенген и Еврозоната като непосредствени национални приоритети. Тогава управляващите не се вслушаха в аргументите, че неприемането ни в Шенген е проблем не само за България, но и за ЕС като цяло и заявиха, че по време на Българското председателството не можем да поставяме национални въпроси. Смятам, че предстоящото Австрийско председателство, оглавявано от десницата, е исторически прозорец да поставим въпроса на дневен ред. По това ще си проличи дали Българското председателство и активната външна политика през последните 6 месеца са били успешни и ще донесат реални ползи за българските граждани”, категоричен е Станишев.", "date": "2018.06.08", "title": "Станишев готви доклад в Европарламента за България в Шенген с всички граници (Снимки)"}
{"url": "https://www.24chasa.bg/novini/article/6903089", "text": "Огромни опашки се образуваха в края на седмицата на ГКПП Кулата, алармираха шофьори на товарни камиони. На вход и изход от страната колоните стигат до 10 км. За да се мине през пункта, се чака повече от 10 часа. Обработката на автомобилите върви бавно, а водачите смятат, че проблемът е в работата на митничарите. Леките автомобили и автобуси преминават на едно трасе, товарните - на второ, а третото не функционира, поради извършване на ремонтни дейности на гръцка територия. Точно ремонтът, който според гръцките власти ще продължи един месец, е и другата причина за създадените затруднения при преминаването. От Агенция \"Митници\" пък обясниха, че правят всичко възможно да оптимизират пропускането на камионите, но трафикът е изключително голям. Подсилени са екипите, като на вход и изход работят по три кантара, което е максималната пропускателна способност на пункта. Един камион на изход се обработва за около 6-8 минути. \"В разгара на селскостопанския сезон, когато много колеги караме плодове и зеленчуци, трябва да се работи по-бързо, а са изпратени митничари от други пунктове, които не познават спецификата тук\", ядосват се шофьори. През нощта дори се стигнало до скандал и физическа саморазправа между тях, заради опит на техен колега да ги пререди. По разпореждане на областния управител на Благоевград Бисер Михайлов на пункта има осигурена линейка, а от община Петрич са осигурили вода за шофьорите. Ако не се реши проблема с опашките, тираджиите се заканват да протестират и да блокират границата. За първите 6 дни на юни Агенция \"Митници\" регистрира 10% увеличение на тежкия трафик. Най-голямо увеличение има в броя на камионите, чието измерване и обработка изисква повече време. За посочения период дневно се обработват около 160 камиона повече в сравнение със същия период на миналата година.", "date": "2018.06.08", "title": "Още митничари пращат на Кулата заради огромни опашки, тираджии плашат с блокада"}
{"url": "https://www.24chasa.bg/novini/article/6903095", "text": "Снощи, около 21.40 часа е получен сигнал за възникнал скандал и сбиване. Това се е случило на автобусна спира в кв. “Бояна“, предаде пресцентъра на МВР.  Пристигналият на място полицейски екип е установил трима пострадали – двама мъже и жена. Те са прегледани в болница и освободени. По техни данни извършителите са били с бухалки и са избягали в неизвестна посока. На този етап е изяснено, че пострадалите пребивават на територията на столицата без адресна регистрация. До този момент те не са подали жалба в полицията. По случая е образувана преписка, действията по която се извършват под наблюдението на прокуратурата", "date": "2018.06.08", "title": "Сбиване на автобусна спирка в столичния кв. \"Бояна\", има пострадали"}
{"url": "https://www.24chasa.bg/novini/article/6903096", "text": "На генералния консул на България в Одрин е отправена строга забележка във връзка със ситуацията около честването на националния празник Трети март. Това каза вицепремиерът и министър на външните работи Екатерина Захариева в рамките на парламентарния контрол в отговор на въпрос на депутата Иво Христов, който коментира, че решението на консула Васил Вълчев да отмени планираната празнична културна програма е предизвикало негативна реакция, предава БТА. Захариева уточни, че това негово действие ще бъде взето предвид и при годишното му атестиране. Разграничихме се от действията на генералния консул в Одрин и поисках писмено обяснение за решението за промяна на организацията на провеждането на честването на националния празник, обясни Захариева. Той е обяснил, че в късния следобед на 2 март е бил информиран от областната управа в Одрин, че, заради загиналите турски войници на 1 март, на 3 март са отменени публичните мероприятия на обществени места, а не е провел стандартната съгласувателна процедура заради липса на време. Обясненията не са приети, още повече, че в средата на февруари са изпратени указания на генералните консулства, че обществените и публични мероприятия следва да се съгласуват с посолствата в съответната страна, посочи вицепремиерът.", "date": "2018.06.08", "title": "Захариева: Поисках обяснение от консула ни в Одрин за промяната в честванията на 3 март"}
{"url": "https://www.24chasa.bg/novini/article/6903097", "text": ", е на Центъра за специална образователна подкрепа, бившето помощно училище, в село Горно Драглище, съобщи за БТА началникът на Регионалното управление на образованието-Благоевград Ивайло Златанов. Тази сутрин поисках информация по случая от заместник-кмета по социални дейности и образование на Разлог Венцислав Гърменов, свързах се и с директора на училището в долно Драглище. Шофьорът е дал устни обяснения след моето обаждане. По неговите думи бариерите са били повредени и спуснати, а времето през което той преминава е далеч от времето, в което трябва да премине влака. Това му е дало основание да премине през жп прелеза, обясни Златанов. Златанов е поискал писмени обяснения от директора на училището в Горно Драглище, както и съдействие от община Разлог, на чиято територия се случва събитието, за да се стигне до истината. Дали има технически проблем на прелеза или това е своеволие на шофьора. В същото време обмислям в най-кратко време да проведем среща с директори на училища, които стопанисват автобуси и представители на ДАИ, с местната изпълнителна власт, за да обсъдим мерки за безопасност на децата при придвижване от едно населено място до друго, каза още Златанов. Той изрази притеснение от големия брой организирани екскурзии, като за последните два месеца в региона те са около 700. А все още учебната година не е завършила. Затова съм поел и ангажимент, след като организират екскурзии, да представят всички необходими документи по отношение на автобусите, технически прегледи и шофьори, за проведени инструктажи и получено съгласие от родителите. Проверявам всички документи, подписвам нарочни заповеди, всичко, което е необходимо да се свърши преди пътуването, допълни Ивайло Златанов. Автомобилната администрация е направила проверка на фирмата, шофьора и автобуса. Оказало се, че водачът не е минал през психопреглед и няма удостоверение за психическа годност. Съставят му акт. Санкцията за такова нарушение е 2000 лева. ", "date": "2018.06.08", "title": "Автобусът, минал през жп прелез с пуснати бариери, е на бивше училище в Разложко"}
{"url": "https://www.24chasa.bg/novini/article/6903114", "text": "САЩ подкрепят преговорите и окуражават властите в Гърция и Македония да намерят взаимно приемливо решение на спора за името на Македония, заяви представител на Държавния департамент, отговаряйки на въпрос на гръцката информационна агенция АНА-МПА. Окуражаваме лидерите на двете страни да намерят взаимно приемливо решение в интерес на евроатлантическата интеграция, на икономическия просперитет, на мира и стабилността в региона, заяви представител на Държавния департамент за агенция АНА-МПА, предава БТА.", "date": "2018.06.08", "title": "САЩ окуражават Скопие и Атина да намерят взаимно приемливо решение за името"}
{"url": "https://www.24chasa.bg/novini/article/6903098", "text": "Мнимата смърт на руския журналист Аркадий Бабченко в Украйна може да подкопае доверието в свободните медии и да налее масло в огъня на пропагандата. Това заяви генералният секретар на НАТО Йенс Столтенберг на пресконференция след първата част от днешното заседание на министрите на отбраната от алианса. Всички сме успокоени, че Бабченко е жив. Свободата на медиите е част от демокрацията, зависими сме от тях. Най-доброто средство срещу фалшивите новини са свободните и независими медии, които цитират ясни източници и проверими факти, добави той, цитиран от БТА. Все още сме много обезпокоени за случая \"Скрипал\", заяви генералният секретар. По неговите думи няма причина съюзниците да се съмняват в изводите на британското правителство по този въпрос. Има различни виждания сред съюзниците за разширяването на газопровода \"Северен поток\", съобщи Столтенберг. За НАТО са важни разнообразието и сигурността на енергийните доставки, както и развитието на източниците на възобновяема енергия, добави той. Столтенберг съобщи, че НАТО е представила на ЕС точните си изисквания за развитието на инфраструктура с двойно предназначение, за да се повишат способностите на войските на пакта за бързо придвижване. ЕС и НАТО работят по 74 съвместни проекта и това е най-мащабното взаимодействие между двете организации досега, отбеляза той.", "date": "2018.06.08", "title": "НАТО: \"Смъртта\" на журналиста Бабченко подкопава доверието в медиите"}
{"url": "https://www.24chasa.bg/novini/article/6902060", "text": "        Зона за изкуство, спорт или парк да има около Централната жп гара в София, а северно от нея - ново сити с високи сгради. Това са идеи от конкурса за вторичен градски център на Столичната община и фондация VIZAR, който е част от Европейските награди за българска архитектура. В него участват 11 проекта, а победителите ще са ясни в събота. Те за зоната около Централната гара - между ул. “Опълченска”, бул. “М. Луиза”, Централната автогара, предгаровия площад, жп ареала и близките северни територии. Проектите ще се оценяват от международно жури, в което са архитектите Данте Бенини, Хенриет Вамберг, проф. Бойко Кадинов и др. Победителят ще получи 10 000 лв., за второ място - 5000 лв., и за трето - 3000 лв. До Централната гара да има балкански център за култура и иновации с амфитеатрална зала за 1500 души, а през 2050 г. да се обособи зона за високо строителство, пише в една от концепциите. Друга предвижда трамвайното трасе и спирките да се изместят пред гарата. Павилионите от площада да се премахнат и да се вдигне сграда, която да комбинира пасажерски хотел и бизнес площи. Централната гара предвижда друга концепция. Пред гарата да има зелени, цветни и водни площи, а под ротондата - денонощни обекти. Старите промишлени сгради да се оформят като офиси, места за култура и спорт, изложбен и музеен комплекс. Друг проект предвижда парк вместо площада. Под него се планира зона за събития и заведения. и пешеходни мостове. Северно от гарата се разполагат експозиционен център, хотелска част, офиси и здравен център. Предлага се и ограничение на скоростта на движение от 30 км в час в историческите квартали между гарата и бул. “Сливница”. Жп заводът става спортен център, а старото трамвайно депо - младежки културен център. Предлага се и продължение на бул. “Хр. Ботев”, чието трасе минава под жп линиите. Парк до жп гарата, а отпред демонстрационен павилион с панорамна кула за наблюдение е друга от визиите в конкурса. Преместване на международната автогара северно от централната, потапяне на жп пероните под земята и превръщане на жп ареала в парк предлага друг проект. Северно от Централната гара да стане зона с високи и ниски хибридни сгради, които да съчетават бизнес, жилища, търговия и наука, е друга от идеите. Предлагат се и 2 транспортни тунела по ул. “Опълченска” и по бул. “М. Луиза”. прави парк отгоре, а до гарата предвижда концертна зала, музей и артцентър. Идеята е така да се създаде нова северна дестинация. Там се предлагат дизайнерски хотели, иновативни жилищни и офисни сгради и дори факултет на университет. Идеята е всички сгради да са със зелени покриви и фасади и там да се разполагат заведения и уелнес центрове. Има идея за нов автомобилен тунел западно на гарата като продължение на бул. “Хр. Ботев” и озеленен пешеходен мост - на изток. Друга концепция предлага водно огледало на площада пред гарата, а северно - зона за високи сгради, парк и спортен комплекс. Този конкурс е изключително важен, защото районът около Централната гара има огромен потенциал, който не се използва. Като един от големите собственици на терени там - около ротондата и на бившата автогара, общината може да повлияе на развитието му. Това заяви главният архитект на София Здравко Здравков. В конкурса имало добри и доста смели решения, но трябвало да се избере реалистична концепция. “Търсим идеи как пешеходно да се свърже предгаровият площад с Лъвов мост, а после и с пл. “Св. Неделя”, обясни Здравков. За северните територии трябвало да се намери правилният микс от функции, който съчетава бизнес, жилища и развлечения. ", "date": "2018.06.08", "title": "Парк, зона за изкуство или спорт около Централната гара в София"}
{"url": "https://www.24chasa.bg/novini/article/6903109", "text": "На 8 юни в Пекин бе подписан стратегически пакет документи, които определят основните направления в развитието на сътрудничеството между Русия и Китай в сферата на атомната енергетика за близките десетилетия. Тържествената церемония се състоя в рамките на срещата на президента на Русия Владимир Путин с председателя на Китай Си Дзинпин, предаде БТА.  Пакетът документи е подготвен в съответствие със съвместното изявление на Владимир Путин и Си Дзинпин за развитието на стратегическо сътрудничество в областта на използването на атомната енергия за мирни цели, направено на 7 ноември 2016 г. Настоящият пакет от споразумения е най-големият в историята на руско-китайското сътрудничество в ядрената сфера. Уникалността му е обусловена от това, че става въпрос за сътрудничество по няколко високотехнологични проекта, които нямат аналози в световния атомен отрасъл. Подписването дава старт на мащабна програма от проекти за сътрудничество между Русия и Китай: 1. Съвместно изграждане на нови енергоблокове на площадката на АЕЦ „Тянван“ (Седми и Осми енергоблок). По този проект е подписан междуправителствен протокол и рамков договор за изграждане на реактори ВВЕР-1200, които се отнасят към най-новото поколение „3 плюс“. 2. Серийно изграждане на АЕЦ с руски дизайн на нова площадка в Китай. Подписан е междуправителствен протокол и рамков договор за изграждане на площадката на АЕЦ „Сюйдапу“ (Xudabao NPP) на два енергоблока с руски дизайн с реактори ВВЕР-1200. Споразуменията предвиждат възможност за изграждане на нови енергоблокове в бъдеще. 3. Сътрудничество за изграждане на китайски демонстрационен реактор на бързи неутрони (CFR600). Подписано е междуправителствено споразумение и рамков договор. Руската страна, която има голям практически опит при създаване и експлоатация на бързи реактори, ще работи в частта доставки на конкретни елементи за дадения демонстрационен реактор, оказване на услуги и доставки на гориво. Важно е да се отбележи, че проектът за CFR600 се разработва от китайските специалисти. 4. Доставка в Китай на партида руски радионуклидни топлинни източници (ТБ). Подписан е договор за доставка на нова партида ТБ, които са елементи на радиоизотопните термоелектрически генератори за нуждите на китайската лунна програма. Генералният директор на руската корпорация „Росатом“ Алексей Лихачов заяви: „Днес Русия и Китай са лидери в световната атомна енергетика. Подписаните споразумения са най-доброто потвърждение на партньорските отношения с китайските приятели. Ще отбележа, че по време на дългото сътрудничество с нашите отдавнашни и надеждни партньори – Агенцията по атомна енергетика на Китай, Държавното енергийно управление на Китай и китайската корпорация CNNC, създадохме безпрецедентно ниво на доверие. Така на площадката на АЕЦ „Тянван“ вече реално имаме изработен формат за съвместно проектиране и изграждане на АЕЦ от руските и китайски специалисти. Продължаваме съвместно да изграждаме в Китай най-съвременните енергоблокове от поколение „3 плюс“. Освен това днес се договорихме за начало на изграждането на енергоблокове ВВЕР-1200 на нова за нас площадка. Имаме мащабни планове за развитие на сътрудничеството в атомната сфера, при това не само в областта на АЕЦ с голяма мощност“.", "date": "2018.06.08", "title": "Русия и Китай подписаха рекорден пакет споразумения за сътрудничество в атомната сфера"}
{"url": "https://www.24chasa.bg/novini/article/6903113", "text": "Загадъчният севернокорейски лидер Ким Чен Ун, за който се смята, че е на 30 и няколко години, управлява потайната авторитарна държава и самопровъзгласила се ядрена сила от декември 2011 г. Той е син на дългогодишния диктатор Ким Чен Ир и внук на \"вечния президент\" Ким Ир Сен. Откакто е на власт, най-младият Ким контролираше развитието на севернокорейската ядрена програма, засилила напрежението с Южна Корея и САЩ, особено след като Доналд Тръмп стана президент в началото на на 2017 г. Войнствената риторика, породена от това напрежение, подтикна Ким да направи остър дипломатически завой и да възприеме политика на търсене на мир. Така се стигна до бум от срещи с Южна Корея и сега, за най-голяма изненада, със САЩ. Въпреки младата си възраст Ким затвърди властта си в корейското ръководство, предприемайки, както се твърди, чистка сред висшите служители, включително отстранявайки могъщия си чичо Джан Сон Тхек през декември 2013 г. и началника на въоръжените сили Хьон Йон Чхол през април 2017 г. Преди дългоочакваната си среща на 12 юни с Тръмп в Сингапур Ким уволни трима висши военни и ги смени с по-умерени, съобщи агенция Йонхап. Пълничкият и със заоблено лице Ким прилича на баща си и още повече на дядо си. Някои спекулират, че може да се е подложил на пластична операция, за да подчертае приликата. Твърди се, че е посещавал училище в Швейцария под друго име до 1998 г. Швейцарското седмично списание \"Ебдо\" съобщи през 2010 г., че е напуснал училище на 15-годишна възраст, без да се дипломира. Други ученици описват Ким като срамежлив и интроверт, пише списанието, добавяйки, че се е обичал да кара ски и се интересувал от баскетбол. Бившата звезда на НБА Денис Родман, който е пътувал до Северна Корея пет пъти от 2013 г. с цел неофициална \"баскетболна дипломация\", до неотдавна беше единственият източник на информация за света за Ким от \"първа ръка\". Родман неизменно го наричаше свой \"приятел\" и описанията му на севернокорейския лидер като цяло изразяваха симпатия. \"Не разбирам как хората могат да седят и да казват: \"Този човек е луд\", каза през декември Родман пред водещия на късно телевизионно токшоу Стивън Колбър. Но добави:\"Той вероятно е, но аз не съм го забелязал\". Според ексцентричния Родман той и севернокорейският водач са се забавлявали, пеейки караоке заедно, яздейки коне и карайки ски. Родман разказа за това в интервю във Великобритания. \"Почти не сме говорили за политика\", каза Родман и добави: \"Разговаряхме за баскетбол\". Въпреки че нямаше официална роля, миналия юни Родман си приписа заслугата за освобождаването от севернокорейците на Ото Уормбиър, американски студент, който почина скоро след завръщането си у дома след 18-месечен престой в затвор в Северна Корея. Американското правителство и семейството на Уормбиър обаче отрекоха Родман да има нещо общо с освобождаването му. Родман, който веднъж участва в риалити шоуто на Тръмп \"Стажантът\", каза, че е дал на Ким екземпляр от книгата на Тръмп \"Изкуството на сделката\", за да му помогне да разбере по-добре американския президент. /БТА/", "date": "2018.06.08", "title": "Ким Чен Ун: опасен деспот или наистина привърженик на промяната?"}
{"url": "https://www.24chasa.bg/novini/article/6903135", "text": "Европейската комисия е взела решение за отпускане на близо 2.26 млн. евро от фонд „Солидарност“ за преодоляване на щетите от наводненията в периода 25-30 октомври 2017 г. на територията на Област Бургас. Заявлението за отпускане на средствата беше подадено от България на 11.01.2018 г. Предложението на Европейската комисия трябва да бъде одобрено от Европейския парламент и от Съвета на ЕС, което се очаква да се случи в началото на месец септември тази година. Предоставените от фонд „Солидарност“ на ЕС средства ще допринесат за намаляване на разходите на държавата за възстановяването на основна обществена инфраструктура. Като страна-членка на Европейския съюз Република България има право да получи подкрепа от фонд „Солидарност” за преодоляване на последиците от природни бедствия. До момента страната е кандидатствала за отпускане на безвъзмездна финансова помощ от фонда за покриване на част от спешните мерки за справяне с последиците от три бедствия: двете наводнения от м. юни и края на м. юли 2014 г. и бедствието във връзка с тежките зимни условия от началото на 2015 г. Общата отпусната до момента помощ от ЕК, национален координатор на която е заместник-министърът на регионалното развитие и благоустройството Деница Николова, е в размер на 36 млн. лв.", "date": "2018.06.08", "title": "България може да получи близо 2.26 млн. евро за наводненията в Бургаска област"}
{"url": "https://www.24chasa.bg/novini/article/6903136", "text": "Президентът на Сърбия Александър Вучич заяви днес, че очаква, че диалогът между Белград и Прищина ще продължи до края на този месец, съобщи белградската агенция Бета. Вучич заяви, че на 27 и 28 юни е зает и тогава няма да бъде в Брюксел, но ще бъде на разположение през останалите дати, предава БТА. Нека решат за датата, аз съм готов да разговарям, но преди всичко ще настоявам да се уважава Брюкселското споразумение и другата страна да го уважава, заяви Вучич като подчерта, че иска да се постигне някакъв договор с Прищина. Вучич добави, че неговата работа е да се грижи за Сърбия и да я предпази от конфликти.", "date": "2018.06.08", "title": "Вучич: Диалогът ни с Прищина ще продължи до края на месеца"}
{"url": "https://www.24chasa.bg/novini/article/6903150", "text": "Кипърският президент заяви, че нов казино-комплекс, който има претенцията да бъде най-големият в Европа, ще има централна роля в стратегията на средиземноморския остров да се превърне в луксозна туристическа дестинация, предаде Асошиейтед прес. Президентът Никос Анастасиадис заяви на церемонията по откриването на строежа на стойност 550 милиона евро, че инвестиционният проект е най-големият изобщо в Кипър досега, предава БТА. След като започне да функционира през 2021 г., комплексът \"Град на мечтите\" ще създаде работни места на около 6500 души и ще започне да привлича по около 300 хиляди посетители допълнително към острова всяка година. Това ще влива в икономиката на страната ежегодно по около 700 милиона евро, сочат изчисленията. Комплексът ще бъде построен от консорциум на Мелко ризортс енд ентъртейнмънт и Сайпръс Фасури. Според Мелко това ще е най-големият по рода си казино-комплекс в цяла Европа. Той ще включва 136 игрални маси и 1200 игрални машини, петзвезден хотел с 500 стаи, 11 ресторанта и кафенета и експо център. Ще може да бъде посещаван само от лица над 21 години.", "date": "2018.06.08", "title": "Кипър започна строежа на най-голямото казино в Европа"}
{"url": "https://www.24chasa.bg/novini/article/6903151", "text": "Цветан Цветанов декларира подкрепата на ПГ на ГЕРБ и управляващото мнозинство за усилията на правителството като председател на ЕС. Изявлението беше в отговор на БСП и започна с поздравление към правителство за усилията и успешното председателство на Съвета на ЕС, предаде БТА.  Нито за миг дебатът за кохезионната политика и за миграцията не е отсъствал от нито една среща, провеждана от министър-председателя и министрите, ангажирани с процеса, увери Цветанов левицата. Той отбеляза като успех по интерпарламентарна линия затвореното досие за процедурните правила за парламентарен контрол на Европол. Зам.-председателят на ГЕРБ подчерта, че точно по настояване на премиера Западните Балкани са включени сред основните акценти на европредседателството. Когато днес говорим за кохезионна политика, за перспектива и за бъдеще, винаги трябва да говорим, че част от националната сигурност, от развитието на региона минава през европейската перспектива на Западните Балкани, припомни Цветанов. Депутатът изтъкна, че няма български държавник, политик, който за такъв кратък период от време да е бил приет от всички европейски лидери и от тези на Западните Балкани, както Бойко Борисов, и България да е била посредник, който да може да очертае европейското бъдеще за Западните Балкани. Най-важното, за да има просперитет за България, региона, за Западните Балкани и за Европа, е свързаността, категоричен е Цветан Цветанов. Затова действията на правителството и на министър-председателя в тази посока трябвало да бъдат подкрепени. Той подкани народните представители отляво да участват активно в дебата за новата финансова рамка на ЕС, за кохезионната политика. Не разглеждаме председателството и бъдещето на България като на ГЕРБ или на БСП, а като на обединение на всички отговорни политици, които ни представляват на европейската сцена,заяви Цветанов. Затова трябвало и да бъдат поощрени всички политици в т.ч Сергей Станишев за усилията им да се чуе силният глас на България в ЕС.", "date": "2018.06.08", "title": "Цветанов декларира подкрепата на ГЕРБ за председателството на ЕС"}
{"url": "https://www.24chasa.bg/novini/article/6903156", "text": "Първият дипломат на Великобритания - евроскептикът Борис Джонсън, спомена за възможен \"провал\" на Брекзита и сподели възхищението си от категоричните методи, използвани от американския президент Доналд Тръмп, предаде Франс прес. Агенцията цитира сайта Бъзфийд нюз и изказване на Джонсън на частна вечеря, организирана от консервативна група за натиск. Борис Джонсън заяви, че министър-председателят Тереза Мей \"ще навлезе във фаза, в която ще се държим далеч по-нападателно с Брюксел\". \"Трябва да приемете, че сега нещата може да се провалят. Окей? Не искам никой да изпадне в паника, докато се провалят. Без паника (. . .) Накрая всичко ще се уреди\", добави британският външен министър, предава БТА. Брекзитът ще бъде \"необратим\", но \"може би няма да е такъв, какъвто го искаме\", допълни Джонсън. Според него има голям риск кралството да приеме споразумение, което нарушава много \"червени линии\" в очите на радетелите за безкомпромисен Брекзит, какъвто е и той. По думите му документът може да задържи страната \"в орбита около ЕС, в митническия съюз и до голяма степен в общия пазар\". \"Ако нямате куража да настоявате за независима политика, няма никога да получите икономическите изгоди от Брекзита. Никога няма да получите политическите изгоди от Брекзита\", каза той. Според първия британски дипломат Доналд Тръмп използва твърди методи в отношенията си с Брюксел. \"Представете си Доналд Тръмп да направи Брекзита. Той би се заловил с това, действайки крайно твърдо\", отбеляза той. \"Все повече се възхищавам от Доналд Тръмп. Все повече се убеждавам, че има метод в неговата лудост\", добави Джонсън.", "date": "2018.06.08", "title": "Борис Джонсън: Брекзитът може да се провали"}
{"url": "https://www.24chasa.bg/novini/article/6903142", "text": "Активистка продемократична група съобщи, че Виетнам е освободил от затвора и изгонил от страната виден адвокат правозащитник и още един дисидент, които са били изпратени в Германия, предаде Асошиейтед прес. \"Братството за демокрация\" съобщи на Фейсбук страницата си, че адвокатът Нгуен Ван Дай и Ле Тху Ха са пристигнали във Франкфурт рано тази сутрин. Съобщава се, че Дай е придружаван от съпругата си. Нгуен Ван Дай е съосновател на \"Братството\", което е забранено във Виетнам, предава БТА.  През април ханойски съд призна Дай и Ха за виновни в опит за сваляне на правителството и ги осъди съответно на 15 и 9 години затвор. За четирима други дисиденти, осъдени за същото престъпление, бяха постановени присъди от 7 до 11 години затвор. Представители на виетнамското външно министерство и на германското посолство за момента не пожелаха да излязат с коментар по случая. Десетки дисиденти бяха освободени и експулсирани в западни страни, основно в САЩ. Виетнам и Германия са в дипломатически конфликт, след като Берлин обвини виетнамското разузнаване за отвличане на виетнамски бизнесмен от улица в германската столица през юли. Германия изгони двама виетнамски дипломати в отговор на отвличането. Виетнам твърди, че Чин Суан Тхан, бивш директор на строителния клон на ПетроВиетнам, който потърси убежище в Германия се е завърнал доброволно. Във Виетнам Тхан получи две доживотни присъди по-рано тази година за незаконно присвояване.", "date": "2018.06.08", "title": "Виетнам изгони виден адвокат и един дисидент в Германия"}
{"url": "https://www.24chasa.bg/novini/article/6902590", "text": "Днес е вторият ден от националните кандидатстудентски изпити в Китай, известни като „гаокао\". Тази година около 9,7 милиона кандидати се борят за място в китайските университети, които предлагат редица нови специалности, предава  Сред някои от най-важните са Наука за данните и технологии за големи данни, Роботика, редки езици по „Един пояс, един път\" и Акушерство. Около 250 университета вече имат право да обучават студенти в специалността „Наука за данните и технологии за големи данни\". Сред включените в програмата дисциплини са: математика, статистика и компютърни науки. Специалността се счита за врата към индустриите, включващи разработването на големи данни, облачните изчисления и изкуствения интелект. Около 60 китайски университета получиха одобрението на образователното министерство да подготвят специалисти в областта на роботиката. Изкуственият интелект, подобно на големите данни, е друга гореща тема на световната сцена. Прогнозите са до 2020 г. мащабите на китайската индустрия на изкуствен интелект да надхвърлят 160 милиарда юана (около 25 милиарда щатски долара), с над 25% годишен темп на растеж, а недостигът на специалисти в областта да бъде един от най-големите проблеми, ограничаващи развитието ѝ. С разширяването на инициативата „Един пояс, един път\" владеенето на езиците на съответните държави се превръща в спешна нужда. Според статистиките, в 65-те страни по маршрута на инициативата се говорят над 50 официални езика, но само няколко от тях са в настоящите програми на китайските университети. Пекинският университет за чуждестранни изследвания например добави 14 нови специалности, свързани с редки езици, сред които маорски, люксембургски, санго и други. Китай изгради 75 зони за икономическо и търговско сътрудничество в рамките на „Един пояс, един път\", с натрупани инвестиции от 25,5 милиарда щатски долара. Над 3 800 са компаниите в зоните за сътрудничество, които предоставят близо 220 000 работни места. С новата политика, която позволява на китайските семейства да имат по две деца, в китайските болници се появи недостиг на акушерки. До скоро едва четири университета подготвяха кадри в тази сфера, докато сега броят им е вече над 20.", "date": "2018.06.08", "title": "Китайските университети предлагат нови специалности за кандидат-студентите"}
{"url": "https://www.24chasa.bg/novini/article/6903165", "text": "В момента България изразходва 1,4 на сто от брутния вътрешен продукт (БВП) за отбрана, съобщи вицепремиерът Красимир Каракачанов в кулоарите на срещата на министрите на отбраната от НАТО, цитиран от БТА. Той уточни, че решението на пакта за сътрудничество с ЕС за развитие на инфраструктура с двойно предназначение не касае допълнителни разходи за нашата страна. Каракачанов поясни, че става дума за преодоляването на законодателни пречки пред бързото движение на военни сили в Европа. По отношение на България не виждам необходимост от допълнителни разходи, добави той. Вицепремиерът коментира в отговор на въпрос, че ако Атина и Скопие постигнат до срещата на върха на НАТО през юли решение по въпроса за името, възможностите за покана към Македония за преговори за присъединяване към пакта стават доста по-реални. Той отбеляза, че решението е свързано и със законодателни и конституционни промени. Каракачанов заяви, че България не трябва да губи позициите си като страна производител на атомна електроенергия. От водеща страна, в момента изоставаме, а след 15 години от износител ще се превърнем във вносител на електроенергия, посочи той. Проектът за АЕЦ-Белене винаги е бил защитаван от мое име и от името на партията, която представлявам. Мисля, че правителството намери правилно решение, което предложи на парламента и парламентът вчера го одобри, добави вицепремиерът в отговор на въпрос. България е направила огромни инвестиции в проекта - и по отношение на площадка, инфраструктура и купуване на двата реактора. Оттук нататък трябва да се потърси стратегически инвеститор, който, без да търси специални гаранции за количества и цена на тока, да инвестира в този проект, да го завърши и държавата да има участие с направените досега инвестиции. Въпросът с АЕЦ-Козлодуй, дори да се удължи още срокът на реакторите, има край. От монополист износител на електроенергия на Балканите, ще се превърнем в консуматор. Защо - защото има някакви политици, бих ги нарекъл \"псевдополитици\", в България, които чисто идеологически, без да разсъждават за интересите на държавата, си играят на леви и десни, на русофили и русофоби, и по този начин търсят евтини политически дивиденти, коментира Каракачанов.", "date": "2018.06.08", "title": "Каракачанов: България изразходва 1,4% от БВП за отбрана"}
{"url": "https://www.24chasa.bg/novini/article/6903168", "text": "Двама поданици на Кралство Нидерландия са задържани за 72 часа с постановление на Варненската окръжна прокуратура с обвинение за контрабанда на над 16 тона прекурсори. Престъплението е в особено големи размери и представлява особено тежък случай. Предполага се, че задържаните холандци са част от международен канал за дрога. \"Мъжете са арестувани вчера в София, след пристигането им в България. Вероятно утре ще бъдат доведени в съда във Варна. Окржна прокуратура ще поиска и за двамата постоянни мерки за неотклонение задържане под стража. Спрямо тях е повдигнато обвинение, че след предварителен сговор, в условията на продължавано престъпление, чрез използване на документи с невярно съдържание, на три пъти са извършили контрабанда в особено големи размери, представляващо особено тежък случай\", каза окръжният прокурор на морската столица Владимир Чавдаров. Първото количество е 4,297 тона прекурсор PMK, второто е 7,525 тона препрекурсор APAA. При третия случай на контрабанда през българската граница количеството внесен прекурсор от вида APAAN е било 4,400 тона. Стоката е пристигнала на пристанище Варна-запад с кораби. По разследването, ръководено от окръжна прокуратура Варна, са работили и агенти на ДАНС, служители на агенция \"Митници\" и Дирекцията на Националната полиция. Решаващо за разкриване на извършителите и тяхната престъпната дейност е било участието на прокурори от Международния отдел на ВКП. Случаят е регистриран като международен казус в EUROJUST –Хага.", "date": "2018.06.08", "title": "Задържаха двама холандци за контрабанда на над 16 тона прекурсори"}
{"url": "https://www.24chasa.bg/novini/article/6903174", "text": "Кабинетът на косовския президент Хашим Тачи платил от бюджета на Косово 517 198 евро на американска лобистка компания, близка до президента на САЩ Доналд Тръмп, съобщи МИА. В договора с компанията \"Балард партнърс\" се посочва, че тези над половин милион евро са платени за \"консултантски услуги\" за нуждите на косовското президентство, предава БТА. Според косовската телевизия КТВ компанията не е избрана случайно с оглед на близостта на нейните ръководители с администрацията на президента Тръмп, с когото Тачи иска да се срещне в Белия дом. Информацията потвърдил и самият шеф на компанията Брайън Балард, чийто правен отдел съобщи, че на 20 април той се е срещнал с Тръмп и му предал искането от посланичката на Косово във Вашингтон Вльора Читаку за среща с Хашим Тачи. Съмненията за злоупотреба с държавни пари от страна на Тачи бяха повдигнати от парламентарната опозиция в Косово, след което бе обявено, че фактите ще бъдат утвърдени от парламентарна комисия, която се очаква да бъде формирана за този случай.", "date": "2018.06.08", "title": "Тачи похарчил над 500 000 евро държавни пари за лобиране за среща с Тръмп"}
{"url": "https://www.24chasa.bg/novini/article/6903162", "text": "Очакваме да имаме много засилен интерес от страна на руските туристи към България през 2019 г., имаме подкрепата и на премиера Бойко Борисов и на президента на руската федерация Владимир Путин, заяви в Бургас министърът на туризма Николина Ангелкова. Тя разясни, че България се рекламира интензивно чрез руски телевизии и интернет портали. \"Използваме почти всички канали за реклама на страната ни. Година на туризма на Русия в България и на България в Русия означава, че руските региони и руските агенции и администрация ще имат специален фокус към нашата страна. Това почти сигурно значи, че България ще бъде в ТОП 3 на предпочитаните дестинации\", обясни Ангелкова. Според нея до този момент е направено достатъчно за облекчаването на визовия режим за руски граждани, наети са допълнително служители в консулските ни служби.", "date": "2018.06.08", "title": "Чакаме повече руски туристи догодина"}
{"url": "https://www.24chasa.bg/novini/article/6903207", "text": "36-годишна варненка бе задържана в събедната зала и отведена под конвой, след като състав на Варненския окръжен съд я призна за виновна за разпространение на наркотици и й даде 2-годишна ефективна присъда. Освен това дамата ще трябва да плати 5000 лв. глоба. Двамата й съучастници получиха условни наказания. Б.С. е с висше икономическо образование, но \"заработвала\" допълнително като продавала хероин и амфетамини. Престъплението, заради което младата жена влиза в затвора, е било извършено в изпитателния срок на предходна условна присъда, отново за наркотици. Приятелят й - 35-годишният Д. М., бе осъден на 2 условно с 4-годишен изпитателен срок за същото престъпление. Веднага след като стана ясно решението на съда, държавното обвинение заяви, че ще внесе протест в Апелативния съд срещу условното му наказание. Той също ще плати глоба в размер на 5000 лева. Съучастникът им К. Ст. от Варна е бил признат за виновен за държане на забранени от закона наркотични вещества. При условията на съкратено съдебно следствие той получи наказание 3 месеца лишаване от свобода с 3-годишен изпитателен срок. На 14 ноември 2017 г. 36-годишната жена била засечена в момента, в който продавала дрога на двама наркозависими. Приятелят й също бил задържан при продажбата на амфетамин. При претърсване в дома му са иззети наркотични вещества на стойност около 100 лева. Така при операцията на полицията в полезрението попаднал и 35-годишният К. При извършения обиск в него е намерен амфетамин.", "date": "2018.06.08", "title": "Задържаха варненка в съдебната зала"}
{"url": "https://www.24chasa.bg/novini/article/6903219", "text": "Мъжките бутилконоси делфини имат индивидуални \"имена\" и ги използват, за да се викат и да си дават сигнали, съобщи ДПА. Това са единствените други същества, освен хората, които използват \"имена\", изтъкнаха учените от университета на Западна Австралия. При бутилконосите делфини, наричани също афали, това са подсвирвания и цвърчене, предава БТА. Биоложката Стефани Кинг изследва делфини в Залива на акулите, на 831 км северно от Пърт. Тя установи, че малки групи мъжки, които нямат родствена връзка, се викат с определени сигнали, когато действат заедно, за да привлекат самотни женски, или да откраднат женска от други групи. \"Тези подсвирвания не са вродени - каза Кинг. - По-скоро всеки делфин си изработва характерно подсвирване през първите месеци от живота, което е структурно уникално и е различно от това на спътниците му\". Подсвирванията са сравними с човешки имена. Делфините ги използват, за да се представят, или за да имитират други, когато се обръщат към тях. \"Това дава възможност на мъжките делфини да разпознават приятели и съперници в социалната си мрежа. Афалите помнят характерните подсвирвания на други свои събратя дори след като са били разделени с тях 20 години\" - каза Стефани Кинг.", "date": "2018.06.08", "title": "Делфините се наричат с индивидуални \"имена\""}
{"url": "https://www.24chasa.bg/novini/article/6903232", "text": "Министерството на труда и социалната политика (МТСП) е предприело конкретни действия за реформиране на политиките за интеграция на хората с увреждания. Това е съобщил министърът на труда и социалната политика Бисер Петков при откриването на Международна конференция на тема \"Инвестиции в независим живот\". Събитието се организира от Европейския форум по уврежданията, Европейската мрежа за независим живот и Центъра за независим живот в София, информира МТСП. В новия закон ще бъде разписан нов тип социална оценка, която да е съобразена с индивидуалните потребности на хората с увреждания. Целта е постигане на индивидуален подход при оценяването, адекватна преценка на най-подходящия вид подкрепа, съобразен с индивидуалните нужди и възможности за интеграция на лицето с увреждане, което да му осигури възможност да води независим живот в общността, уточнил Петков. Той допълнил, че целта е по-ефикасното насочване на бюджетните разходи към хората, имащи реална необходимост от тях за компенсиране на наличните им дефицити и за преодоляване на ежедневно срещаните затруднения в жизнената и архитектурната среда. Предвижда се в закона да се регламентира и на нов подход при определяне на необходимия размер на финансова подкрепа към лицата с увреждания - т. нар. лична помощ.", "date": "2018.06.08", "title": "Работна група към социалното министерство готви нов Закон за хората с увреждания"}
{"url": "https://www.24chasa.bg/novini/article/6903245", "text": "МВнР реагира веднага на изказването на президента на Турция Реджеп Ердоган, заяви вицепремиерът и министър на външните работи Екатерина Захариева в рамките на парламентарния контрол на депутатски въпрос за реакцията и предприетите мерки от Министерството на външните работи по повод изказване на 11.03.2018 г. на Ердоган, касаещо население и територия в пределите на Република България, предаде БТА.  Захариева припомни, че това е било второ такова изказване, като първото е било през декември. И в двата случая МВнР реагира веднага с ясна позиция, че това е неприемливо за нас, заяви вицепремиерът. Тя отбеляза, че премиерът Бойко Борисов е поставил този въпрос на срещата с президента Ердоган през март и е получил уверение, че това не касае реалните граници и Турция няма никакви териториални претенции. В отговор на друг депутатски въпрос Екатерина Захариева подчерта, че политиката на България към Турция, а и към всички държави, се основава на принципа на добросъседство, взаимно уважение и ненамеса във вътрешните работи.", "date": "2018.06.08", "title": "Захариева: Реагирахме незабавно на изказването на Ердоган за Кърджали"}
{"url": "https://www.24chasa.bg/novini/article/6903291", "text": "Апелативен съд в Сараево днес нареди да бъде проведен нов съдебен процес срещу бившия мюсюлмански командир Насер Орич, който бе оправдан миналата година по обвинение във военни престъпления срещу сърби по време на конфликта в страната от 1992-95 г., съобщи Ройтерс, цитирана от БТА.  Орич ръководеше защитата на Сребреница, обсаден град, който бе превзет от босненските сръбски сили през 1995 г., които след това убиха над 8000 мюсюлмански мъже и момчета в най-ужасното клане в Европа след Втората световна война. Босненският съд за военни престъпления оправда Орич и неговия съратник Сабахудин Мухич през октомври по обвинения, свързани с убийството на трима сръбски цивилни в и около Сребреница по-рано по време на войната. Босненските мюсюлмани, които смятат Орич за герой, се зарадваха на оправдателната присъда, но сърбите, за които Орич и неговите войници са престъпници, осъдиха решението на съда. Международният трибунал за военните престъпления в бивша Югославия в Хага оправда Орич през 2008 г., но той бе арестуван отново през юни 2015 г. по заповед за арест, издадена от Сърбия, обвиняваща го в убийството на трима босненски србски военнопленници в началото на конфликта.", "date": "2018.06.08", "title": "Босненски съд нареди нов съдебен процес на защитник на Сребреница"}
{"url": "https://www.24chasa.bg/novini/article/6903312", "text": "Талантливият водещ Антъни Бурдейн, завладял зрителите на CNN по цял свят, е починал на 61 години. Новината потвърдиха от CNN и съобщиха, че причината за смъртта е самоубийство. Открит е мъртъв в хотелската си стая. Антъни Бурдейн е известен американски ресторантьор, телевизионна личност и автор на много книги, касаещи ресторантьорският бизнес. Бордайн беше майстор в занаятите си - първо в кухнята, а след това и медиите. Чрез своите телевизионни предавания и книги той изследва човека и помага на аудиторията да мисли различно за храната, пътуването и себе си, пишат от CNN. По пътя си той е печелил всички награди, които индустрията може да предложи.  Той е бил във Франция и е работил но нови серии от своята поредица за CNN. ", "date": "2018.06.08", "title": "Известният водещ Антъни Бурдейн се е самоубил"}
{"url": "https://www.24chasa.bg/novini/article/6903528", "text": "Служебните бележки с резултатите от положените изпити от националното външно оценяване за седмокласниците ще се получават от 13 юни от училището, в което се обучава ученикът в седми клас. Тази информация към седмокласниците и техните родители отправя началникът на Регионалното управление на образованието /РУО/ в София Ваня Кастрева в сайта на РУО. Резултатите от национален/областен кръг на олимпиадите по физика, химия и опазване на околната среда, по биология и здравно образование, и по география и икономика, както и от Пролетното състезание по физика и от Националното състезание \"Акад. Любомир Чакалов\", които са балообразуващи за кандидатстване в Националната природо-математическа гимназия \"Акад. Любомир Чакалов\", ще бъдат въведени служебно. След получаване на служебната бележка с оценките от изпитите и свидетелството за завършен седми клас се подава заявление /по образец/ за участие в първия етап на класирането - в срок от 20 до 26 юни. Заявлението може да бъде подадено онлайн или на хартиен носител в съответното училище-гнездо. Заявлението на хартиен носител може да се получи в избраното от учениците и техните родители училище-гнездо или да се попълни и разпечата от сайта на РУО-София. \"Обръщам внимание, че ако има вече въведено заявление /online или на хартия/, системата не позволява въвеждането на ново заявление\", обяснява Ваня Кастрева. Тя допълва, че медицинското свидетелство е необходимо при кандидатстването в паралелки с професия или специалност. \"Попълването на заявлението трябва да се извърши много внимателно и добре обмислено. Подредбата на училищата трябва да се осъществи от най-желаните низходящо към по-малко желаните профили, професии и специалности на конкретните училища\", съветва Ваня Кастрева седмокласниците и техните родители.", "date": "2018.06.08", "title": "Служебни бележки с резултати от изпитите на седмокласниците ще се получават от 13 юни"}
{"url": "https://www.24chasa.bg/novini/article/6903543", "text": "Президентът на САЩ Доналд Тръмп призова днес за връщане на Русия в Г-7, предадоха Асошиейтед прес и ТАСС. \"Русия трябва да присъства на срещата (на Голямата седморка), трябва да бъде част от това\", каза Тръмп пред репортери, предаде БТА.  Русия бе изгонена от елитния клуб през 2014 г. заради анексията на Крим и подкрепата за сепаратистите в Източна Украйна, припомня АП. Агенцията отбелязва, че американският специален прокурор Робърт Мълър води разследване за евентуален таен сговор между предизборния екип на Тръмп и Русия за президентските избори в САЩ през 2016 г.", "date": "2018.06.08", "title": "Тръмп: Русия трябва да присъства на срещата на Г-7, трябва да участва в това"}
{"url": "https://www.24chasa.bg/novini/article/6903539", "text": "Учениците, които през следващата учебна 2018/2019 година ще придобият основно образование след завършен седми клас, са първият випуск, обучаван в съответствие със Закона за предучилищното и училищното образование. Това съобщават от пресцентъра на Министерството на образованието и науката във връзка със зачестили запитвания по отношение на свидетелството за основно образование на тези ученици и приема им в гимназиален етап. Свидетелството за основно образование, което е документ за завършена степен, няма да включва средноаритметична оценка от изучаваните предмети в пети, шести и седми клас, а оценките за всяка от годините. Като елемент на балообразуването за приемане в профилираните и в професионалните училища, ще се включват само оценки от изучавани учебни предмети в седми клас, информират от МОН.", "date": "2018.06.08", "title": "Седмокласниците догодина са първият випуск, обучаван по новия училищен закон"}
{"url": "https://www.24chasa.bg/novini/article/6903547", "text": "Президентът на САЩ Доналд Тръмп заяви днес, че съвети от демократите за Северна Корея не са му нужни. Те \"не направиха НИЩО\" по ядрената програма на Пхенян при управлението на Обама, написа в Туитър Тръмп, цитиран от Асошиейтед прес и БТА. Водачът на демократите в Сената Чък Шумър изрази безпокойство пред репортери тази седмица, че желанието на президента за сделка може да обвърже САЩ и съюзниците им с неблагоприятни условия. Демократите изпратиха писмо до Тръмп, в което излагат своето виждане какви би трябвало да са условията за насрочената следващата седмица среща на високо равнище. В Туитър Тръмп подчерта, че Шумър и други демократи не са могли да договорят такава среща със севернокорейския лидер. \"Шумър се провали със Северна Корея и Иран, не ни трябват съветите му!\", заяви той.", "date": "2018.06.08", "title": "Тръмп: Не ми трябват съвети от демократите\nза Северна Корея"}
{"url": "https://www.24chasa.bg/novini/article/6903544", "text": "Американският фотограф Дейвид Дъглас Дънкан, който бе приятел на Пикасо и стана известен със снимките си от Корейската война, е починал на 102-годишна възраст в болница на Лазурния бряг във Франция, оповести музеят \"Пикасо\" в Антиб, цитиран от Франс прес и БТА. \"Дейвид Дъглас Дънкан, който живееше на Лазурния бряг от 1960 г., почина вследствие на заболяваане от пневмония, заобиколен от близките си\", заяви директорът на музея Жан-Луи Андрал, като потвърди информация на местния в. \"Нис матен\". - Той за пръв път среща Пикасо през 1956 г. и двамата остават приятели до смъртта на художника през 1973 г. Впоследствие Дейвид се сприятелява с вдовицата му Жаклин и дъщеря му Жаклин.\"", "date": "2018.06.08", "title": "На 102 години от пневмония почина известният фотограф Дейвид Дъглас Дънкан"}
{"url": "https://www.24chasa.bg/novini/article/6903585", "text": "22-годишната Симона Тодорова, която бе простреляна в Слънчев бряг, вече реагира на определени сигнали, но лекари все още я държат седирана  /упоена - б.р./ заради тежките мозъчни травми. От болницата уточниха пред \"24 часа\", че момичето е със стабилни показатели, продължава битката за възстановяване на жизнено важни функции. Рано е обаче да се каже дали тя ще се възстанови напълно, тъй като куршумът е засегнал важни мозъчни центрове. 22-годишната красавица от Дряново е в реанимацията на УМБАЛ Бургас, където бе приета на 2 юни вечерта.  Симона диша самостоятелно, отваря и затваря очи, довериха запознати. Медици от отделението споделят, че до сега не са имали случай на оцелял пациент, прострелян в главата, но Симона явно е късметлийка, а освен това тя бе оперирана от известния бургаски неврохирург д-р Николай Недев. Целият екип на реанимация прави и невъзможното младото момиче да бъде върнато към живота, коментират от болницата. Задръжаният за стрелбата по Симона Михаил Станчев, който преди да рани приятелката си, застреля хазартния бос Коста Николов-Миджурина, от когото ревнувал, остава в ареста. Той няма да обжалва мярката си за неотклонение пред Бургаския апелативен съд.", "date": "2018.06.08", "title": "Простреляната Симона с първи реакции, но все още леко упоена"}
{"url": "https://www.24chasa.bg/novini/article/6903593", "text": "Кметът на София Йорданка Фандъкова и игуменката на Драгалевския манастир сестра Серафима запознаха днес българския патриарх Неофит с идеята за изграждането на училища на терени на манастира. Това съобщи пресцентърът на Столичната община. Терените се намират в кварталите \"Манастирски ливади-изток\", \"Кръстова вада\" и \"Витоша ВЕЦ-Симеоново\" и са собственост на манастира. Като свободноизбираем предмет в двете училища, ще се изучава религията, а от Патриаршията са уверили столичния кмет Фандъкова, че въпросът ще бъде обсъден от Светия синод в най-скоро време. На срещата са присъствали кметът на район \"Лозенец\" Любомир Дреков и кметът на район \"Триадица\" Николай Терзиев", "date": "2018.06.08", "title": "Фандъкова и патриарх Неофит обсъдиха изграждането на училища на църковни имоти"}
{"url": "https://www.24chasa.bg/novini/article/6903596", "text": "Апелативният специализиран наказателен съд наложи 5-годишни ефективни присъди и глоба от 50 000 и 15 000 лв. на две лица обвинени за трафик на хероин от Гърция към България, съобщиха от пресцентъра на прокуратурата. Първоначално лицата били признати за невиновни, но втората съдебна инстанция е решила обратното, като е потвърдила и 4-годишната присъда на третия подсъдим по делото. Трафикантите са задържани на ГКПП \"Кулата\" преди около 6 години, след като в единия от двата автомобила, с които пътували от гръцкия град Серес, са били намерени 2.226 кг хероин. Наркотикът бил поставен в акумулатора на една от колите. За целта в кожуха на батерията бил поставен по-малък акумулатор, а оставащата кухина послужила за тайник. Освен затвор и глоби за трафикантите Апелативният специализиран наказателен съд присъди и отнемане на двата автомобила, използвани за пренасянето на наркотици, в полза на държавата.", "date": "2018.06.08", "title": "Спецапелативният съд осъди на 5 години двама обвинени за трафик на хероин"}
{"url": "https://www.24chasa.bg/novini/article/6903592", "text": "Споразумението за реадмисия на мигранти между Гърция и Турция трябва да продължи да се прилага, е заявил днес говорителят на Европейската комисия (ЕК) по темите на миграцията Наташа Берто, цитирана от агенция АНА-МПА. Берто е направила това изявление, след като вчера турският министър на външните работи Мевлют Чавушоглу каза, че Турция е замразила мигрантското споразумение с Гърция в отговор на освобождаването от гръцкия съд на осемте турски военни, които избягаха в Гърция след опита за преврат в Турция през юни 2016 г. Берто каза още, че Европейската комисия и по-специално еврокомисарят по миграцията Димитрис Аврамопулос се намира в постоянен контакт както с гръцките, така и с турските власти. Говорителят заяви още, че споразумението между Гърция и Турция е предпоставка за отпадането на визите за турските граждани, предаде БТА. Запитана дали ЕК е обезпокоена от евентуално увеличаване на мигрантските потоци от Турция към Гърция, Берто отговори, че според оценките това не се очаква, но добави, че през 2017 и 2018 г. по силата на въпросното споразумение между двете страни са били върнати едва 25 мигранти. Говорителят на германското министерство на външните работи Мария Адебар е изразила надежда, че въпросът с решението на Турция да замрази споразумението с Гърция ще бъде решен чрез диалог между двете страни. Тя е подчертала, че според информацията, която има германското правителство, \"вчерашните развития не засягат споразумението (на Турция) с ЕС\". Споразумението за реадмисия между Гърция и Турция се отнася само до връщането на нелегални мигранти от вътрешността на Гърция, докато по-общото споразумение за реадмисия между ЕС и Турция регулира въпроса с мигрантите, които се намират на гръцките острови. Според данни на ЕК от март 2016 г. до сега общо в Турция са върнати 600 мигранти по споразумението между Гърция и Турция и 1624 по споразумението между ЕС и Турция. В коментар по темата \"Катимерини\" пише, че двустранният протокол за реадмисия между Турция и Гърция от 2001 г. е дал минимални резултати, особено през последните години. Според данните на изданието през 2016 г. по него в Турция са върнати 1183 чужденци, през 2017 г. 21, а през 2018 - само 5.", "date": "2018.06.08", "title": "ЕК: Гърция и Турция трябва да продължат да прилагат споразумението за реадмисия на мигранти"}
{"url": "https://www.24chasa.bg/novini/article/6903610", "text": "От Държавния фонд \"Земеделие\" са преведени 46 865 716 лв. на 3625 земеделски стопани с одобрени заявления по направленията \"Биологично растениевъдство\", \"Биологично пчеларство\", \"Биологично животновъдство\", както и на тези, заявили повече от едно от тези направления по мярка 11 - \"Биологично земеделие\", от Програмата за развитие на селските райони /ПРСР 2014-2020/ за Кампания-2017. Това съобщиха от пресслужбата на фонда. Ставките, по които се извършва оторизацията на субсидиите, са регламентирани в Наредба 4 за прилагане на мярка 11 - \"Биологично земеделие\", от ПРСР - 2014-2020 г. Подпомагането по мярката е във вид на годишно компенсаторно плащане за земеделски стопани, които доброволно извършват биологични практики. От Европейския земеделски фонд за развитие на селските райони се осигуряват 75 на сто от средствата, а останалите - от националния бюджет.", "date": "2018.06.08", "title": "Изплатени са над 46 млн лева на 3625 земеделски стопани"}
{"url": "https://www.24chasa.bg/novini/article/6903608", "text": "Русия е съсредоточила в голяма степен вниманието си върху други формати, а не върху Г-7, заяви прессекретарят на руския президент Владимир Путин Дмитрий Песков, цитиран от ТАСС и БТА. Песков, който придружава Путин при посещението му в Китай, каза това в реакция на призива на президента на САЩ Доналд Тръмп за връщане на Русия в Голямата седморка. \"Поставяме акцент на други формати\", заяви лаконично прессекретарят на руския президент. По-рано тази седмица Песков отбеляза, че с годините Г-7 става \"все по-малко актуална\" за Русия, на фона на \"стремителното нарастване на значението и актуалността на такива формати като Г-20\", припомня ТАСС. Г-7 е неформално обединение на най-развитите индустриални страни. Тя включва САЩ, Канада, Япония, Германия, Франция, Великобритания и Италия. Русия стана през 1997 г. пълноправен член на седморката, която се превърна в Г-8. Тя обаче бе изключена от групата през 2014 г. заради анексията на Крим и конфликта в Източна Украйна. Годишната среща на върха на Г-7 е днес и утре в канадския курорт Ла Малбе.", "date": "2018.06.08", "title": "Песков: Русия концентрира вниманието си върху други формати, а не върху Г-7"}
{"url": "https://www.24chasa.bg/novini/article/6903609", "text": "Руският президент Владимир Путин заяви след разговори с държавния глава на Китай Си Цзинпин в Пекин, че последните контакти със Северна Корея са потвърдили готовността на Пхенян за конструктивна работа, предадоха Ройтерс и ТАСС. Путин каза на пресконференция, че \"Русия и Китай имат интерес на Корейския полуостров и в Североизточна Азия като цяло да има мир и стабилност\". В обща декларация, подписана от Путин и Си, се казва, че Русия и Китай ще подкрепят извършването на необходими и разумни реформи в ООН, включително в Съвета за сигурност. Двете държави се обявяват също срещу едностранните икономически санкции, които не са одобрени от ООН, срещу нарушаването на стратегическия баланс в сферата на противовъздушната отбрана и за сътрудничество в борбата с тероризма и срещу намесата във вътрешните работи на други държави. Китай и Русия ще засилят сътрудничеството в различни международни формати в условията на сложна световна обстановка, обяви на пресконференцията в китайската столица президентът Си. Той добави, че Москва и Пекин заедно ще защитават многополюсния световен ред въз основа на принципите от устава на ООН и ще подпомагат по-нататъшната демократизация на системата на международните отношения. Сътрудничеството между Русия и Китай е на най-високото си равнище в историята, заяви Путин, цитиран от Асошиейтед прес. Агенцията отбелязва, че руският президент е подчертал как натискът на Запада е увеличил политическото и икономическото значение на Китай за Русия. Си каза, че развиването на двустранното сътрудничество винаги е било приоритет за Пекин и Москва. След срещата китайският президент удостои руския си колега с новоучредения орден \"Дружба\" на пищна церемония. Путин стана първият чуждестранен лидер, получил това високо китайско отличие, отбелязва ТАСС. Руският президент е в Китай от 8 до 10 юни. След разговорите в Пекин Путин и Си заминаха с високоскоростен влак за град Тянцзин, за да гледат приятелския мач между младежките хокейни отбори на Русия и Китай. След това руският и китайският президент ще отидат в Циндао, където на 9 и 10 юни ще участват в срещата на високо равнище на Шанхайската организация за сътрудничество (ШОС).", "date": "2018.06.08", "title": "Путин: Русия и Китай имат интерес да има мир на Корейския полуостров и в Азия"}
{"url": "https://www.24chasa.bg/novini/article/6903728", "text": "Руският космически кораб \"Союз МС-09\", превозващ космонавт и двама астронавти на борда, се скачи с Международната космическа станция (МКС), предадоха световните информационни агенции. Корабът беше изстрелян в сряда от космодрума Байконур в Казахстан с ракета-носител \"Союз-ФГ\". Със \"Союз МС-09\" на МКС пристигнаха руският космонавт Сергей Прокопиев, германският астронавт Александър Герст от Европейската космическа агенция (ЕКА) и астронавтката от НАСА Серена Ауньон. Прокопиев, Герст и Ауньон се присъединяват към намиращите се на МКС руски космонавт Олег Артемиев и американците Андрю Фойстел и Ричард Арнолд, предаде БТА. Мисията на новия екипаж ще продължи 187 денонощия. За този период са планирани скачвания с руския товарен кораб \"Прогрес МС\" и американския \"Дракон\", десетки изследвания и експерименти, излизане в открития космос по руската програма през август. За Александър Герст това е втора мисия до МКС, а за Сергей Прокопиев и Серена Ауньон - първа.", "date": "2018.06.08", "title": "Космическият кораб \"Союз МС-09\" се скачи \nс Международната космическа станция"}
{"url": "https://www.24chasa.bg/novini/article/6903740", "text": "Oт 1-ви aвгycт тaзи гoдинa влacтитe нa китaйcкaтa „Cилициeвa дoлинa“ щe дaвaт лицeнзи зa тaкcитa caмo нa eлeктpoмoбили. Cпopeд плaнoвeтe, към 2020 гoдинa тaкcитaтa c ДBГ тpябвa нaпълнo дa изчeзнaт, предаде   кapкът oт гpaдcки aвтoбycи нa Шънджън вeчe e cъcтaвeн caмo oт eлeктpичecки мoдeли. A ceгa влacтитe ycкopявaт и eлeктpификaциятa нa тaкcимeтpoвия пapк. Taзи пpoгpaмa бe пpиeтa oщe пpeз 2010 гoдинa, нo нeйнaтa мaщaбнa peaлизaция зaпoчвa ceгa. Пpи тaкcимeтpoвитe aвтoмoбили пpoцecът зaпoчнa пpeз 2015 гoдинa. Kъм днeшeн дeн 60% oт гpaдcкитe тa?cитa ca eлeктpичecки. Ho влacтитe peшиxa дa пoдтикнaт нeщaтa. Oт 1 ви aвгycт нямa дa ce дaвaт лицeнзи зa тaкcимeтpoв пpeвoз нa aвтoмoбили c ДBГ. Haличнитe в пapкa бeнзинoви и дизeлoви aвтoмoбили щe мoгaт дa пpeвoзвaт пътници caмo дo изтичaнeтo нa ceгa дeйcтвaщият лицeнз. Kитaй oтнoвo дeмoнcтpиpa cвoя типичeн дъpжaвничecки пoдxoд, пpи кoйтo вcичкo ce peшaвa бъpзo, paдикaлнo и yдoбнo. Дo 22 юни вcички жeлaeщи мoгaт дa изпpaщaт cвoитe пpeдлoжeния и зaбeлeжки. Te щe бъдaт oтчeтeни, нo дaтaтa нямa дa бъдe пpoмeнянa. Kитaй вeчe e cвeтoвeн лидep в изпoлзвaнeтo нa eлeктpoмoбили. Пpeз минaлaтa гoдинa в cтpaнaтa ca пpoдaдeни нaд 50 милиoнa нoви eлeктpичecки aвтoмoбили.", "date": "2018.06.08", "title": "От 1 август всички таксита в Шънджън трябва да бъдат електрически"}
{"url": "https://www.24chasa.bg/novini/article/6903749", "text": "С решение на Надзорния съвет на здравната каса, още днес  , ще бъде изпратено до парламента. Окончателното решение дали професорът ще остане на поста или ще бъде избран нов шеф ще вземат народните представители. Законът не е определил в какъв период трябва да стане това. Това съобщи говорителят на здравната каса Багряна Маркова, след като на свое редовно заседание, надзорниците взеха решение да препратят писмото на проф. Плочев. Над 3 месеца управителят на касата е в болничен. По закон той трябва да уведоми надзора, ако не може да се върне на работа след този период. В този случай, като избран от народните представители, същите решават и дали да се избере нов шеф на касата. Кога ще се случи това, предстои да стане ясно.", "date": "2018.06.08", "title": "Парламентът ще решава да има ли нов шеф здравната каса"}
{"url": "https://www.24chasa.bg/novini/article/6903744", "text": "Президентът на САЩ Доналд Тръмп заяви тази сутрин, че първата дама Мелания Тръмп иска да присъства на срещата на високо равнище на Г-7, която се провежда този уикенд в Квебек. Лекарите обаче са забранили на Мелания да лети в продължение на един месец, предава изданието \"Политико\".  \"Операцията е продължила почти 4 часа\", каза Тръмп. Първата дама се лекува миналия месец заради доброкачествено бъбречно заболяване. Тя направи първата си публична изява по време на брифинг в сряда. Отсъствието й от публични събития предизвика редица реакции. \"Фалшивите новини в медиите бяха толкова несправедливи и порочни за моята съпруга и нашата велика първа дама Мелания. По време на възстановяването си от операцията те съобщаваха какво ли не - от наближаваща смърт, до лифтинг - всички фалшиви. Тя се справя много добре! \", коментира Тръмп.", "date": "2018.06.08", "title": "Тръмп: Мелания няма да може да лети със самолет един месец заради операцията"}
{"url": "https://www.24chasa.bg/novini/article/6903780", "text": "За нови нарушения на гръцкото въздушно пространство от турски военни самолети съобщава гръцката обществена телевизия ЕРТ, като се позовава на гръцкия Генерален щаб. В ранния следобед в петък формация от четири турски самолета е навлязла в Района за полетна информация на Атина между островите Лимнос и Лесбос, без за това да е бил подаден полетен план, предаде БТА.  Малко по-късно два турски изтребителя F-4 от формацията са прелетели на два пъти над островната група Фурни в източната част на Егейско море. Турските изтребители са били засечени и пресрещнати от гръцки изтребители. Телевизията припомня, че преди три дни четири турски изтребителя прелетяха над островите Маврия, Левита, Кинарос и Агатониси, които също се намират в близост до турските брегове. Гръцките медии съобщават и за девет нарушения на гръцкото въздушно пространство в четвъртък.", "date": "2018.06.08", "title": "Нови нарушения на гръцкото въздушно пространство от турски бойни самолети"}
{"url": "https://www.24chasa.bg/novini/article/6903843", "text": "Джихадисти от групировката \"Ислямска държава\" (ИД) превзеха днес част от град Букамал в Източна Сирия, предаде Франс прес, цитирана от БТА.  Те извършиха десет самоубийствени атаки, при които загинаха 25 членове на правителствените сили, съобщи Сирийският център за наблюдение на човешките права. Четири от атаките са били с коли бомби, посочва директорът на центъра Рами Абдел Рахман. \"Тази изненадваща атака е първата в Букамал, след като силите на президента Асад отвоюваха града от ИД през ноември\", съобщава Абдел Рахман и допълва, че сраженията продължават в центъра на града. При атаката са загинали 18 джихадисти, 10 от които са атентаторите самоубийци. Най-малко 22-ма бойци на режима, сред тях 11 войници от сирийската армия, бяха убити вчера при джихадистки нападения в пустинните райони на провинция Суейда в Източна Сирия. Силите на режима в Дамаск, подкрепени от руската авиация и съюзнически милиции, превзеха от \"Ислямска държава\" Дейр аз Зур и Букамал през ноември 2017 г.", "date": "2018.06.08", "title": "\"Ислямска държава\" превзе част от град Букамал в Източна Сирия"}
{"url": "https://www.24chasa.bg/novini/article/6903847", "text": "Високопоставен представител на управляващата в Румъния Социалдемократическа партия (СДП) заяви днес, че на насрочения за утре протестен митинг на партията се очаква да присъстват между 400 000 и 600 000 души, тоест в пъти повече от първоначалните очаквания на организаторите, предаде Медиафакс. \"Присъствието на утрешния митинг ще превиши поне 3-4 пъти цифрите, които бяхме прогнозирали първоначално\", заяви за агенцията Кодрин Щефанеску, заместник генерален секретар на СДП. Той уточни, че първоначално се е очаквало в митинга да се включат 150 000 души. \"Подготвени сме за огромен поток от хора, които искат да участват в протестния митинг срещу паралелната държава и срещу системата на Секуритате\", подчерта Щефанеску, като уточни, че в митинга ще участват не само членове на партията, но и хора, които искат да протестират срещу злоупотребите в правосъдието. По думите му желаещите да се включат в събитието от окръзи като Констанца, Вранча, Олт, Долж, Гюргево, Вълча Арджеш, Яш, многократно са превишили транспортния капацитет на организаторите. \"За всяко място в автобусите или автомобилите, които тръгват (към Букурещ), има борба\", посочи той. Щефанеску уточни, че младите хора ще дойдат в Букурещ с личните си автомобили, а влаковете от цялата страна в посока Букурещ ще бъдат пълни. СДП обяви, че в събота, 9 юни, ще организира на Площада на победата в Букурещ между 20.00 и 22.00 часа митинг срещу злоупотребите в правосъдието.", "date": "2018.06.08", "title": "Румънските социалдемократи очакват между 400 000 и 600 000 души на митинг в Букурещ утре"}
{"url": "https://www.24chasa.bg/novini/article/6903852", "text": "И аз и колегата Емил Радев получавахме сигнали, че горивата в България и в останалите страни са с различно качество. Съвместно отправяме предложение към ЕК за проект, който да гарантира контрол от танкера до колонката, за да няма манипулация. Това заяви евродепутатът Андрей Новаков пред БНТ. Днес в Народното събрание  евродепутатите обявиха, че започват битка срещу двойния стандарт в горивата. Двамата показаха 2 буркана с гориво, единият, зареден от Самоков - доста мътен, и бистър от Гърция. \"За да няма разнобой и пролука между всички законодателства искаме единен закон. Искаме платформа, чрез която да може човек сам да си провери, на човешки език, какво е горивото. Във всяка държава има отделни органи. Комуникацията между тях е трудна и производителите използват тази пролука\", обясни Новаков. \"Обяснението за разликата е, че има примеси. Чух толкова много истории за коли, които са се развалили. Органите в дадена държава си вършат работата. Това, което показахме днес, не е давано за проверка. Искаме да има равен подход за всеки потребител в ЕС, за да не третират българина с лошо гориво. Толкова много българи ми казват, че като заредят в Европа колата им върви по-добре, не пуши\", разказва той. \"Смятам, че имаме прогрес в двойния стандарт и в храните. Комисията отпусна бюджет. С колегата Радев поискахме проект и за това\", коментира евродепутатът. ", "date": "2018.06.08", "title": "Новаков: Много българи ми казаха, че като заредят в Европа, колата им върви по-добре"}
