{"url": "https://www.24chasa.bg/novini/article/6447888", "text": "Нападателите на детския отбор по гребане в Асеновград застават пред Темида. 11 роми отиват на съд за нанесен над състезателите побой, съобщи  Инцидентът стана в края на юни край язовир „40-те извора”, когато след скандал подсъдимите пребиха с камъни, тръби и тояги спортистите. След нападението две от момчетата в спортния клуб пострадаха сериозно, а в града се породи сериозно напрежение.", "date": "2017.09.14", "title": "11 роми, нападнали деца в Асеновград, отиват на съд"}
{"url": "https://www.24chasa.bg/novini/article/6447826", "text": "Генералният директор на ЮНЕСКО Ирина Бокова изнесе реч при откриването на Генералната асамблея на Blue Shield International, състояла се във Виена, Австрия на 13 септември т.г., в присъствието на заместник-кмета на Виена Йохан Гуденус и временния президент на Blue Shield International, Карл фон Хабсбург-Лотринген. „ЮНЕСКО и Blue Shield International споделят обща цел“, заяви генералният директор на публичната пленарна сесия. „Стремим се да защитим културните ценности и културното наследство на човечеството“, продължи Бокова, подчертавайки, че това е нещо повече от културен въпрос, „това е за подновяване на основните инструменти за изграждане на мир и сигурност.“ Генералният директор на ЮНЕСКО направи преглед на напредъка, постигнат с ратифицирането на Хагската конвенция на ЮНЕСКО от 1954 г. за защита на културните ценности в случай на въоръжен конфликт, от 128 държави, включително и от Обединеното кралство съвсем наскоро, което Ирина Бокова приветства като знак за подновения ангажимент на страната към мандата и работата на ЮНЕСКО. „Това е истинско свидетелство за ново глобално признание на ролята на културното наследство в съвременните конфликти и нашата роля е да превърнем това ново съзнание в ефективни мрежи, правоприлагащи инструменти и конкретни защитни мерки“, каза Бокова, припомняйки последните програми, водени от ЮНЕСКО за обучение на военни служители, полицейски сили и митнически служители в тази област. „От 1954 г. до сега изминахме дълъг път и все пак повече от всякога трябва да се стремим към мир“, допълни тя, призовавайки за по-силна координация между всички участници и за по-задълбочено сътрудничество между военни, съдебни, хуманитарни и културни експерти. Позовавайки се на неотдавнашното включване на историческия център на Виена в Списъка на застрашеното световно културно наследство, генералният директор припомни значението на града като „сърце на европейския дух и култура“ и изрази готовността на ЮНЕСКО да работи с Австрия за прилагане препоръката на Комитета за световно наследство, за да се гарантира опазването на града за бъдещите поколения.", "date": "2017.09.14", "title": "Ирина Бокова: Нужно е по-силно сътрудничество за опазване на културното наследство"}
{"url": "https://www.24chasa.bg/novini/article/6447843", "text": "Съветът на ЕС прие днес допълнителни санкции срещу Северна Корея съобразно секторните санкции, наложени от Съвета за сигурност на ООН на 5 август в отговор на продължаващата дейност по разработването на ядрено оръжие и балистични ракети при явно незачитане на предишните резолюции срещу Пхенян, съобщи пресслужбата на СЕ, предаде БТА. Съветът ще въведе своевременно допълнителните санкции, включени в последната резолюция на Съвета за сигурност на ООН от 11 септември, с която бяха въведени още санкции срещу КНДР, включително мерките, засягащи севернокорейските работници. Това отразява подхода, договорен от министрите на външните работи от ЕС на 7 септември в Талин. Новите мерки са насочени срещу основния износ на КНДР, като налагат пълна забрана върху целия износ на въглища, желязо и желязна руда, морски дарове, олово и оловна руда. Допълнителни санкции са насочени срещу извършваната от КНДР контрабанда на оръжие, срещу смесените й предприятия с чуждестранни дружества, банките и способността на страната да получава приходи и да получава достъп до международната финансова система. В допълнение страните от ЕС няма да позволяват на севернокорейски граждани да работят на тяхна територия, тъй като се предполага, че те получават приходи, които се използват в подкрепа на незаконните ядрени и балистични програми на КНДР. Държавите от ЕС ще забранят отварянето на нови съвместни предприятия, както и разширяването на съществуващите съвместни предприятия с допълнителни инвестиции с организации и граждани от КНДР. На 10 август Съветът на ЕС приложи допълнителните вписвания, въведени с резолюцията на Съвета за сигурност на ООН, като добави деветима граждани и четири организации, които подкрепят тези незаконни програми, към списъците на подлежащите на замразяване на имущество и ограничения за пътуване. Общо подлежащите на ограничителни мерки срещу КНДР са 62 граждани и 50 организации, както са посочени от ООН. ЕС определи самостоятелно 41 граждани и шест организации, включени в списъка.", "date": "2017.09.14", "title": "Съветът на ЕС прие допълнителни санкции\nсрещу Северна Корея"}
{"url": "https://www.24chasa.bg/novini/article/6447853", "text": "Министърът на образованието Красимир Вълчев преряза във Враца лентата на обновеното с държавни средства начално училище \"Св. Софроний Врачански\". Школото е с подменена фасада и ремонтиран покрив, направени са и вътрешни подобрения. Преди откриването възпитаници на училището посрещнаха министъра с богата художествена програма и му поднесоха здравец. Директорът на училището Антоанета Сиракова благодари на министъра и кмета на Враца Калин Каменов за съдействието, което са оказали за подобряване на училищния климат. Ремонтът е за около 136 000 лв., които отпусна образователното министерство. Вълчев посети и природо-математическата гимназия в града „Акад. Иван Ценов“ и проведе по-късно работна среща с директори на детски градини и училища от Врачанска област.", "date": "2017.09.14", "title": "Просветния министър откри обновено училище във Враца"}
{"url": "https://www.24chasa.bg/novini/article/6447850", "text": "Два опела са катастрофирали в района на Военна болница в Пловдив, съобщи пресцентърът на полицията. Шофьорката на единия е правела ляв завой и е отнела предимство. Жената е била откарана в болница. По предварителни данни не е тежко пострадала. Другият водач е без сериозни травми. Алкохолните проби и на двамата са отрицателни.  Според Трафикнюз след удара единият опел се е качил на тротоара, а вторият се е блъснал в стълб. За късмет по това време не е имало минувачи.", "date": "2017.09.14", "title": "Шофьорка отне предимство в Пловдив, откараха я в болница"}
{"url": "https://www.24chasa.bg/novini/article/6447848", "text": "Младата руска певица Рада Змихновская е починала в САЩ, предаде руският сайт life.ru. Според представители на групата рускинята е била в кома няколко дни след като получила кръвоизлив в мозъка. Преди няколко дни Рада пристигнала в Америка, на гости при приятел. Там тя получила кръвоизлив в мозъка и незабавно била откарана в болница. Лекарите положили неимоверни усилия, но не могли да я спасят. Рада Змихновская е бивша вокалистка на руската група Band'Eros. ", "date": "2017.09.14", "title": "Млада руска певица почина в САЩ"}
{"url": "https://www.24chasa.bg/novini/article/6447755", "text": "\"Когато прелистих енциклопедия \"София\", установих колко малко знаем и колко много научих от нея - например, че мястото, на което днес е сградата на БАН, е дарение от Книжовното дружество\", каза на премиерата на този нов енциклопедичен внушителен труд издателят на Медийна група България холдинг Венелина Гочева. В голямата зала на Българската академия на науките в присъствието на кмета на София Йорданка Фандъкова, зам.-кмета по културата д-р Тодор Чобанов и председателя на БАН акад. Юлиан Ревалски бе представено съвместното издание на авторски колектив на академията и КК \"Труд\" - луксозен двуезичен том (и на английски) с 450 статии и с над 700 илюстрации, графики и схеми - първо по рода си, посветено на столицата на България.  \"Впечатляващо издание - беше мнението на Йорданка Фандъкова. - Столичната община винаги е разчитала на БАН, а с помощта на КК \"Труд\" се е получил много добър продукт, който, както научавам, се ползва с голям интерес. София е сред малкото столици с енциклопедии. Радвам се, че избрахме този проект и чрез нашата културна програма подкрепихме финансово енциклопедия \"София\". Така имаме идеалната възможност да представим по най-добрия начин града си на нашите гости, особено в навечерието на председателството на ЕС\". Д-р Чобанов обеща енциклопедията да се предлага на най-добрите места в столицата. Венелина Гочева допълни, че това не е първата съвместна работа на КК \"Труд\" с БАН, преди това беше 12-томната \"История на България\". Тя е убедена, че пред тях има два пътя - да се направят подобни енциклопедии за големите български градове и, благодарение на големия материал, натрупан от журналистите от медийната група, да се надградят сайтовете на столицата. Всички участници в премиерата на енциклопедия \"София\" бяха на едно мнение - в резултат на съвместните усилия на БАН и КК \"Труд\" се е получил необикновен и ценен подарък за празника на София - 17 септември. А това е издание, от което отдавна градът, чиято история е съизмерима с тази на Рим, се нуждае.  Енциклопедия \"София\" може да се намери на Алеята на книгата на бул. \"Витоша\",  , а в бъдеще и във всички места, където минават български и чуждестранни туристи. Очаквайте още подробности за енциклопедията и какво ще научите от нея. Това е шанс за разходка през вековете.", "date": "2017.09.14", "title": "Представиха енциклопедия \"София\" в БАН, вижте къде да я откриете (Видео)"}
{"url": "https://www.24chasa.bg/novini/article/6447880", "text": "Окръжната прокуратура в Шумен предаде на съд 52-годишния Крум Д. от Кубрат за убийство на негов колега, извършено по особено мъчителен начин и с особена жестокост, съобщиха от пресцентъра на Апелативната прокуратура във Варна. Престъплението се наказва с \"лишаване от свобода\" от 15 до 20 години, доживотен затвор или доживотен затвор без замяна. Обвинителният акт е внесен от Окръжната прокуратура в Шумен в Окръжния съд в областния град само два месеца и половина след тежкото деяние. Домакинът обвинил госта си, че му откраднал пари. Заради изпития алкохол обвиняемият забравил, че малко по-рано във вилата пристигнала дъщеря му, на която дал пари за покупка на автомобили и нанесъл жесток побой на колегата си. Съдебномедицинската експертиза е описала, че жертвата е с 11 счупени десни и 10 леви ребра, носни кости и десетки травми по цялото тяло. Предстои делото срещу Крум Д. да бъде насрочено за разглеждане в Шуменския окръжен съд. Той е приведен във варненския затвор.", "date": "2017.09.14", "title": "Дават на съд обвиняем за убийството на негов колега в Шумен"}
{"url": "https://www.24chasa.bg/novini/article/6447890", "text": "Строителна фирма скъса кабел, собственост на ЧЕЗ Разпределение България, при несъобразени изкопни работи. В резултат днес следобед 1600 клиенти на компанията в София останаха без електрозахранване в продължение на 2 часа и 20 минути. Засегнати бяха Казичене и Кривина. Вчера следобед, отново при изкопни дейности на строителна фирма в София, беше скъсан друг кабел на дружеството. Без електрозахранване за 40 минути бяха 1300 клиенти в Бояна и в.з. Киноцентър. Екипите на ЧЕЗ Разпределение полагат усилия за бързото отстраняване на повредите, настъпили в резултат на намеса на трета страна. Компанията призовава фирмите за бдителност при изпълнение на изкопни работи.", "date": "2017.09.14", "title": "1600 клиенти на ЧЕЗ Разпределение останаха без ток заради строителна фирма"}
{"url": "https://www.24chasa.bg/novini/article/6447751", "text": "Очакваме през октомври министърът на околната среда и водите, който е компетентният орган, да се произнесе по отношение на Оценката за въздействие върху околната среда и окончателния вариант на трасето на лот 3.2 от АМ \"Струма\". Това коментира днес министърът на регионалното развитие и благоустройство Николай Нанков, който заедно с председателя на УС на АПИ инж. Дончо Атанасов инспектира напредъка по изграждането на лот 3.3 от магистралата Кресна - Сандански. Министърът съобщи, че на 25 септември, заедно с министрите на околната среда и водите Нено Димов, на транспорта, информационните технологии и съобщенията Ивайло Московски и на туризма Николина Ангелкова, ще има среща с двама еврокомисари Корина Крецу и Кармену Вела в Брюксел за втори път, в рамките на два месеца. Първият път представихме пътната карта за реализирането на проекта и графика за провеждане на обществени обсъждания. Сега ще представим резултатите, уточни той.  \"Мисля, че с темата ще приключим от гледна точка на процедура, като тя е обжалваема. Приетото от Народното събрание едноинстанционно производство с промените в Закона за опазване околната среда гарантира интереса на заинтересованите страни да обжалват, посочи Нанков. Очаквам това да съкрати сроковете, ако има жалби, така че да успеем да се вместим в графика, допълни той. Нашата глобална цел е през 2019 г. да започнем строителството на лот 3.2 Крупник - Кресна, така че да не връщаме средства и до края на 2023 г. да имаме изцяло завършена магистрала \"Струма“\" заяви регионалният министър. От протоколите на проведените обществени обсъждания става ясно, че местната общност, включително местната власт, се е обединила, с малки изключения, около вариант Г 10.50 със заложени в него две отделни платна на магистралата, който АПИ приоритезира във всички финансово-икономически и технологична анализи и по отношение на срокове от гледна точка на пътна безопасност и екологични мерки, обяви Нанков в отговор на въпрос. Обществените обсъждания доказаха, че местната общност вижда и плюсовете. Има опасения, които успяха да бъдат разсеяни с конкретните действия на АПИ по изграждане на пътните връзки, допълни той и напомни, че е предвидено свързване на двете платна чрез изграждането на пет пътни възела. Те ще позволят на селскостопанските производители да стигат до терените си, посочи министърът. Предвидени са места за тържища и четири паркинга, като два от тях са проектирани и включени са в ОВОС. Две подобни зони ще бъдат изградени и на територията на община Симитли, в рамките на лот 3.1, съобщи той. В отговор на въпрос Николай Нанков посочи, че изказаните по време на проведените обществени обсъждания за проекта екологични аргументи в подкрепа на варианта с изграждане на две платна на магистралата извън дефилето, на изток от Кресна, са били малко. Ще помолим компетентните органи да направят проверка за това как са събрани подписите в организираната от екологичните организации подписка в Кресна и дали подписалите се знаят за какво са се подписали, обяви министърът на регионалното развитие и благоустройството. От хората, с които сме разговаряли, имаме информация, че са ги карали да се подписват като на присъствен лист на влизане в сградата на общинската администрация, обясни той. Има събрана подписка с над 5000 подписа в защита на източния вариант, информира Нанков. Министърът напомни, че източният вариант на трасе на лот 3.2 предвижда всякакви възможности за правене на бизнес от местната общност, изправяне на виражи, поставяне на мантинели и изграждане екологична инфраструктура. Освен това 50% от трафика ще бъде изведен извън дефилето, като там движението ще бъде еднопосочно. Човешкият живот и максимално бързото изграждане на трасето през най-тежкия участък от гледна точка на пътна безопасност са най-важните аргументи за нас, категоричен бе министърът. Ще изпълним проекта в срок, с европейско финансиране и съфинансиране от националния бюджет, допълни той. По време на инспекцията на лот 3.3 Кресна – Сандански на магистралата стана ясно, че физическото изпълнение на изпълнените дейности е над 40% от общия обем работа. Полагането на първите пластове асфалт по него ще започне до края на септември. Ако се работи със същия темп и археолозите се справят, още до края на следващата година той може да бъде завършен, съобщи министър Нанков. Завършено е разчистването на площадката, изкопа на хумус. Работи се по насипи на директното трасе, пътен възел \"Струмяни\", на две площадки за отдих и т. н. Завършени са мостовете над реките Злинска, Градешка и Потока, мостът на п. в. „Струмяни“, както и 8 селскостопански подлеза и надлеза. Изпълнени са над 70 водостоци, съоръжения за животни и преминавания на отводнителни канали, армонасипни стени, завършена е реконструкцията на два газопровода. Продължава работата на 11 съоръжения - на виадукт при 418-ти километър, на 2 моста над р. Струма, на 3 моста над р. Санданска Бистрица, на надлеза над ж. п. линията София - Кулата при 415-ти км и т. н. Изпълнител на лот 3.3 е Консорциум \"Струма Лот 3.3\", в който участват \"ГБС инфраструктурно строителство\" АД, \"Пътстрой 92\" АД, \"Главболгарстрой\" АД и „Геострой“ АД. Стойността на договора е 234 123 012 лв. без ДДС. Строителният надзор ще осъществява „Пътинвестинженеринг“ АД. Техният договор е за 2 998 161.28 лв. без ДДС.", "date": "2017.09.14", "title": "Проверяват съмнителна подписка на еколози срещу най-оптималния вариант на магистрала \"Струма\" през Кресненското дефиле"}
{"url": "https://www.24chasa.bg/novini/article/6447746", "text": "Прокуратурата поиска по 6 години лишаване от свобода за тримата сирийски граждани, задържани у нас и обвинени в терористична дейност. Според прокурор Софрониева събраните доказателства категорично доказват повдигнатото им обвинение, съобщи  . Тримата сирийски граждани – Алмохаммад Абдулхамид, Ал Абдалах Фади и Ал Фанди Ясим, бяха задържани през февруари миналата година, докато са се опитвали да преминат нелегално от България в Турция. Причината според прокуратурата – за да се присъединят към терористичните организации \"Ислямска държава\" и \"Мюсюлмански братя\". От държавното обвинение посочват като основни доказателства снимки на бойци от терористичните организации, намерени в мобилните им телефони и комуникацията им чрез есемеси с неустановени по делото лица. Съобщенията били със съдържание като \"Идвам при теб и умирам преди теб\".", "date": "2017.09.14", "title": "Поискаха 6 г. затвор за задържани у нас сирийци, обвинени в тероризъм"}
{"url": "https://www.24chasa.bg/novini/article/6447736", "text": "Румънски официален представител заяви, че автомобил, превозващ група британски доброволци, се е блъснал в дърво, при което е загинал един човек, а трима са ранени, съобщава Асошиейтед прес, цитира БТА. Говорителят на службата за извънредни ситуации в град Бистрица, Северна Румъния, Мариус Рус заяви за АП, че шофьорът е загубил контрол над превозното средство тази сутрин в района на село Сарацел и колата е излязла от шосето. При катастрофата е починал шофьорът на автомобила, а тримата пътници, включително 17-годишно момче, са получили различни наранявания. Един от тях бил транспортиран с хеликоптер до болница. Другите двама са в стабилно състояние. Всичките са британски граждани, които дошли в Румъния, за да построят къща за нуждаещи се румънци, уточни Рус.", "date": "2017.09.14", "title": "Един британец е загинал, а други трима са ранени при катастрофа в Румъния"}
{"url": "https://www.24chasa.bg/novini/article/6447749", "text": "Президентът Румен Радев проведе среща с германския си колега Франк-Валтер Щайнмайер в рамките на 13-та среща на държавните глави от групата „Арайолуш“ В динамичната ситуация в Европа България се утвърди като основен и надежден партньор на Германия в рамките на Европейския съюз. Ще подкрепим усилията на страната за гарантиране на сигурността на външната граница на Съюза. Това заяви германският президент Франк-Валтер Щайнмайер на среща с българския държавен глава Румен Радев в Малта. Двамата държавни глави пристигнаха във Валета специално по-рано преди началото на форума \"Арайолуш\", за да се срещнат и обсъдят състоянието и перспективите пред двустранните отношения. Президентът Румен Радев изрази благодарност за доброто партньорство с Берлин в областта на сигурността и преодоляването на миграционната криза. \"България е наясно с важната си отговорност и стриктно изпълнява задълженията си да охранява границите. На фона на непредсказуемата ситуация в региона обаче, е необходима повече европейска солидарност. Националният бюджет на страната ни няма да бъде способен самостоятелно да обезпечи европейската сигурност в случай на нова мащабна миграционна вълна\", заяви българският държавен глава. Германският президент прояви интерес към създаването на нов орган за борба с корупцията в България. Франк-Валтер Щайнмайер увери Румен Радев, че германският бизнес проявява силен интерес към инвестиции в България, но счита за важно условие предприемането на ефективни антикорупционни мерки и работеща правосъдна система в страната. \"Колкото по-решителна е България в борбата с корупцията и колкото по-солидна е правосъдната система, толкова повече ще се засилват търговско-икономическите отношения между двете ни страни\", заяви германският държавен глава. Двамата президенти се съгласиха, че са необходими единство и решителни мерки в ЕС за защита на демократичните ценности в държавите членки и предотвратяване на външни влияния върху политическия и изборен процес. Франк-Валтер Щайнмайер прие поканата на българския държавен глава да посети страната ни през следващата година.", "date": "2017.09.14", "title": "Германският президент: Ще подкрепим усилията на България за защита на границите"}
{"url": "https://www.24chasa.bg/novini/article/6447778", "text": "Районен съд – Варна постанови осъдителна присъда спрямо 29-годишен мъж за блудство и изнасилване на непълнолетна ученичка. В процедура на съкратено съдебно следствие 29-годишният Стефан Б., беше признат за виновен по двете повдигнати му обвинения – за действия с цел да възбуждане и удовлетворяване на полово желание без съвкупление спрямо 17-годишно момиче и за извършено с употреба на сила изнасилване спрямо същото момиче, съобщиха от Районен съд – Варна. Тежките престъпления са извършени привечер на 16 февруари миналата година, в тревни площи между два хипермаркета в квартал „Владиславово“. Пострадалото непълнолетно момиче имало насрочена среща с приятелка на близката автобусната спирка, като след 19,30 часа то се придвижвало напряко по оформена пешеходна пътека между двата хипермаркета. Зад храстите изскочил мъж с качулка на главата и с маска с прорези за очите и устата. Мъжът неочаквано хванал за ръцете 17-годишната ученичка, запушил устата й с отскубната трева с пръст и въпреки опитите на момичето да се освободи, извършил блудствени действия, последвани от изнасилване. Непосредствено след деянието подсъдимият избягал, а пострадалата била открита от други минувачи, които подали сигнал в полицията. Направената впоследствие ДНК-експертиза по делото уличава извършителя. 29-годишният Стефан Б. е осъждан за грабежи, но е реабилитиран. Районният съд във Варна постанови отделни наказания за всяко от престъпленията, като след редуциране с 1/3 определи той да търпи най-тежкото от тях – 4 години лишаване от свобода в затвор, при общ режим. Съдебният акт подлежи на обжалване или протест в 15-дневен срок пред ВОС.", "date": "2017.09.14", "title": "4 години затвор за мъж, изнасилил непълнолетна във Варна"}
{"url": "https://www.24chasa.bg/novini/article/6447792", "text": "Президентът Доналд Тръмп заяви в четвъртък, че той и опозиционните демократи са „доста близко\" до съгласуване на договореност, която ще позволи на младите имигранти, които са влезли в страната незаконно като деца, да останат в САЩ, предава AFP. „Мисля, че сме доста близки, но трябва да имаме сигурност по границата\", заяви Тръмп след среща с представители на Демократическата партия, предаде \"Фокус\". Предшественикът на Тръмп - Барак Обама, защити правото на тези деца (т.нар. мечтатели) да останат в страната чрез специална заповед (DACA). Тръмп обаче отмени документа и призова Конгреса да създаде правно решение в рамките на следващите шест месеца.", "date": "2017.09.14", "title": "Тръмп: С демократите сме близо до споразумение за имигрантите без документи"}
{"url": "https://www.24chasa.bg/novini/article/6447780", "text": "Първи случаи на заразени с опасния инсектицид фипронил яйца са установени в България. Засечените количества от веществото са под животозастрашаващите нива, но са над допустимите, съобщи  3 ферми са затворени, като стотици хиляди яйца са спрени както в тях, така и в складове и в магазинната мрежа. Съветът на експертите от БАБХ е да не консумирате яйца с партидни номера 3BG04001, 1BG04001, 3BG04003. В тези партиди са засечени нива на фипронил от 0,027 милиграма на килограм при допустими 0,005. Опасна за живота е концентрация от над 0,072 милиграма на килограм. Подозренията са, че производителят е пръскал със забранени препарати, съдържащи фипронил. На място във фермите са блокирани 152 000 яйца, в складовете на търговски вериги – 109 000, а в дистрибуционната мрежа – 99 700. Те са били продавани най-вече в две големи вериги в София и околностите, но също и в по-малки обекти.", "date": "2017.09.14", "title": "Откриха опасния фипронил и в български яйца, продавали ги в 2 големи вериги в София"}
{"url": "https://www.24chasa.bg/novini/article/6447640", "text": "С решение номер 4884-ЕП ЦИК обяви Асим Ахмедов Адемов за член на Европейския парламент на освободеното място на Мария Иванова Габриел, съобщиха от ЦИК. Асим Ахмедов Адемов е от листата на партия \"ГЕРБ\".                                                                                                                                                                                                                                                                                                                       ", "date": "2017.09.14", "title": "Обявиха Асим Адемов за член на Европейския парламент"}
{"url": "https://www.24chasa.bg/novini/article/6447653", "text": "Виетнам се готви за тайфуна Доксури, който се очаква да бъде най-мощният тропически циклон, преминал през азиатската страна през последните години, съобщи Асошиейтед прес. Доксури премина във вторник със силата на тропическа депресия през Филипините, където бе наречен с името Маринг. Там загинаха поне четирима души, а шестима са в неизвестност, цитира БТА. След това бурята се засили до тайфун с постоянна скорост на ветровете до 135 км/ч и пориви до 185 км/ч. Очаква се да достигне сушата в централната част на Виентам утре, прогнозира националният метеорологичен център. Очакват се проливен дъжд, наводнения и свлачища в северната и централната част на страната. Вицепремиерът Чин Дин Зунг нареди евакуации в зоните с висок риск. Той нареди риболовните, транспортни и туристически кораби да намерят пристан или да се отстранят от пътя на тайфуна, става ясно от съобщение на уебсайта на канцеларията му.", "date": "2017.09.14", "title": "Виетнам очаква тайфуна Доксури"}
{"url": "https://www.24chasa.bg/novini/article/6447664", "text": "Русенски митничари задържаха повече от 1600 литра нелегално гориво, пренасяно във варели в товарното помещение на микробус с българска регистрация. Това съобщиха днес от митницата в крайдунавския град. Превозното средство било спряно за проверка преди два дни на международния булевард \"България\" в Русе. В товарното помещение на микробуса били открити осем варела, съдържащи синя течност с мирис на нефтопродукт. Общото измерено количество на горивото било 1622 литра. Шофьорът и спътникът му не могли да предоставят такива документи за произход на петролния продукт и платен или начислен акциз. Горивото е конфискувано. Двойният размер на дължимия акциз възлиза на 2100 лева. Предстои да бъде образувано административно-наказателно производство. От митницата съобщиха още, че на 8 септември тази година на ГКПП \"Дунав мост\" са задържани 20 палета с картонени опаковки за цигари на световно известна марка. Пратката пътувала с камион с румънска регистрация от България за страна в Западна Европа. Според представените документи камионът е натоварил \"опаковъчна хартия\" от склад на фирма в Южна България. Общото тегло на пратката е около седем тона.", "date": "2017.09.14", "title": "Задържаха над 1 600 литра нелегално гориво в Русе"}
{"url": "https://www.24chasa.bg/novini/article/6447637", "text": "След заплашителен телефонен сигнал германската полицията евакуира пътнически самолет на „Турски авиолинии“ на летището Кьолн/Бон непосредствено преди излитането му, съобщава националният ежедневник Die Frankfurter Allgemeine Zeitung, цитиран от \"Фокус\".  Евакуацията е разпоредена в момент, в който машината е излизала на пистата. Всички 111 пасажери, които са били на борда на самолета за Истанбул, са откарани с автобус обратно до терминала. Полицията е претърсила самолета за експлозиви. Други подробности не се съобщават към момента.", "date": "2017.09.14", "title": "Евакуираха самолет на „Турски авиолинии“ заради сигнал за бомба на борда му"}
{"url": "https://www.24chasa.bg/novini/article/6447644", "text": "Докторант по културно-историческо наследство в института по библиотекарство е сред задържаните за иманярство в Елхово. Това стана ясно току що в Бургаския апелативен съд. Става дума за 25-годишния Здравко Ковачев от Бургас, задържан в началото на септември в Елхово заедно с 62-годишния местен жител Стоян Мечичиев и бургазлията Кирил Желев. Според обвинението тримата са хванати в момент на уговаряне на сделка с археологически ценности. След обиски в колите и домовете им полицаи са конфискували близо 1000 предмета - 740 монети, печати и други. Според експертното мнение на шефа на музея в Ямбол предметите са с културно-историческа ценност. Тримата обвиняеми обаче отричат това и твърдят, че вещите са реплики на оригинали. Докторантът Ковачев обясни, че проучвал именно разпространението на фалшификати на антики.  \"Самият факт, че клиентът ми е закупил 7 монети за 130 лв. показва, че става дума за копия\", заяви пред журналисти бургаският адвокат Ангел Ангелов, който представлява Здравко Ковачев. 25-годишният докторант купил монетите от Мечичиев, а той пък от турски гражданин.  На 8 септември окръжният съд в Ямбол освободи и тримата под парична гаранция в размер на по 500 лв. за всеки. Прокуратурата обаче протестира, а днес апелативният прокурор Милена Досева поиска мярка за задържане \"постоянен арест\" за Желев, който веднъж вече е осъждан за иманярство, а изпитателният срок на условната му присъда още тече. За другите двама държавното обвинение се съгласи с парична гаранция, но настоя тя да бъде многократно завишена. \"Пренебрежително малкият размер на гаранцията на практика я обезсмисля\", коментира прокурор Досева. В крайна сметка обаче апелативният съдия Пламен Синков потвърди решението на окръжните магистрати от Ямбол и не промени мерките за неотклонение на тримата. По делото все още не е назначена съдебна експертиза, която да установи с точност дали конфискуваните предмети са с културно-историческа стойност или не.", "date": "2017.09.14", "title": "Докторант по културно-историческо наследство сред обвинените в иманярство"}
{"url": "https://www.24chasa.bg/novini/article/6447704", "text": "Красимир Сребров е новият изпълнителен директор на ИА „Автомобилна администрация“, съобщиха от Министерството на транспорта. Той е назначен на тази длъжност след подадена молба от досегашния ръководител на агенцията Красимир Калайджиев за освобождаването му, поради навършване на пенсионна възраст. През последните два месеца Красимир Сребров бе заместник изпълнителен директор на ИА „Автомобилна администрация“. Преди това от 2014 г. до сега той заема различни постове в ИА „Автомобилна администрация“. Бил е директор на Регионална дирекция „Автомобилна администрация“ – Търговище, след което е преназначен като главен инспектор към Главна дирекция „Автомобилна инспекция“. От 2016 г. до юни 2017 г. е началник на областен отдел „Автомобилна администрация“ – Плевен. Той има професионален опит и в системата на МВР. Красимир Сребров има две магистърски степени по международни икономически отношения и журналистика.", "date": "2017.09.14", "title": "Красимир Сребров е новият шеф на ДАИ, Калайджиев се пенсионира"}
{"url": "https://www.24chasa.bg/novini/article/6447706", "text": "Британският премиер Тереза Мей изтъкна значимостта на международното споразумение от 2015 г. за иранската ядрена програма пред американския държавен секретар Рекс Тилърсън. Двамата се срещнаха за кратко в офиса й в Лондон, съобщи Ройтерс. Тилърсън е на посещение във Великобритания да обсъди възстановяването на пораженията от урагана Ирма, севернокорейския ядрен опит и за среща с външни министри от няколко страни за излизане от задънената улица в Либия, предаде БТА. Въпреки че не бе в официалния дневен ред на пътуването, темата Иран бе повдигната на среща между Тилърсън, Мей и британския национален съветник по сигурността. \"Засегнаха въпроса с иранската ядрена сделка. Министър-председателят подчерта колко важна е тя, за да се попречи на Иран да се сдобие с ядрено оръжие\", каза пред журналисти говорител на Мей. Американският президент Доналд Тръмп неведнъж е заявявал, че ще развали ядрената сделка, чиято цел е да наложи ограничения върху иранската ядрена програма, в замяна на премахване на повечето санкции, наложени от Запада. Тръмп обмисля стратегия, която ще позволи на САЩ да отвърнат по-агресивно на присъствието в Ирак и Сирия на ирански въоръжени сили и финансирани от Иран шиитски групировки. Тилърсън и Мей обсъдиха Северна Корея и дестабилизиращите й действия. Те са на мнение, че е важно международната общност да продължи да работи заедно за оказване на натиск върху режима, каза говорителят на Мей. Държавният секретар ще се срещне с британския външен министър Борис Джонсън и с представител на френското правителство, за да координират усилията си за отстраняване на щетите от урагана Ирма, кактои да обсъдят Северна Корея. Към тях ще се присъединят външните министри на Италия, Египет и ОАЕ, за да говорят за Либия със специалния пратеник на ООН за африканската държава Гасан Саламе.", "date": "2017.09.14", "title": "Тереза Мей защити пред Рекс Тилърсън ядрената сделка с Иран"}
{"url": "https://www.24chasa.bg/novini/article/6447666", "text": "Окръжният съд в Пазарджик осъди на 3г. лишаване от свобода - условно, шофьор на тир, предизвикал катастрофа на магистрала \"Тракия\", при която загина човек, а друг е тежко ранен. Съдът прие, че Димитър Т. е управлявал тежко товарния камион с ремарке с превишена скорост, което е довело до трагичния инцидент. На 12 юли, 2016 г., на 73 км. на магистрала \"Тракия\" по посока Бургас шофьор на тир губи контрол над камиона, след като му прилошава, и се забива в предпазната мантинела, непосредствено преди отклонението за бензиностанция край Пазарджик. Малко повече от час след катастрофата, докато полицията разследва инцидента, джип се забива в ремаркето на катастрофиралия камион. Високопроходимият автомобил е блъснат отзад от тежко товарен камион, управляван от подсъдимия Димитър Т., който се движи с голяма скорост и не успява да намали, когато наближава отцепения от полицията район на първата катастрофа. Вследствие на силния удар отзад джипът се забива в катастрофиралия пред него тир. На място умира пътуващият до шофьора на джипа С.Ж. на 65г. от Кържали, а синът му, който е зад волана, е тежко ранен. Освен условната присъда съдът лиши от управление на МПС обвиняемия Димитър Т. за срок от 6 години. Присъдата подлежи на обжалване пред апелативния съд в Пловдив.", "date": "2017.09.14", "title": "3 г. условно за шофьор на тир, предизвикал катастрофа, при която загива човек"}
{"url": "https://www.24chasa.bg/novini/article/6447717", "text": "Полицията във Варна изяснява инцидент, възникнал около 20.00 часа снощи на ул. „Хан Крум”, съобщиха от пресцентъра на МВР. 23-годишна жена е била задържана, след като нанесла порезни рани по ръцете на четирима мъже, един от които е пострадал по-сериозно, без опасност за живота. Изяснено е, че жената е била в неадекватно състояние. По случая е образувано досъдебно производство, уведомен е прокурор от Районна прокуратура – Варна. Работата по изясняването на детайли и обстоятелства около инцидента продължава.", "date": "2017.09.14", "title": "Млада жена вилня с нож във Варна и рани четирима мъже"}
{"url": "https://www.24chasa.bg/novini/article/6447716", "text": "Няма да има данъчни отстъпки при подаване на декларация по интернет от догодина. Това е една от промените, в проектопакета от данъчни закони за догодина, подготвен от финансовото министерство, съобщи До сега онези, които не се редяха на опашки в офисите на данъчните, за да внесат документите си ползваха 5 процента отстъпка от това, което имат да доплащат. От догодина тази възможност отпада. Самоосигуряващите се вече ще подават декларация само по електронен път. Останалите могат да избират между хартиената декларация и електронната. Предвижда се още в декларацията да може да се обявяват придобити необлагаеми доходи, наследство или дарения. Така при проверки и ревизии на имотното състояние и съпоставка на доходите ще е ясно откъде даден човек се е сдобил с четириетажна къща, например, при заплата, която не би му позволила да я купи.", "date": "2017.09.14", "title": "Без отстъпка за онлайн данъчна декларация от догодина"}
{"url": "https://www.24chasa.bg/novini/article/6447728", "text": "Поне 50 души са сред загиналите след извършения двоен атентат в южната иракска провинция Дикар, съобщиха местните власти, предава AFP. Още 87 души са ранени, някои от които са с опасност за живота, се казва още в съобщението. По-рано в четвъртък мъж откри стрелба в близост до ресторант в град Насирия, а малко след това кола бомба избухна в същия район.", "date": "2017.09.14", "title": "Поне 50 са загинали при двойна атака в Ирак (Обновена)"}
{"url": "https://www.24chasa.bg/novini/article/6447818", "text": "На 14 септември 2017 г. бе проведена поредна среща на ръководството на Fibank , Първа инвестиционна банка, с миноритарните акционери на банката. Редовните срещи с миноритарните акционери се провеждат от 1 февруари 2016 г. и са част от политиката на Fibank по стриктно прилагане на международните стандарти в доброто корпоративно управление, утвърдени от Международната финансова корпорация (IFC), която е партньор на банката от 2010 г. На срещата присъстваха г-н Неделчо Неделчев, Главен изпълнителен директор (CEO) на банката, г-н Светозар Попов - Главен директор Риск (CRO), г-жа Севдалина Василева, Главен директор ритейл (CRBO) и г-н Живко Тодоров, Главен финансов директор (CFO). На срещата ръководството на Fibank представи пред миноритарните акционери финансовите резултати на банката към 30 юни 2017 г. Банката постига стабилно ниво на приходи и добра възвращаемост на активите. Към 30 юни 2017 г. печалбата на Първа инвестиционна банка преди обезценка и данъци е в размер на 86 млн. лв., а нетната печалба е 43.5 млн. лв. За първите шест месеца на 2017 г. нетният лихвен доход е в размер на 130 млн. лв. и нетният доход от такси и комисиони е 51.2 млн. лв.", "date": "2017.09.14", "title": "Fibank проведе среща с миноритарните акционери"}
{"url": "https://www.24chasa.bg/novini/article/6447611", "text": "Подписахме писмо с външните министри на Унгария, Румъния и Гърция до този на Украйна, настояваме образователният закон да не засегне правата на малцинствата и обучението на майчин език. Това коментира пред журналисти в Министерски съвет вицепремиерът и министър на външните работи Екатерина Захариева за образователните промени в украинския закон, които ограничават преподаването на език след 5 клас, предаде „Фокус“. „В постоянна връзка сме още от няколко дни и следим с особено внимание този въпрос. Всъщност от доста месеци, защото това е дълга процедура по приемането на закона. Още в петък сме имали разговори по телефона с посланика. Вчера зам.-министърът на образованието се чу този в Украйна, откъдето получи уверение, че това няма да засегне по никакъв начин изучаването на български език в училищата. Малко по-особена е ситуацията за България. Ние нямаме изцяло българско училище. България е развила уникална мрежа от неделни училища, които са над 50. Български език се изучава и в украинските“, коментира Захариева. Тя подчерта, че със сигурност са притеснени и неслучайно имат обща инициатива с колегите й от европейски държави, които евентуално ще засегнат този закон. „Днес подписахме писмо с външните министри на Унгария, Румъния, Гърция и България до външния министър на Украйна, с което сигнализираме и настояваме този закон да не засегне правата на малцинствата и обучението на майчин език. Същото писмо ще изпратим и до Съвета на Европа и до ОСС. Украинската държава дава уверения, че законът е насочен към укрепването на украинския език и няма да засегне изучаването на европейските езици“, допълни тя. Захариева подчерта, че са длъжни да им кажат, че гледат сериозно на този въпрос и няма да допуснат да се засегнат правата на малцинствата там. „Не мога да говоря от името на Украйна каква е причината. Те обясняват, че искат да укрепят украинския език. В закона се дава възможност част от предметите да се изучават на друг език, но като факултативен, а не като задължителен“, добави тя. По думите й е дадена възможност за европейските езици да се направи изключение. „Премиерът Бойко Борисов ни възложи първо ние да свършим работата, днес да го информираме какво е станало. Той е готов във всеки един момент. Още вчера искаше да се чуе с президента на Украйна, за да подчертае, че това ни притеснява и ще следим внимателно какво се случва там“, обясни още Екатерина Захариева.", "date": "2017.09.14", "title": "Захариева: С Унгария, Румъния и Гърция\nнастояваме Украйна да не засяга правата на малцинствата"}
{"url": "https://www.24chasa.bg/novini/article/6447533", "text": "Полицията е задържала 53-годишния Томас Тюнерман, който беше издирван за убийството на 24-годишната българка Хатидже и 6-годишния й син Ахмед. Тюнерман е убил двамата в немския град Детмолд. Полицията е извършила ареста на Тюнерман в Хамбург. \"Около обяд цивилни полицаи са разпознали Тюнерман и са го задържали\", каза говорител на полицията в Билефелд.  Хатидже и синът й буха открити мъртви в жилището на Тюнерман. Двамата са били многократно намушкани с нож. Стана ясно, че Тюнерман е криминално проявен от 2004 година. Тогава той бил осъден на 6 години затвор за опит за убийство, изнасилване и нанасяне на тежки физически наранявания на 24-годишната Сабрина Д.                                                                                                                                                                                                                                                                                                                       ", "date": "2017.09.14", "title": "Aрестуваха 53-годишния Томас Тюнерман, убил българка и детето й в Германия"}
{"url": "https://www.24chasa.bg/novini/article/6447536", "text": "Извънредният граничен контрол вътре в европейската зона за пътуване без паспорти не трябва да бъде продължаван, защото бежанският поток стихва, заяви днес най-високопоставеният представител на ЕС по миграцията, цитиран от Асошиейтед прес. Системните проверки на личните документи са забранени в т.нар. Шенгенско пространство, съставено от 26 държави, но бяха направени изключения за Австрия, Дания, Германия, Швеция и Норвегия, която не е членка на ЕС, да наложат контрол по своите граници. Страните казват, че контролът - въведен през 2016 г., след като предната година около един милион мигранти влязоха в Европа - е необходим от съображения за сигурност, цитира БТА. Еврокомисарят по миграцията Димитрис Аврамопулос обаче каза, че макар и проверките да са оправдани, причините за тяхното въвеждане \"вече ги няма\". \"Мисля, че това е моментът да се върнем към нормалното функциониране на Шенген\", каза той пред журналисти. Според Аврамопулос външните граници сега са по-стабилни, сделката по миграцията с Турция работи добре, а потокът на мигранти от Турция към гръцките острови миналия месец е бил с 81 процента по-малък от този през август 2016 г. \"През последните две години работихме в кризисен режим, сега е моментът да излезем от кризата\", каза Аврамопулос.", "date": "2017.09.14", "title": "Еврокомисарят по миграцията: Граничният \nконтрол вътре в Шенген трябва да спре"}
{"url": "https://www.24chasa.bg/novini/article/6447540", "text": "Белгиец получи еректилна дисфункция след одраскване от котка, която му предала рядката бактерия Bartonella henselae, пише в. \"Сън\". Пациентът, който е на 23 години, постъпил болница и се оплакал от треска и болка в тестисите. Лекари установили, че се е заразил с фелиноза, известна още като болестта на котешкото одраскване. Тя е доста рядко заболяване и се диагностицира при 4,5 пациента на 100 хиляди души. Одрасканият белгиец бил подложен на антибиотично лечение и напълно се възстановил след няколко седмици, пише вестникът.", "date": "2017.09.14", "title": "Белгиец изгуби ерекцията си след одраскване от котка"}
{"url": "https://www.24chasa.bg/novini/article/6447205", "text": "Заплатите на всички магистрати ще се вдигнат със 7% от 1 септември 2017 г. без значение в кое ниво в системата работят. Заедно с тях ще се увеличат и възнагражденията на служителите. Това реши Висшия съдебен съвет след актуализация на заплатите в органите на съдебната власт. Дебатите в съвета продължиха близо час, тъй като имаше предложение само на младшите и районните магистрати увеличението да бъде със 7 на 100, а за останалите със 127 лв. Сега върховните съдии и прокурори получават основно възнаграждение 3668 лв., магистратите на апелативно ниво - 3084 лв., на окръжно – 2533 лв., за Софийския районен съд и прокуратурата заплатите са 2214 лв., а за останалите районни съдилища и прокуратури – 1979 лв.", "date": "2017.09.14", "title": "7% увеличение на заплатите на магистрати и съдебни служители"}
{"url": "https://www.24chasa.bg/novini/article/6447199", "text": "Министърът на регионалното развитие Николай Нанков заедно със шефа на АПИ инж. Дончо Атанасов инспектираха строителството на 24-те километра на лот 3.3 на автомагистрала Струма. Те спряха на мястото където работят археолози и се запознаха с направените до момента открития на праисторическото селище. Ръководителят на екипа ги увери, че до ноември разкопките ще приключат, за да може на мястото да влязат строителите. От фирмата изпълнител \"Главбулгарстрой\"АД обясниха, че до момента са изпълнени над 45 % от строително-монтажните дейности. По договор лотът трябва да е готов през пролетта на 2019 година, но строителите смятат, че ще успеят да го завършат около половин година предсрочно.", "date": "2017.09.14", "title": "Министър Нанков провери строежа на лот 3.3 на магистрала \"Струма\""}
{"url": "https://www.24chasa.bg/novini/article/6447257", "text": "Бившият грузински президент Михаил Саакашвили, който през уикенда влезе в Украйна през полската граница, беше посрещнат възторжено на митинг в западния украински град Чернивци, предаде ДПА. Президентът Петро Порошенко отне украинското гражданство на Саакашвили през юли в момент, когато той беше извън страната. Бившият грузински президент обаче обеща да продължи да се бори с корупцията в страната, припомня ДПА. \"Дойдох в Украйна не само заради гражданството\", заявява Саакашвили в запис, публикуван във Фейсбук от телевизия \"ТСН\". \"Върнах се в Украйна, за да мога да разреша заедно с вас основния проблем: как да излезем от политическата криза, която в момента е обхванала страната.\", цитира БТА. Саакашвили беше губернатор на важната украинска Одеска област от 2015 г. до миналата година, когато подаде оставка след конфликт с Порошенко, когото обвинява, че покровителства корупцията. Стотици поддръжници на Саакашвили се събраха на полската граница в неделя, за да подкрепят завръщането му в Украйна. Заместник-началникът на службата за гранична охрана на Украйна Олех Слободян съобщи във \"Фейсбук\", че е имало ръкопашен бой между силите за сигурност и поддръжниците на Саакашвили, припомня ДПА. При инцидента са били ранени 12 полицаи и петима граничари. Във вторник бившият президент на Грузия се появи в западния украински град Лвов до границата с Полша. Чернивци се намира на 270 км на юг от Лвов, близо до границите с Румъния и Молдова.", "date": "2017.09.14", "title": "Посрещнаха Саакашвили възторжено на митинг в украинския град Чернивци"}
{"url": "https://www.24chasa.bg/novini/article/6447249", "text": "В резултат на извършени полицейски проверки по линия противодействие на отглеждането и разпространението на наркотични вещества в землищата на три села в област Благоевград са открити над 2 600 кг канабис, съобщават от пресцентъра на ОДМВР-Благоевград. В местността Юрото, землище на село Драгуш, община Петрич, са открити 986 броя зелени тревисти растения, с общо тегло 1873 кг, които при тестване са реагирали на марихуана. В дворно място, намиращо се в село Драката, община Струмяни, са открити 171 броя растения, с общо тегло 550 кг, реагирали положително на канабис. По случая е задържан за 24 часа собственикът на имота - К.Х. (66 г.). В нива, в землището на село Златолист, община Сандански са открити 50 броя растения от рода на конопа, с общо тегло 300 кг. По случаите са образувани досъдебни производства.", "date": "2017.09.14", "title": "Близо 3 тона канабис са открити в села в Благоевградско"}
{"url": "https://www.24chasa.bg/novini/article/6447253", "text": "Районната прокуратура във Варна задържа за срок до 72 часа 71-годишна пенсионерка, извършила телефонни измами за близо 24 000 лева и златни накити, съобщиха от пресслужбата на Апелативна прокуратура в крайморския град, предаде БТА. На 12 септември на ул. \"Тодор Влайков\" във Варна заплашвана по телефона пенсионерка хвърлила от петия етаж на жилищна кооперация сумата от 9225 лева. Да прибере парите се появила 71-годишната жена, която била задържана от полицейски служители в момента на вземане на сумата. В хода на проведеното разследване било установено, че телефонната измамничка, която действала като муле за някой си Николай Николов, е съпричастна към още 8 телефонни измами, извършени в периода от юни до средата на септември тази година. Районната прокуратура във Варна обединила досъдебните производства по тези случаи на телефонни измами, при които от различни хора - предимно възрастни и пенсионери, жената взела чрез измама по телефона сума в размер на близо 24 000 лева и около 100 грама златни накити. Обвиняемата е действала на територията на Варна. От прокуратурата допълват, че днес в съда ще бъде внесено искате за вземане на мярка за неотклонение \"Задържане под стража\" спрямо 71-годишната жена.", "date": "2017.09.14", "title": "Задържаха 71-годишна извършила ало измами за близо 24 хил.лв. от Варна"}
{"url": "https://www.24chasa.bg/novini/article/6447274", "text": "Над 500 милиона лева са отпуснатите средства за ремонт на детски градини и училища за новата учебна 2017/2018 година. Това каза пред журналисти министърът на регионалното развитие и благоустройството Николай Нанков, който присъства на откриването на изцяло реновираната детска градина в санданското село Дамяница, цитира БТА. Детското заведение е ремонтирано по проект \"Енергийна ефективност с цел постигане на по-добра среда в детските градини\" и е съфинансиран от Европейския съюз чрез Програма Интеррег-ИПА за трансгранично сътрудничество България-Македония. Ремонтът започна през пролетта и е на стойност 396 хиляди евро. Допълнителни финансови средства са отпуснати от община Сандански за ремонт на помещенията. На откриването присъстваха кметът на община Сандански Кирил Котев, Лиляна Зекирова - директор на Детска градина \"Слънце\" в Ново Село - Република Македония, директори на детски градини и училища от община Сандански.", "date": "2017.09.14", "title": "Нанков: Над 500 милиона лева са отпуснати за ремонт на детски градини и училища"}
{"url": "https://www.24chasa.bg/novini/article/6447283", "text": "Разходите за извършване на медицинско или химическо изследване за установяване на концентрацията на алкохол или наркотици в кръвта ще се плащат от шофьорите. Това ще става, след като полицейски служители са установили наличие в кръвта им над 0,5 промила или тест е показал, че водачът е употребил наркотици. Ако шефьорът откаже да го проверят с дрегер или тест за наркотици, ще плати в болницата за биологичните проби - изследване на кръв, урина, слюнка и т.н. Това решиха депутатите преди минути с окончателното гласуване на промени в Закона за движение по пътищата. КАТ ще отнема книжката на шофьорите, хванати с над 0,5 промила или употребили наркотици, докато не платят разходите за изследванията си.", "date": "2017.09.14", "title": "Пияните шофьори ще плащат в болницата, ако откажат остават без книжка"}
{"url": "https://www.24chasa.bg/novini/article/6447259", "text": "Членките на НАТО сами решават какво оборудване да купуват. Това заяви генералният секретар на алианса Йенс Столтенберг във връзка със споразумението на Турция с Русия за покупка на руски ракетни отбранителни системи С-400, съобщава електронното издание на вестник \"Хюриет\", цитиран от БТА. \"С какъв вид оборудване ще се сдобият зависи от всеки от съюзниците. Това е национално решение на Турция\", коментира той пред агенция Спутник. Столтенберг добави, че това, което е важно за НАТО, е различните системи да работят заедно. \"Не е постъпило искане във връзка с интегрирането на тази система в системата на НАТО за въздушна отбрана. Поради тази причина въпросът все още не е поставен на масата\", каза още генералният секретар на НАТО. Турският президент Реджеп Тайип Ердоган съобщи преди дни на връщане от пътуване в Казахстан, че Турция вече е платила депозит на Русия за покупката на руските зенитно-ракетни системи С-400 въпреки възраженията на съюзниците й от НАТО. Той подчерта, че както Турция, така и Русия са решени да доведат до край процеса.", "date": "2017.09.14", "title": "Йенс Столтенберг: Членките на НАТО сами решават какво оборудване да купуват"}
{"url": "https://www.24chasa.bg/novini/article/6447271", "text": "Един шофьор е загинал, след като автомобилът, който управлявал днес на магистралата А1 Дева - Нъдлак в западната част на Румъния, близо до град Бузяш, бил ударен от микробус, шофиран от български гражданин, предаде агенция Аджерпрес, цитирана от БТА. \"Българският шофьор пътувал от град Лугой към Тимишоара, но в един момент ударил колата пред него, която пътувала в същото платно, изхвърляйки я в мантинелата. Вследствие на удара румънският шофьор е починал, а пътникът, седял до шофьора, е сериозно пострадал и е бил откаран в болница\", заяви главен комисар Валентин Бурта, началник на магистрално бюро А1 Дева - Нъдлак. Според него причина за катастрофата е неспазване на регламентираната дистанция при движение по пътищата спрямо колата отпред.", "date": "2017.09.14", "title": "Мъж загина при катастрофа между кола и микробус, шофиран от българин, в Румъния"}
{"url": "https://www.24chasa.bg/novini/article/6447284", "text": "Български евродепутати подкрепиха отворено писмо до президента на Украйна Петро Порошенко, което призовава за налагане на вето върху новоприетия закон за образованието, съобщи ПЕС. Позицията, подкрепена от 38 евродепутати от 6 държави, бе изготвена в отговор на одобрените от Верховната рада спорни текстове, налагащи ограничения върху достъпа на малцинствата в страната, в това число българското, до обучение на майчин език. Темата беше разисквана на редовната среща на българските евродепутати в Страсбург по инициатива на евродепутата и лидер на ПЕС Сергей Станишев. \"Повдигнах темата пред българските евродепутати и съм благодарен на колегите ми, че активно подкрепиха инициативата. Андрей Ковачев и Филиз Хюсменова организираха широка подкрепа в техните политически групи.\" В писмото евродепутатите от България, Полша, Румъния, Словакия, Унгария и Хърватия изразяват загриженост, че новият закон противоречи на международните ангажименти, поети от Украйна, като част от споразумението за сътрудничество с ЕС, накърнява правата на малцинствата и нагнетява етническо напрежение. \"Българските граждани в Украйна категорично не трябва да стават жертва на вътрешно и външнополитически игри в резултат от един двустранен конфликт. Общата позиция на евродепутати от шест държави членки, с различна политическа принадлежност, е ясен сигнал, че спазването на правата на европейските граждани в Украйна се следи с внимание от Европейския парламент. Имам уверението, че въпросът ще бъде повдигат официално от делегацията на Европейския парламент, която е на мисия в Киев през следващата седмица\", заяви Станишев.", "date": "2017.09.14", "title": "Български евродепутати настояват за отмяна на закона за образованието в Украйна"}
{"url": "https://www.24chasa.bg/novini/article/6447329", "text": "Пожарникари и полицаи излязоха на протест в центъра на София. Исканията им за пореден път са за повишаване на заплатите, а за пожарникарите и нови униформи, предаде БТА. Заместник-председателят на най-големия полицейски синдикат Илия Кузманов коментира, че две години никое ръководство на МВР не е взело мерки за това във всеки противопожарен екип да има по трима души. Той припомни исканията на СФСМВР заплатите на униформените да се увеличат със задна дата с 15 процента. Ако това не се случи до януари, протестите на служители в МВР ще станат ежедневни. Пожарникарите демонстрираха пред сградата на парламента как по европейски стандарт в екип трябва да има поне по шестима души, за разлика от България, където най-често са по двама. Подобен протест има довечера и във Варна.", "date": "2017.09.14", "title": "Пожарникари и полицаи излязоха на протест в центъра на София"}
{"url": "https://www.24chasa.bg/novini/article/6447330", "text": "Родителите на самоубил се турски младеж искат смъртта му да бъде разследвана, тъй като според тях тя е следствие от онлайн играта \"Син кит\", съобщава \"Хюриет дейли нюз\". Студентът Еврим Мертин се е самоубил на 5 август. Неговите родители разказали пред властите, че той е играел на опасната игра и че поведението му преди самоубийството се е променило значително, предаде БТА. Руската игра \"Син кит\" има 50 нива и предполага изпълнение от участника на задачи, които получава от \"надзорник\" или \"ментор\". Този ментор дава поръченията, а участникът трябва да докаже, че ги е изпълнил, като изпрати снимка или клип. Поръченията, които се изпълняват в течение на 50 дни, се отнасят до самонараняване, слушане на песни със самоубийствени послания, систематично будене в 4.20 ч., гледане на филми или видеоклипове с ужаси, изкачване на високи сгради, мостове, изолация от обществото. Според психолози крайната цел е играчът да изгуби вяра в себе си и да стигне до самоубийство. В потвърждение на това, че младежът е действал съобразно поръченията в играта \"Син кит\", адвокатът на семейството посочи, че преди самоубийството по краката на Мертин е имало наранявания с бръснарско ножче и червени белези по врата му, вероятно от пристягане с въже. Прокуратурата в Анкара е започнала разследване по случая след внесена от семейството жалба.", "date": "2017.09.14", "title": "Играта \"Син кит\" взе жертва в Турция, родителите искат разследване"}
{"url": "https://www.24chasa.bg/novini/article/6447353", "text": "Вече пети ден продължава вълната от анонимни сигнали за заложени бомби в различни административни и търговски сгради на територията на Руската федерация, предава РИА Новости, съобщи \"Фокус\". , съобщи източник от аварийните служби. Само в Москва анонимните обаждания засегнаха 50 обекта. През последните два дни заради заплахи са евакуирани повече от 130 хил. души от над 420 сгради. Всички подадени сигнали са фалшиви.  По предварителна информация, обажданията са от направени от украинска територия.", "date": "2017.09.14", "title": "Вече пети ден продължават анонимните обаждания за бомби в Русия"}
{"url": "https://www.24chasa.bg/novini/article/6447346", "text": "От 2 дни полицията издирва  . Тюнерман  , пише немското издание \"Билд\". През 2004 инцидентът се случил в немския град Бад Залцуфлен. В жилището си Тюнерман наръгал тогава 24-годишната Сабрина Д. с нож 20 пъти, а след това я изнасилил. Нараняванията на жената били в областта на врата и гърдите. Жената оцеляла след инцидента, а Тюнерман бил осъден на 8 години затвор заради опит за убийство, изнасилване и причиняване на тежки физически наранявания. Сабрина била съседка на Тюнерман, живеела в същата къща, но на последния етаж. Мъжът често я канел на гости при себе си и се влюбил в нея. Около 23,30 във вечерта на инцидента Томас предложил на Сабрина да пренощува при нея. Тюнерман извършил нападението над жената с общо 3 кухненски ножа, като 2 от тях се счупили. След това завлачил кървящата жена в спалнята си и я изнасилил. Томас мислел, че Сабрина е мъртва и влезнал в банята да си вземе душ. Сабрина обаче дошла в съзнание, успяла да излезе на улицата и да вика за помощ. При този инцидент Томас успял да избяга с мотора си, но на следващия ден се предал в полицията. При убийството на българката Хатидже Б. и сина и Ахмед следователите намират много прилики със случая от 2004 година. \"Сега обаче не открихме следи от сексуално насилие\", каза главен прокурор Кристофър Имиг. От органите на реда предполагат, че Тюнерман е избягал с обществен транспорт. На лявата си ръка той има гипсова шина.", "date": "2017.09.14", "title": "Убиецът на Хатидже и Ахмед намушкал 20 пъти предишната си жертва и я изнасилил"}
{"url": "https://www.24chasa.bg/novini/article/6447382", "text": "На кръстовището на бул. \"Ал. Стамболийски\" и ул.\"Извора\" в Монтана в сряда \"шкода октавия\" с видинска регистрация и 82-годишния водач П.Т. от Гърция, но живеещ във видинското с. Боровица, нарушава правилата за движение по пътищата и по непредпазливост блъска движещата се по тротоара жена на 57 г. Пострадалата е транспортирана и настанена в монтанската болница с данни за причинена средна телесна повреда - комоцио, без опасност за живота. Гъркът бил изпробван с дрегер, а пробата била отрицателна. По случая е образувано досъдебно производство.", "date": "2017.09.14", "title": "82-годишен грък с \"шкода\" се качи на тротоара и блъсна жена"}
{"url": "https://www.24chasa.bg/novini/article/6447432", "text": "Шофьорите, движещи се в аварийната лента на автомагистралата, ще се наказват с глоба от 1000 лв. и с лишаване от книжка за 3 месеца. Това се въведе след приемане на текстове от Закона за движение по пътищата на второ четене, предаде „Фокус“. Предложението за текста бе направено от ПГ на „БСП за България“ и бе прието със 133 гласа „за“ и 1 – „против“. Текстът предвижда да се наказва с лишаване от право да управлява моторно превозно средство за срок от три месеца и глоба 1000 лв. водач, който се движи в лентата за принудително спиране по автомагистрала.", "date": "2017.09.14", "title": "1000 лв. и 3 месеца без книжка за каране в аварийната лента на магистрала"}
{"url": "https://www.24chasa.bg/novini/article/6446857", "text": "Двама турски учители, които гладуват от март в знак на протест срещу уволненията им при чистките на правителството след миналогодишния опит за преврат, са в критична фаза на стачката си и има рискове за здравословното им състояние, предаде ДПА. За това предупредиха медици от турската медицинска асоциация в Анкара. \"Няма много какво да направим като лекари за двамата в момента\", каза Онур Наджъ Караханджъ и призова властите да върнат учителите на работа, цитиран от БТА. 35-годишната Нурийе Гюлмен, университетска преподавателка, и 28-годишният Семих Йозакча, начален учител, бяха задържани през май по обвинения в членство в терористична организация. През март двамата обявиха гладна стачка в знак на протест срещу чистката, започната от турските власти след неуспешния опит за преврат на 15 юли миналата година. Гюлмен и Йозакча поемат само течности, захар, сол и витамин Б. Над 100 хиляди души загубиха работните си места в чистките в държавния сектор, армията и други институции след неуспешния опит за преврат.", "date": "2017.09.14", "title": "Гладната стачка на двама турски учители вече заплашва здравето им"}
{"url": "https://www.24chasa.bg/novini/article/6446863", "text": "След проведени издирвателни мероприятия и процесуални действия от полицейските служители в град Добрич е задържан криминално проявеният Н.Н. (72 г.) от град Варна – съобщиха от Областната дирекция на МВР.  Установено е, че мъжът е участвал в телефонна измама, като куриер, на 11 септември в село Дропла, област Добрич. На 10 септември за времето от 11 ч. до 14 ч. 78-годишна жена от село Дропла е била въведена в заблуждение по схемата мним полицейски служител, който разкрива телефонни измамници, като жената оставя в короната на дърво пред жилището си сумата от 850 лева.", "date": "2017.09.14", "title": "Заловиха „муле” на телефонните измами"}
{"url": "https://www.24chasa.bg/novini/article/6446867", "text": "ПГ на „БСП за България“ няма да подкрепи второто гласуване на Закона за опазване на околната среда. Ще подкрепим ветото на президента. Би трябвало да разделим темата на две- за правото с правни аргументи, а като политици- да се опитаме да погледнем по- широко на принципите и на морала, на правовата държава и функционирането на държавността. \"За юридическите аргументи, ние, ако приемете закона за втори път, ще го внесем в КС с жалба по отношение на чл. 125 от Конституцията. Да, Конституционният съд се е произнасял по подобни случаи, но за такъв- не- за отпадане на инстанция в съдопроизводството. Събираме подписи и юридическият спор, и конституционността ще реши този в България, който има тези правомощия\", каза Нинова, информираха от пресцентъра на БСП. \"Става въпрос и за нещо друго. Вие цитирате пороци на гражданските движения. Сигурно има такива, но нека да погледнем първо себе си. Политическите партии колко пъти си позволихме заради целесъобразност да погазим законосъобразност? Колко наши решения има отменени от Конституционния съд? В тази зала са взети противоконституционни решения. Един път изключения, втори път изключения, трети път изключения. Така, стъпка по стъпка, рушим държавността, функционирането на институциите и взаимния контрол между властите. Това би трябвало да е големият разговор днес тук – за държавността, за правовата държава\", добави Нинова.", "date": "2017.09.14", "title": "Нинова: Заради целесъобразност рушим основите на правовата държава"}
{"url": "https://www.24chasa.bg/novini/article/6446862", "text": "Гръцките власти призоваха плажуващите да стоят далеч от някои от популярните плажове на брега край Атина, след като петрол от потънал танкер започна да достига района, съобщи Асошиейтед прес. Съобщава се за малки петна петрол на плажовете в предградиятана Атина Глифада и Пирея. Кметът на Глифада Георгиос Папаниколау заяви, че общински работници са използвали химикали в опит да изчистят петрола, цитира БТА. Малкият танкер \"Агиа зони 2\" потъна в неделя, когато пусна котва край брега на остров Саламина близо до главното пристанище на Гърция Пирея. Той превозваше 2200 тона мазут и 370 тона газьол. Министърът на морския флот Панайотис Курумблис заяви, че водолази са запечатали товарните помещения на кораба и трябва да започне работа по изпомпване на останалото гориво.", "date": "2017.09.14", "title": "Гърция: Почиващите да стоят далеч от плажовете край Атина, има петролен разлив"}
{"url": "https://www.24chasa.bg/novini/article/6446858", "text": "Настоящият състав на Висшия съдебен съвет (ВСС) имаше пълното право да избере председател на Върховния административен съд (ВАС), обяви в отговор на президента Румен Радев Георги Колев, чийто мандат изтича през ноември. В понеделник съдебните кадровици избраха за наследник на Колев колегата му от ВАС Георги Чолаков с 20 гласа \"за\". Конкурент на Чолаков бе съдия Соня Янкулова. Тя събра подкрепа от 5-има членове на ВСС. Ключовият избор стана по-малко от месец преди на настоящия състав на ВСС да му приключи мандата на 3 октомври. Това предизвика коментар на президента, който в интервю за Нова тв каза, че новият ВСС трябва да избере шеф на ВАС и че все още решава дали да подпише указа за назначаване на Чолаков. \"Налице е един законов мандат на ВСС, който изтича на 3 октомври, няма никаква причина да се мисли за тълкуване. До кой момент от мандата си следващият ВСС би могъл да избере председател при наличието на различен срок на мандата – 5 и 7 години. Ако го избере на третата година, дали не остават по-малко от седем години?\", коментира още Георги Колев.", "date": "2017.09.14", "title": "Георги Колев: Сегашният ВСС имаше право да избере шеф на ВАС"}
{"url": "https://www.24chasa.bg/novini/article/6446856", "text": "30-годишен бургазлия е бил държан в плен близо 32 часа в къща в Сливен, след като е бил подмамен там от своя приятелка, с която се запознал във Фейсбук. Това съобщи на брифинг току-що апелативният прокурор на Бургас Любомир Петров. Той уточни, че престъплението е станало на 8-ми септември, когато 30-годишният бургазлия, който бил международен шофьор, отишъл на гости на Диана Куртова в Сливен. Двамата обаче бързо се скарали за нещо и в този момент в къщата нахлули двама мъже с маски на главите. Те завързали тираджията със свински опашки и облепили устата му с тиксо, след което започнали да го бият. \"Не е останало здраво място по тялото му, имало е и сексуални извращения с мъжа\" каза прокурор Петров. Похитеният е заплашван със зверски изтезания като набиване на кол и рязане на нокти с лозарска ножица. Нападателите са взели две дебитни карти на тираджията и са го принудили  да им каже кода си. Те опитали да източат сметките му онлайн, но не успели, след което го преджобили и взели 200 лева, които били в него. После му поставили маска на главата, качили го в автомобила, с който бил дошъл в Сливен и го зарязали в местност на Карандила.  Едва след като похитеният сам успял да се прибере в Бургас, сигнализирал в полицията, но първоначално твърдял, че е отвлечен в Бургас от непознати лица.  \"Вероятно е спестил част от информацията поради срам, но това е недопустимо. Не може потърпевши да ни дават погрешна информация и апелирам да не го правят\", коментира прокурор Любомир Петров. Директорът на ОДМВР- Бургас Калоян Калоянов допълни, че пострадалият и 30-годишната Диана Куртева са общували близо 8 месеца само във Фейсбук, преди да се видят на живо. Когато се срещнали в Бургас през август, тираджията демонстрирал завидно благосъстояние, харчейки хилядарки за Диана по магазини и ресторанти. Разследващи са убедени, че престъплението е било предварително добре подготвено. Директорът на полицията във Сливен Димитър Величков уточни, че задържаната Диана е добре позната на МВР, наркозависима. Арестуваният Станислав Стоянов на 32 години също е стар познайник на полицията, лежал е в затвора за кражби, грабежи и наркотици. Има задържано и трето лице - мъж на 24 години, но за сега полицията отказва информация за него. Очаква се днес в съда в Сливен да бъде внесено искане за постоянен арест за Диана Куртева и Станислав Стоянов ", "date": "2017.09.14", "title": "30-годишен бургазлия отвлечен, бит и сексуално малтретиран в Сливен"}
{"url": "https://www.24chasa.bg/novini/article/6446846", "text": "Двама души са с опасност за живота след катастрофа на главен път Е-70 в района на село Бели Лом, съобщиха от Областната дирекция на МВР – Разград. Сигналът за пътнотранспортното произшествие е получен около 17.00 часа вчера. Движейки се в посока град Разград, 73-годишният водач на „Сузуки Вагон“ спира лекия си автомобил на пътното платно и бива блъснат от пътуващия зад него микробус „Ивеко“. При удара двата автомобила се завъртат в посока обратна на движението си. Водачът на колата, С.Х. от град Шумен, е с комоцио и охлузни рани по тялото, настанен в Хирургично отделение на Разградската болница. 71- годишната му съпруга, возеща се на предната седалка, е с комоцио, травматичен бял дроб и фрактура на горен крайник, настанена в ОАИЛ. 29-годишният водач на буса с инициали Б.Б. от село Бели Лом е тестван за употреба на алкохол. Пробата е отрицателна. По случая се води досъдебно производство.", "date": "2017.09.14", "title": "Двама са с опасност за живота след катастрофа край Разградско"}
{"url": "https://www.24chasa.bg/novini/article/6446925", "text": "Допълнителни 213 млн. лева ще бъдат отпуснати за подобряване на образователната инфраструктура по Оперативна програма \"Региони в растеж\" 2014-2020 г. Това каза във Велико Търново зам.-министърът на регионалното развитие и благоустройството и ръководител на Управляващия орган на ОПРР Деница Николова. Тя посочи, че с вече договорените 350 млн. лв., ресурсът за обновяване на училища, детски градини и ясли вече надхвърля половин милиард. Допълнителното финансиране ще бъде насочено към общо 22 общини. Проектите на 16 от тях вече са оценени и чакат само сключване на договор. Предстои останалите да подадат своите проекти. \"Всяка община кандидатства с един проект, който обобщава няколко обекта спрямо нуждите на общината.В повечето все още не са провеждани обществените поръчките. След сключване на договорите общините ще имат време да подготвят тръжните процедури, да бъдат обявени изпълнителите и да изтекат сроковете за обжалване след избора на изпълнител. Всички тези училища ще се ремонтират най-вероятно през следващия ваканционен период, т.е. следващата година“, допълни Деница Николова. Срокът за изпълнение на поректите е 3-годишен. Дейностите предвиждат в тези училища, детски градини и детски ясли да бъде подобрена енергийната ефективност, да бъде извършена цялостна реконструкция на външната фасада, там където е необходимо, както и ремонти на дворовете и спортната инфраструктурата. Програмата дава възможност за предоставяне на бюджетна линия за оборудване, което касае учебните кабинети. \"За нас е изключително приятно, че това се случва в навечерието на първия учебен ден, защото това дава възможност оттук нататък да осигурим качествената образователна среда, както за учениците, така и за учителите, и по този начин да осигурим възможността нашите деца да учат в по-приятни условия и да използват съответните нови технологии и решения. Това ще доведе до по-качествено образование, което е нашата обща и глобална цел\", посочи Деница Николова. Кметът на Велико Търново и шеф на Националното сдружение на общините Даниел Панов съобщи, че за старопрестолния град вече са подадени проектни предложения за близо 8.7 милиона лв., с които ще се обновят 3 училища и 3 детски заведения. Очаква се сключването на договори за изпълнение с Управляващия орган.", "date": "2017.09.14", "title": "Деница Николова: \"Още 213 милиона лева \nусвояват общините за ремонти на училища, градини и ясли\""}
{"url": "https://www.24chasa.bg/novini/article/6446926", "text": "Мъж е в болница след скандал и сбиване между шофьори на пътя, съобщиха от полицията в Кюстендил. Вчера около 16.00 ч на ул. \"Г. Бенковски\" в града е възникнал конфликт между двама водачи на леки автомобили, който прераснал в побой. Пострадал е 44-годишен кюстендилец, който е настанен за лечение в столична болница с черепно-мозъчна травма. Другият участник в инцидента е напуснал местопроизшествието, но по-късно е установен и задържан. Той е 32-годишен софиянец. По случая е започнато досъдебно производство, допълниха от полицията.", "date": "2017.09.14", "title": "Бой между шофьори на пътя в Кюстендил"}
{"url": "https://www.24chasa.bg/novini/article/6446955", "text": "До края на октомври всички учители ще получат повишение на заплатите си, заяви пред   министърът на образованието Красимир Вълчев. По думите му, около 1000 са учителите, които не достигат преди началото на учебната година. \"Има трудности по-скоро училища да попълнят свободните бройки. Липса на резерв на пазара на труда най-вече по отделни дисциплини – математика, физика. Много малко студенти има последните години в тези професионални направления. Учителската професия като цяло беше непривилегирована през последните години с относително ниска склонност на учениците да се включват в педагогическо образование и в педагогическа професия след това\", коментира министърът.", "date": "2017.09.14", "title": "Вълчев: До края на октомври всички учители ще получат повишение на заплатите си"}
{"url": "https://www.24chasa.bg/novini/article/6446964", "text": "я. Ние сме национално отговорни политици и аз съм убеден, че днес, когато отхвърлим ветото, това е ясен знак, че спазваме законите, съобразяваме с мотивите на президента, но аргументите в пленарна зала бяха по силни. За това ще подкрепим закона и ще отхвърлим ветото на президента, защото интересите на България са над всичко. Това заяви от парламентарната трибуна председателят на ПГ на ГЕРБ Цветан Цветанов, по време на дебатите по повторното разглеждане на промените в Закона за опазването на околната среда, предвиждащи отпадането на втората съдебна инстанция при обжалване на Оценките на въздействието на околната среда (ОВОС) на големи инвестиционни проекти, върху които президентът наложи вето, предаде репортер на Агенция „Фокус”.  „Това, което се предлага и това, което ние ще потвърдим днес, е да бъде приет законът отново и да отхвърлим ветото. Залагаме една бързина от 6 месеца, за да може по националните инфраструктурни проекти държавата да се движи в посока, която ще гарантира развитието на регионите и страната”, заяви Цветанов. Той благодари на всички народни представители, които са участвали в дебата, за изложените аргументи по темата.", "date": "2017.09.14", "title": "Цветанов: Ще подкрепим промените в\nЗакона за опазване на околната среда"}
{"url": "https://www.24chasa.bg/novini/article/6446953", "text": "Двайсет и седем мигранти, които имали намерение да преминат нелегално в България, са били заловени в турския окръг Къркларели, съобщи електронното издание на вестник \"Хюриет\", цитиран от БТА. Екипи на жандармерията са заловили мигрантите в района на град Демиркьой между селата Сислиоба и Йешилова. Установено е, че те са от сирийска националност. След разпит сирийците са били предадени на център за мигранти в Пехливанкьой.", "date": "2017.09.14", "title": "Задържаха 27 сирийци при опит да преминат в България"}
{"url": "https://www.24chasa.bg/novini/article/6446972", "text": "Протестът на служителите в МВР е знак за проблем, знак за нещо, което заедно можем да решим. На път сме да решим някой от най-тежките проблеми, които с години не са решени. Това заяви главен комисар Николай Николов по време на церемонията за професионалния празник на огнеборците, цитиран от БТА. Пред сградата на парламента днес ще се проведе протест на служителите в МВР. Исканията им са за по-високи заплати, защитно облекло и нов Закона за МВР. До няколко месеца ще обновим 22 сгради на пожарната, а след дни ще бъде направена първа копка на нова пожарна в кв \"Овча Купел\", каза още Николов. По думите му, следваща задача на професионалното ръководство е надеждно окомплектоване на всички пожарникари с предпазни средства. Николов обясни, че е в ход обществена поръчка за облекла и предпазни средства. По-късно пред журналисти той заяви, че подкрепя голяма част от исканията на пожарникарите и се съгласи, че заплатите им трябва да бъдат увеличени, като направи уточнението, че това не зависи от него. До седмици ще бъде решен и проблемът с недостига на огнеборци и така ще бъде изпълнена наредбата, според която във всеки екип трябва да има по трима пожарникари, обясни Николов.", "date": "2017.09.14", "title": "Шефът на пожарната: Протестът на МВР сочи проблем, който можем да решим заедно"}
{"url": "https://www.24chasa.bg/novini/article/6446967", "text": "Законопроектът предвижда отпадане на втората инстанция при обжалването на обекти с национално значение. Парламентът отхвърли ветото на президента върху измененията в Закона за опазване на околната среда. В промените се предвижда отпадане на втората инстанция при делата за обжалване на Оценката на въздействие върху околната среда за обекти от национално значение. Такива са язовири, магистрали, ТЕЦ-ве, ядрени централи и съоръжения. Ивелина Василева от ГЕРБ заяви, че опазването на природата не е само право, а и задължение на всеки и допълни \"Това е споделеното разбиране на българските граждани. И съвсем не само на шепа еколози\". Според нея българските граждани имат право на сигурна инфраструктура и безопасност. \"В максимална степен на внимание и отговорност сме подходили към изготвянето на закона\", каза тя. Корнелия Нинова обяви, че ще внесат промените в закона в Конституционен съд, ако бъдат приети за втори път. Лидерът на БСП каза още, че не може заради целесъобразност да се погазва законосъобразност. С поред Крум Зарков от БСП с ветото се търси балансирано решение. Това било записано и в мотивите на президента. \"Не е втората инстанция причината, че Русе-Бяла-Велико Търново 25 години не е направен\" Не инстанцията пречи за реализацията на тези проекти. Ако има злоупотреба с права в очевидно нерегламентирани обжалвания, решението не може да е отмяна на правата, смята той. 138 народни депутати подкрепиха внесените промени, против бяха 78, а 2 се въздържаха.", "date": "2017.09.14", "title": "Парламентът отхвърли президентското вето върху закона за околната среда"}
{"url": "https://www.24chasa.bg/novini/article/6446969", "text": "Районна прокуратура-Асеновград внесе в съда обвинителен акт спрямо Яшар С., на 27 г., Исмет Л., на 34 г., Славчо М., на 41 г., Ангел М., 20 г., Васил И., на 19 г., Костадин М., 39 г., Емрал Р., на 28 г., Абдраман А., 24 г., Стефан Д., на 33 г., Асен А., на 40 г., и Джавет Ю., на 32 г., за хулиганство, извършено с особена дързост и цинизъм, в съучастие – престъпление по чл. 325 ал.2 във връзка с ал.1 във връзка с чл.20 ал.2 във връзка с ал.1 от Наказателния кодекс. Емрал Р. и Стефан Д. са предадени на съд и за закана за убийство, което би могло да възбуди основателен страх за осъществяването му – престъпление по чл. 144 ал. 3 във връзка с ал. 1 от Наказателния кодекс, а Васил И. и Абдраман А. са предадени на съд и за нанасяне на средна телесна повреда по хулигански подбуди – престъпление по чл. 131 ал. 1 т.12 във връзка с чл. 129 ал. 2 във връзка с ал. 1 от Наказателния кодекс. Делото е от фактическа и правна сложност. Разпитани са били над 30 свидетели, извършени множество разпознавания и експертизи и др., като разследването е приключило преди края на законноустановения минимален двумесечен срок и незабавно след това е бил внесен обвинителен акт. На 26 юни 2017 г. част от обвиняемите се намирали в района на язовир „40-те извора“ край Асеновград, където тренировки провеждали деца от спортен клуб по гребане. Там имало и други хора, които се занимавали с риболов или били на плаж. В един момент едно от децата от спортния клуб неволно паднало от лодката във водата и не могла да се качи обратно, което се случило близо до брега. Поради тази причина четирима от обвиняемите започнали да се подиграват на децата, да обиждат, като отправяли неприлични реплики. Действията предизвикали силен страх и възмущение у децата, като били извикани треньорите им. Те се опитали да успокоят обвиняемите, които проявили агресия и започнали с различни предмети да нанасят удари на някои от спортистите от клуба, без да са били предизвикани от тях. Децата от спортния клуб, треньорите и намиращите се наблизо други хора останали възмутени и уплашени от действията на обвиняемите, защото те демонстративно показали, че не се съобразяват с общоприетите норми на поведение и не се спират пред нищо, за да ги нарушат. След като конфликтът бил потушен, децата и треньорите се качили в автобус и потеглили за гр. Асеновград. От съображения за сигурност автобусът не спрял на първата спирка, а на втората, където част от пътуващите слезли. В това време от автомобил изскочили няколко от обвиняемите, които носели тръби и арматурни железа. Те започнали да се заканват и нанасяли удари. Част от спортистите тръгнали към болницата в гр. Асеновград, където ги пресрещнали други от обвиняемите. Те също хвърляли камъни и отправяли заплахи. На място са присъствали и други хора, които останали възмутени от действията на обвиняемите. Конфликтът бил прекратен от служители на РУ на МВР-Асеновград, На местопроизшествието е бил извършен оглед, при който са били иззети –дървена летва, лопата, дъска и др. По делото са извършени съдебно-медицински експертизи за нанесените телесните повреди. Установено, че две от момчетата от спортния клуб, на 15 г. и на 16 г., са имали нанесени средни телесни повреди. Единият от тях е получил фрактура на китката на ръката, а другият е имал два счупени прешлени.", "date": "2017.09.14", "title": "Обвиняват 11 мъже за закани с убийство и  побой"}
{"url": "https://www.24chasa.bg/novini/article/6446993", "text": "Финландия обяви днес, че е освободена финландска гражданка, похитена в Афганистан през май по време на атака, за която никой не пое отговорност, предаде Франс прес. . Тогава бяха убити германска хуманитарна работничка и афганистански охранител. Сградата беше на шведската неправителствена организация \"Операция Милосърдие\". Самоличността на отвлечената финландка не се съобщава, предаде БТА.", "date": "2017.09.14", "title": "Освободиха финландка, похитена в Кабул"}
{"url": "https://www.24chasa.bg/novini/article/6446688", "text": "Броят на загиналите в старческия дом в американския град Холивуд в щата Флорида, където след урагана Ирма нямаше ток и не работеха кондиционерите, нарасна до 8 души, съобщи снощи градската полиция, цитирана от Ройтерс. Според кметицата на общината Барбара Шариф вероятната причина за смъртта на старите хора е прегряването заради неработещите кондиционери. Началникът на местното полицейско управление Том Санчес каза, че по случая е започнало криминално разследване и на място се извършват следствени действия. Починалите са на възраст от 71 до 99 години. Според телевизия Си Ен Ен трагедията в този дом е накарала властите във Флорида да започнат проверка на условията и грижите за пациентите в над 40 дома за възрастни хора в щата. Така според Ройтерс общият брой на свързаните с урагана Ирма смъртни случаи във Флорида вече е 29. Към тях се добавят още 7 в съседните щати Джорджия и Южна Каролина. А общият брой на жертвите на Ирма, заедно с тези в опустошените карибски острови, вече достигна 81 души.", "date": "2017.09.14", "title": "8 са вече загиналите заради урагана в старчески дом във Флорида"}
{"url": "https://www.24chasa.bg/novini/article/6446691", "text": ".Няколко автобуса, пълни с бойци на терористичната групировка „Ислямска държава“, които бяха затънали в сирийската пустиня, достигнаха джихадистка територия, след като коалицията, ръководена от САЩ, спря наблюдението на конвоя, заяви наблюдател, цитиран от AFP. Дронове на коалицията циркулираха около заседналия конвой, състоящ се от 11 МПС-та, няколко дни и периодично избиваха бойци на „Ислямска държава“, ако те се отдалечаваха прекалено много от конвоя. Групата, включваща около 200 джихадисти и 200 цивилни, пристигна в източната сирийска провинция Дейр-ез-Зор „след решението на коалицията да спре наблюдението над конвоя“, съобщиха от базираната в Лондон Сирийска обсерватория за човешките права, предаде \"Фокус\". Източник на AFP, намиращ се на мястото на събитието заяви, че „операцията е завършена и конвоят на Даеш (Ислямска държава) е достигнал до провинция Дейр-ез-Зор.“", "date": "2017.09.14", "title": "Блокираният конвой на „Ислямска държава“ достигна територия на джихадистите"}
{"url": "https://www.24chasa.bg/novini/article/6446694", "text": "Президентът на САЩ Доналд Тръмп нападна Хилари Клинтън, която беше негов съперник за президентските избори в САЩ през 2016-а година, публикувайки две съобщения в Туитър, в които я обвинява, че „е изхарчила много пари“, но е „изгубила играта“ за президентските избори, предаде The Hill, цитира \"Фокус\". „Измамната Хилари Клинтън обвинява всеки друг ( и всичко), освен себе си за загубата в изборите“, написа Тръмп. „Тя загуби изборите и загуби посоката си!“ “’Окаяните‘ се върнаха, за да преследват Хилари. Те изразиха чувствата си ясно и на висок глас. Тя изхарчи много пари, но, в крайна сметка, изгуби играта!“, добави той, чрез второ съобщение, публикувано в социалната мрежа Туитър. Нападките на американския президент идват само един ден, след като книгата на Хилъри Клинтън „Какво се случи“ беше пусната в продажба. В нея бившата първа дама описва събитията около президентската кампания в САЩ през 2016 година.", "date": "2017.09.14", "title": "Тръмп: Хилари Клинтън обвинява за загубата си в изборите всички, освен самата нея"}
{"url": "https://www.24chasa.bg/novini/article/6446709", "text": "Над 80 на сто от европейските фирми са били жертва на кибератаки, заяви по Бтв българската еврокомисарка, която ще положи клетва в Люксембург днес. Имаме нужда от постоянно действаща агенция посигурността. Също имаме за първи път преддложение за схема за сигурност от кибератака. Купувачите по интернет вече ще купуват продукти в интернет за такъв сертификат, каа Габриел.", "date": "2017.09.14", "title": "Над 80 на сто от европейските фирми са били жертва на кибератаки"}
{"url": "https://www.24chasa.bg/novini/article/6446697", "text": "Служители в индийското горско стопанство открили на поляна в гората 12 мъртви маймуни, съобщи във вторник изданието Metro, цитирано от лента.ру. Горските служители решили, че маймуните са отровени и откарали останките във ветеринарна клиника в щата Утар Прадеш,  Аутопсията показала,че всички маймуни са умрели от спиране на сърцето. Според специалистите животните най-вероятно са били изплашени в буквалния смисъл на думата до смърт от тигър. Местни жители твърдят, че в предполагаемото време на настъпването на смъртта в гората се чувало ръмжене. ", "date": "2017.09.14", "title": "12 маймуни умряха от страх в гора в Индия"}
{"url": "https://www.24chasa.bg/novini/article/6446712", "text": "Силен тайфун е преминал край островите в южната част на Япония, с пориви на вятъра до 252 км/ч и оставяйки хиляди без електроенергия, докато се е движел към континтента, предаде AFP. Властите са предупредили за активизиране на свлачища и възможна поява на опасно високи вълни. Тайфуна Талим засегна най-силно южния остров Окинава, заедно с обкъжаващите го по-малки островчета, като пороят, който заля района, е най-обилният, падал в град Мияко, за последните 50 години, цитира \"Фокус\". Според Електрическата компания на Окинава, повече от 18 хиляди жилищни сгради са останали без електроенергия в Мияко, град с население от 54 хиляди души, намиращ се на 1840 километра югозападно от столицата Токио. Японската Метеорогологична агенция е заявила, че се очаква тифунът да се приближи до остров Кюшу в сутрешните часове на неделя. Местна медия предупреди, че бурята ще премине през най-големия японски остров - Хоншу, включително Токио, в понеделник. През Япония често преминават големи бури, като миналия септември загинаха 22 души, в резултат от преминаването на тайфуна Лайънрок, а минали август, през островната държава премина тайфуна Нору, отнемайки два човешки живота и наранявайки още 51 души.", "date": "2017.09.14", "title": "Тайфун премина край южните острови на Япония, хиляди са без ток"}
{"url": "https://www.24chasa.bg/novini/article/6446705", "text": "Русия е изпратила в зоната на бойни действия в Сирия 4 от най-новите си изтребители МиГ-29СМТ, пише \"Комерсант\". Вестникът се позовава на източници от Военнокосмическите сили, коментирали снимки от сайта на министерството на отбраната. По техни данни самолетите са изпратени в региона, за да може максимален брой руски пилоти да получат практически опит, а МиГ-овете да бъдат изпробвани в бойни условия, предаде БТА. МиГ-29СМТ са най-новите самолети, произвеждани серийно от корпорацията МиГ и може би последната от руските военни новости, все още неизползвани в операцията \"Възмездие\". Най-малко един от тези МиГ-ове вече е хвърлял бомби върху позиции на джихадистите в Сирия; очаква се те да стрелят по обекти на ИД и с крилати ракети Х-29Л с лазерно насочване. Освен проверка на характеристиките и бойните възможности, Русия изпраща в Сирия МиГ-29СМТ и с чисто търговска цел, коментира военният експерт Руслан Пухов. \"Успешните действия на руската техника в Сирия я рекламират възможно най-добре на международния пазар\", което \"ще засили износния потенциал на корпорацията\" МиГ, прогнозира той. Многоцелевите изтребители МиГ-29СМТ ще тренират в Сирия техники за унищожаване на наземни цели с управляеми и неуправляеми ракети и различни бомби, включително с възможност за корекция в прицелването. Ще бъдат също тествани 30-милиметровите артилерийски оръдия, уточняват експерти, цитирани от регионалното издание \"Вестник Мордовии\". Видеозапис, показващ как руски лек изтребител от четвърто поколение МиГ-29СМТ излита от сирийската база Хмеймим, публикува в Туитър репортерът на Би Би Си Стив Роузънбърг, посочва \"Росийская газета\". Най-новата модификация на този МиГ с код СМТ предвижда по-специално възможност за дозареждане във въздуха и за стрелба с прецизни оръжия, напомня всекидневникът.", "date": "2017.09.14", "title": "Русия изпрати в Сирия четири от най-новите си изтребители"}
{"url": "https://www.24chasa.bg/novini/article/6446719", "text": "До средата на следващата година ще бъде решен проблемът с униформите на пожарникарите, обеща главен комисар Николай Николов по Нова тв. Дотогава ще бъдат направени обществени поръчки за недостигащите окоро 1500 нови униформи, заяви шефът на дирекция „Пожарна безопасност и защита на населението”. \"Вчера подписах първия договор за доставка на 250 комплекта. Има по-стари облекла, но нашите хора в никакъв случай не са незащитени. Този проблем ще го решим до средата на следващата година. Вчера към Агенцията за обществени поръчки подадохме заявление за нови 700 комплекта. С още една обществена поръчка ще решим проблема\", увери Николов. Сред пожарникарите има недоволство заради ниски заплати, липсващи униформи и лоши условия на труд. В репортаж от 7-а районна пожарна в София „Здравей, България” показа как огнеборците сами си отварят ръчно вратите пред колите при тръгване за спешен сигнал и гасят огъня с бракувани стари шлангове. Облеклото им пък е на 12-13 години. „Условията за работа не се влошават, точно обратното – подобряват се”, заяви главен комисар Николов. Той увери, че 22 пожарни служби ще бъдат реновирани основно, други се строят нови – например на 18 септември предстои първа копка на нова пожарна в „Овча купел”, също и в Карнобат и Варна. В последните 30-40 г. не са инвестирани никакви средства, включително в сгради и униформи, обясни шефът на пожарната. Изключение правят само тези почти 300 млн. лева, които дадоха възможност да сменим около 85% от цялата техника“, посочи Николов. В България има 4117 огнеборци, с 500 шефове стават към 4600. За над 1000 от тях няма нови униформи. Заплатите на пожарникарите са 660 лв., при дълъг стаж стигат до 900 лв. Бюджетът на пожарната е 200 млн. лв. на година, от които 185 млн. отиват за заплати, а останалите – за издръжка и капиталови разходи. Ще инвестираме 62 млн., обеща главният комисар. Той засегна и случая с получено дарение на униформи втора ръка от кмета на Торонто, за което пожарникари са събирали пари да платят пътните разходи. Николов заяви, че дирекцията няма политика да приема официално облекла втора ръка, дори да са качествени.", "date": "2017.09.14", "title": "Шефът на пожарната: Ще решим проблема с униформите до средата на следващата година"}
{"url": "https://www.24chasa.bg/novini/article/6446718", "text": "България зае 50-то място в класация на Passport Index за най-гостоприемните държави в света. За съставянето на рейтинга компанията е използвала данни от общо 198 държави. Критерий при подредбата е визовата политика на страните, като челните места са за държавите, които допускат на територията си чужденци без визи или друг тип разрешителни за престой, цитира \"Фокус\". Най-гостоприемните страни в света са Коморските острови (Коморски съюз), Кот д'Ивоар, Гвинея-Бисау, Мадагаскар, Малдиви, Мавритания, Микронезия, Мозамбик, Самоа, Сейшели, Източен Комор, Тоголезка република (бивша Того), Тувалу и Уганда. Те са готови да приемат без визи граждани на всички държави по света. Афганистан, Северна Корея, Сомалия, Сирия и Туркменистан нямат нито едно сключено споразумение за безвизов режим, което им отрежда последно място в списъка за гостоприемство. На предпоследно място е Ангола, която допуска без визи само посетители от Намибия. Следват Бутан, Екваториална Гвинея, Еритрея, Ирак и Либия. Пътуването без визи в тях е възможно само за граждани на три страни. Според Passport Index Сърбия е най-негостоприемната държава на Балканския полуостров. Тя може да бъде посещавана безвизово от гражданите на 78 държави, което й отрежда 61-во място в списъка от 198-те страни. Втората най-негостоприемна държава на Балканите е Босна и Херцеговина, достъпът до която е безпроблемен за гражданите на 82 страни. Тя е класирана на 59-то място. Трета по негостоприемност се нарежда Македония (58-мо място), която няма специален режим на допускане на граждани на 84 държави. Следва Албания с 87 държави, за чиито граждани не се изискват визи за влизане в страната. Тя е поставена под номер 54. Показателите за Гърция, Хърватия и Словения съвпадат с тези за България - и четирите страни пропускат без визи гражданите на 93 държави, заемайки 50-то място в рейтинга. Първенец по гостоприемство в региона е Турция, която може да бъде посетена без визи от гражданите на 162 държави.", "date": "2017.09.14", "title": "България на 50-то място в класация за най-гостоприемните държави в света"}
{"url": "https://www.24chasa.bg/novini/article/6446727", "text": "Прегръщахме го, радвахме му се, имаше много сълзи, разказа бащата на отвлечения Адриан Тони Златков пред БиТи Ви за завръщането на сина си, след като плати 600 000 лв. откуп на похитителите. Те са дали сигнал на телефона на Златков чрез СМС за исканията. Държали са се коректно и възпитано. Не са отправяли заплахи за сигурността и живота на Адриан. По различни детайли от отвличането на сина му, Златков отказа коментар. На въпрос дали Адриан е контактувал с похитителите си, баща му отговори, че не знае и че се опитват да не го връщат към темата в този момент. Златков сподели, че през април т.г. е имало палеж в автокъщата му, но не допуска някой да е отвлякъл сина му заради нарушени бизнес интереси. Не смята и че някой от приятелите на Адриан е в състояние да направи това. Златков е събирал парите за подкупа 4 дни. Хвърлил парите в сак от мост. \"Благодаря на полицаите и на Бойко Борисов, който ме покани в дома си късно вечерта в деня на отвличането. Видях много сериозен екип от полицаи там, бащински изрази съчувствие за цялата ситуация и ме увери, че ще направятвсичко възможно да заловят похитителите. Преди това видях с очите си сформирани два екипа за отвличането на Адриан. Благодарен съм за усилията по случая. Но мисля, че страхът у нас никога няма да отмине.\"", "date": "2017.09.14", "title": "Тони Златков: Бях в дома на Бойко Борисов вечерта на отвличането, там имаше сериозен екип"}
{"url": "https://www.24chasa.bg/novini/article/6446740", "text": "Двайсет и шест души са били ранени при 21 пътни произшествия в страната през изминалото денонощие, съобщиха от МВР. Има опасност за живот на трима от пострадалите. В София са регистрирани 3 тежки и 167 леки транспортни произшествия, ранени са трима души.                                                                                                                                                                                                                                                                                                                       ", "date": "2017.09.14", "title": "26 души са ранени при катастрофи в страната през изминалото денонощие"}
{"url": "https://www.24chasa.bg/novini/article/6446747", "text": "Брекзитът е скучен - поне за континента, пише британският в. \"Гардиън\". Във вчерашната реч на председателя на Европейската комисия Жан-Клод Юнкер, определяща тона за новата политическа година, на Брекзита беше отреден кратък пасаж накрая. Дори в него той беше определен като момент на тъга и съжаление, но не и ужас, отбелязва вестникът, цитиран от БТА. Темата за Брекзита отсъстваше изцяло от телевизионния дебат между германската канцлерка Ангела Меркел и основният й съперник Мартин Шулц, европейските медии също показват все по-малко интерес. На 12 септември онлайн страниците на четири водещи европейски вестника (\"Франкфуртер алгемайне цайтунг\", \"Монд\", \"Паис\" и \"Кориере дела сера\") са съдържали само пет статии за Брекзита, което показва, че шокът и уплахата изчезват. Сега вестниците в останалата част на ЕС споменават Брекзита, само за да дадат нови факти, или за да коментират очевидното объркване на британската страна. За сравнение, на същия ден в четири водещи британски медии (\"Гардиън\", \"Телеграф\", \"Таймс\" и \"Индипендънт\") е имало общо 26 статии за Брекзита. Това е и основната тема за британската политическа класа от референдума насам. Оказа се, не особено изненадващо, че Брекзитът има множество последствия и той стана най-важното британско решение в областта на икономиката, политиката и дипломацията, от присъединяването на Великобритания към общия пазар през 1973 година. Правителството, депутати и коментатори продължават да обсъждат множество опции. Но всички аргументи попадат под един общ знаменател: това са вътрешни политически спорове за позицията, която Лондон трябва да заеме при преговорите. Те пренебрегват позицията на ЕС и, дори няколко месеца след началото на преговорите, не отчитат кои варианти са наистина възможни. Само преди година ЕС изглеждаше много по-нестабилен, отколкото в момента. Съществуваха реални опасения за съществуването му. Хората не обичат да го признават, но Брекзитът показва и неуспехите на ЕС, пише \"Гардиън\". Оставащите 27 страни членки също искат да избегнат варианта, при който не се стига до споразумение и всички знаят, че Великобритания ще остане важна сила в Европа, близките и доверителни отношения с която ще бъдат от взаимен интерес. Макар че ЕС е далеч по-важен за британската търговия, отколкото Великобритания за ЕС, липсата на споразумение ще доведе до известна загуба на работни места на континента. Въпреки това Лондон не трябва да разчита на безкрайно търпение от европейските си партньори. ЕС е базиран на закони и процедури, а не на джентълменски споразумения. Ако Великобритания реши в крайна сметка, че иска преходно споразумение, което прилича на членство в единния пазар, по модела на Норвегия, ще трябва да бъдат намерени обвързващи правни начини, по които това може да се приложи - дори да бъде убедена Норвегия да го позволи, може да бъде предизвикателство. Ако Великобритания някак си реши в крайна сметка да се откаже изцяло от Брекзита, също не трябва да очаква радостна реакция и лесно завръщане към статуквото. Прекалено много страни си спомнят, че Лондон не винаги е бил сговорчив партньор. Като минимум, Великобритания ще трябва да договори ново споразумение и със сигурност ще загуби отстъпките от вноските в бюджета на ЕС, с които се ползва в момента. Ако Великобритания иска да постигне успех в Брекзита, трябва да се погледне в европейското огледало. Според мнозина в ЕС, Лондон е все по-погълнат от самия себе си, отбелязва британският вестник. Брекзитът не е достатъчно важен, за да отвлече вниманието на ЕС от възстановяването на еврозоната и борбата с избягването на данъци от страна на многонационалните корпорации. Все още има много европейци, които искат да видят компромис, с който Великобритания става привилегирован партньор, но търпението се изчерпва и започва да преобладава становището, че Лондон трябва да бъде или \"вътре\" в ЕС, или \"трета страна\", по подобие на САЩ и дори Русия. Време е британската страна да реши какво иска от Брекзита и да започне да изгражда доверието и подкрепата, от които ще се нуждае, за да получи вниманието на ЕС, посочва \"Гардиън\".", "date": "2017.09.14", "title": "\"Гардиън\": Европа се интересува все по-малко от Брекзита"}
{"url": "https://www.24chasa.bg/novini/article/6446767", "text": "\"Наличието на опасни отпадъци в Панагюрище не е пропуск в законодателството. По стикерите се вижда, че това са опасни отпадъци и те са забранени. Не случайно е сигнализирана прокуратурата, защото това е очевидно нарушение на закона\", каза в   министър Нено Димов. По думите му, трябва да се предприемат действия, за да се види дали тези отпадъци са действително такива. Той заяви, че по време на проверката на Районната инспекция се е оказало, че целостта на опаковките не е нарушена. „Така че в момента не е опасно, но като цяло това не може да бъде там и трябва да бъде изнесено. Другият въпрос е къде ще бъде изнесено. Транспортирането на опасни отпадъци има строг регламент, строг режим на контрол. Ако той е нарушен, това отново отива в сферата на криминалното”, ", "date": "2017.09.14", "title": "Нено Димов: Случаят в Панагюрище не е пропуск в законодателството"}
{"url": "https://www.24chasa.bg/novini/article/6446768", "text": "„Не съм нарушавала правилата и не съм насочила дете задължително да се лекува в чужбина. Ще се защитавам пред съответните органи”, каза в предаването „Здравей, България” Тинка Троева, бивш директор на Фонда за лечение на деца. Троева беше уволнена с мотив, че е насочила дете за лечение в чужбина без становище на лекари у нас и без да е вписано в регистъра на Агенцията за трансплантации. Тя обясни, че е имало заявено желание от родителите детето да се лекува в чужбина. „Един от експертите заяви, че трансплантацията може да се направи в България, но от специалисти с много по-малък опит”, допълни тя. Относно думите на здравния министър, че в работата й са открити системни нарушения, Троева отговори, че тя е на този пост от 6 март и недоумява: „Как така за 6 месеца създадох система от нарушения?” Никой не й е правил никакви проверки при такива обвинения. „Още на 7 март поисках да се направи одит на фонда, но до ден днешен не съм получила отговор на запитването си”, заяви тя. Решенията на фонда не са еднолични, а се вземат от обществен съвет от 17 души и винаги с кворум, обясни Троева. Детето, заради което е уволнена, вече има направена чернодробна трансплантация в Хамбург и е добре. В последната седмица преди уволнението й – от 1 до 8 септември, датата за операцията е била отменяна 3 пъти заради конфликта. Никога не е имало явно изразено недоволство от работата й от ръководството на МЗ. Тинка Троева обаче усещала, че има липса на доверие. По тази причина тя сама е подала оставка и си е намерила вече адвокат, за да се защитава.", "date": "2017.09.14", "title": "Уволнената Тинка Троева ще съди здравното министерство"}
{"url": "https://www.24chasa.bg/novini/article/6446780", "text": "Финансовият министър на САЩ Стивън Мнучин е искал през лятото разрешение да лети със самолет от американските военновъздушни сили заедно със съпругата си по време на медения им месец. Това съобщи вчера телевизия Ей Би Си, предаде ТАСС. След сватбата си през юни министърът и жена му - шотландската актриса и модел Луиз Линтън, планирали да прекарат медения си месец в Европа и се канели да използват правителствен самолет за полети до Шотландия, Франция и Италия. Офисът на генералния инспектор към министерството обаче отхвърлил молбата като нецелесъобразна, цитира БТА. Говорител на финансовото ведомство заяви за Ей Би Си, че причина за искането поначало е била нуждата Мнучин като член на Съвета за национална сигурност да разполага с бързи и безопасни средства за свръзка с Вашингтон. След като \"станало очевидно\", че има и други възможности, вариантът бил сметнат за нецелесъобразен. Става дума за специално оборудван реактивен самолет от военната авиация на САЩ, чиято експлоатация излиза около 25 000 долара на час, отбеляза Ей Би Си. По-рано офисът на генералния инспектор към министерството на финансите съобщи, че въз основа на сигнали започва проверка по повод пътуването на Мнучин и съпругата му до щата Кентъки през август. Ще бъдат проверени разходите на двойката, извършените полети и спазването на етичните норми, задължителни за държавните служители в САЩ. Обиколката на Мнучин бе посветена главно на различни приеми, срещи с политици и наблюдения на пълното слънчево затъмнение. Луиз Линтън сметна тогава за приемливо да се показва на публични места в американската дълбока провинция с разкошни тоалети на модни къщи като \"Ермес\", \"Валентино\" и \"Том Форд\", за което бе критикувана. Министърът летя до Кентъки с правителствен самолет. Тогава финансовото ведомство заяви, че става дума за \"официално пътуване по служба\" и че Мнучин е възстановил на хазната разноските по пътуването на жена си.", "date": "2017.09.14", "title": "Финансовият министър на САЩ искал военен самолет за частно пътуване до Европа"}
{"url": "https://www.24chasa.bg/novini/article/6445637", "text": "Короядът, който от години убива горите на Витоша, се е прехвърлил и в парка на резиденция \"Бояна\". До момента са поразени 528 дървета. Това съобщи шефката на комисията по екология в Столичния общински съвет Лорита Радева пред \"24 часа\". Изсичането на дърветата от парка на правителствената резиденция става след молба на нейния управител до \"Зелени системи\". Проверки и експертизи на учени са установили 528 заразени дървета и комисията е издала разрешение те да бъдат отсечени. Поразените дървета са бял бор. Те трябва да бъдат отсечени максимално бързо, след което да бъдат изнесени от гората на парковата част на резиденцията и да бъдат унищожени, обясни Радева. Короядът се разпространява изключително бързо и, ако се забавим и отсечените дървета не бъдат унищожени, ще бъдат заразени още, обясни Радева. След като бъде прочистена гората на резиденция \"Бояна\" на мястото на заразените дървета ще трябва да бъдат засадени нови. Изискването на експертите и общината обаче е те да не са от вида бял бор. Този вид лесно се заразява и не е типичен за България. Според Радева препоръката е да бъдат засадени други видове широколистни и иглолистни дървета.", "date": "2017.09.14", "title": "Короядът нападна резиденция \"Бояна\", изсичат 528 дървета"}
{"url": "https://www.24chasa.bg/novini/article/6446779", "text": "Прессекретарката на Белия дом Сара Сандърс настоя за уволнението на телевизионната спортна репортерка, която по-рано тази седмица нарече Тръмп \"поддръжник на идеята за превъзходство на бялата раса\". Става дума за журналистката от ESPN Джамел Хил, която тази седмица публикува в личния си акаунт в \"Туитър\" серия от критики към американския президент. В тях тя определи държавния глава на САЩ като \"най-невежия, отвратителен президент\" и \"поддръжник на идеята за превъзходство на бялата раса\", който се е заобиколил от себеподобни. Нападките на Хил не са първата негативна реакция в отговор на противоречивото държание на Тръмп по време на расистките сблъсъци в Шарлотсвил, Вирджиния преди месец,  Сандърс обаче заяви, че забележките на репортерката са \"абсолютно възмутителни\" и че \"определено са обида, която е достатъчна за уволнение от ESPN\". ", "date": "2017.09.14", "title": "Белият дом поиска уволнението на журналист заради критики към Тръмп"}
{"url": "https://www.24chasa.bg/novini/article/6446782", "text": "През последните две денонощия Северна Корея е извършвала придвижване на свои мобилни пускови ракетни установки, съобщи телевизия Ен Би Си, като се позова на американски военни представители. Последното изстрелване на балистична ракета от Северна Корея беше на 29 август. Ракетата \"Хвасон-12\" прелетя над северния японски остров Хокайдо и падна в Тихия океан, като измина около 2700 км, предаде  .", "date": "2017.09.14", "title": "Северна Корея придвижва мобилни пускови ракетни установки"}
{"url": "https://www.24chasa.bg/novini/article/6446789", "text": "Парламентът обсъжда отново върнатите с указ на президента промени в Закона за опазване на околната среда. След това депутатите ще продължат с гласуването на второ четене на измененията в Закона за движение по пътищата, предаде БТА. Преди това от ПГ на ГЕРБ, на \"БСП за България\" и на ДПС прочетоха декларации по повод на първия учебен ден - 15 септември, и състоянието на българското образование.", "date": "2017.09.14", "title": "Парламентът обсъжда ветото на президента върху промените в Закона за околната среда"}
{"url": "https://www.24chasa.bg/novini/article/6446791", "text": "Турция обезпечава нуждите си от оборудване в армията с над 60 на сто местно производство, съобщи заместник-министърът на отбраната Шуай Алпай, цитиран от вестник \"Стар\", цитиран от БТА. Повод за публикацията е участието на Турция на най-големия в Европа панаир за сигурност и отбрана DSEI в Лондон. При това, както изтъква вестникът, Турция е присъствала на изложението в британската столица не като клиент, а като производител. Страната е участвала с 28 фирми в областта, а щандът й е бил най-големият на панаира. \"Три наши компании са сред стоте най-големи. Делът на местното производство в отбраната превишава 60 на сто. Много бързо напредваме в тази област\", заяви Алпай. Визираните от него турски фирми са ТАИ, Аселсан и Рокетсан. Цитираните от Алпай данни означават, че Турция е намалила наполовина през последните години зависимостта си от чужда техника в областта на отбраната. Докато преди 15 години зависимостта на Турция от чужда техника в отбраната е била приблизително 80 на сто, днес този дял е сведен до под 40 процента. Алпай окачестви развитието на страната в тази област като \"история на успеха\" и изтъкна ролята на президента Реджеп Тайип Ердоган. \"Тези неща се случиха благодарение на това, че президентът Ердоган стои лично зад тях. В противен случай всеки щеше да дърпа настрани и никой проект нямаше да се превърне в продукт\", заяви той. Самият Ердоган междувременно обеща да снабди армията с нови оръжия в борбата срещу терористите и също даде да се разбере, че Турция ще продължи да насърчава местното производство. \"Ще направим всичко необходимо, за да запазим тази държава. Ще направим това с въоръжени безпилотни самолети, с танкове и оръдия. Ще го направим, като оборудваме нашите сили за сигурност с всички нужни оръжия\", каза Ердоган на среща с кметовете на своята Партия на справедливостта и развитието (ПСР) в Анкара, пише \"Хюриет\". Президентът също така критикува реакцията на съюзниците на Турция от НАТО заради решението на Анкара да се сдобие с ракетни комплекси С-400 от Русия, като заяви, че сделката ги е довела до лудост. \"Побъркаха се само защото сключихме сделката за С-400. Какво трябваше да направим? Да ви чакаме? Ние сами се грижим за себе си\", каза той. Ердоган обвини САЩ и Израел, че винаги с нежелание са продавали безпилотни самолети на Турция. \"Когато все пак ги даваха, ремонтът и поддръжката им ни поставяха в трудно положение\", изтъкна президентът. \"Сега Турция може да произвежда собствени безпилотни самолети, включително оборудвани с оръжие. А те са притеснени от този факт\", констатира Ердоган. \"Ще направим и по-добри неща. Правим важни крачки\", добави той.", "date": "2017.09.14", "title": "Турция е намалила наполовина зависимостта си от чужда техника в областта на отбраната"}
{"url": "https://www.24chasa.bg/novini/article/6446797", "text": "Томас Тюнерман, който е издирван за убийството на 24-годишна българка и 6-годишния й син в германския град Детмолд, е намушкал съседка през 2004 г. и е бил осъден на осем години затвор за опит за убийство. Това пише Вестфален блат.  Престъплението по онова време има прилики със сегашните убийства, смятат от полицията. И в двата случая заподозреният е установил по-дълъг контакт с жените преди да ги намушка. След затвора Тюнерман не е вършил повече престъпления докато онзи ден намушка многократно до смърт Хатидже и сина й. Полицията моли гражданите да дадат информация за местоположението на издирвания.", "date": "2017.09.14", "title": "Издирваният за убийството на българката и детето й клал и друга съседка през 2004 г."}
{"url": "https://www.24chasa.bg/novini/article/6446799", "text": "Белгия отчита за миналата година 487 престъпления срещу държавата, докато през 2000 г. броят на подобните случаи е бил едва 21, съобщават местни медии. Данните са цитирани от министъра на правосъдието Кун Генс. Отбелязва се, че никога досега в страната не са били установявани толкова много престъпления с политическа насоченост. По думите на министъра към посочения брой се числят действията на религиозни фанатици, на анархисти или на представители на крайната левица, цитира БТА. Медиите отчитат, че до неотдавна са били рядкост случаите на подготовка на атентат срещу кралското семейство или правителството, действия за чужда армия, призивите за въоръжена съпротива срещу държавността. През 2013 г. броят на тези случаи достига 115, а три години по-късно нараства четири пъти. Министерството на правосъдието пояснява, че повечето от заплахите са насочени срещу Брюксел и повечето са свързани с ислямистките екстремисти. Отбелязва се, че анархистите на крайната левица също действат, главно с отправянето на заплахи, нанасяне на материални щети и смущаване на обществения ред. Основните цели на радикалните елементи са международни дружества и институции, както и белгийските служби за сигурност. По думите на Генс влияние оказват и геополитическите кризи в Сирия и Турция. В резултат в Белгия е било отчетено напрежение между турски националисти в имигрантските среди и войнстващи кюрди.", "date": "2017.09.14", "title": "Белгия отчита главоломно нарастване на престъпленията срещу държавата"}
{"url": "https://www.24chasa.bg/novini/article/6446807", "text": "С предизвикателствата можем да се справим само, ако дадем единен отговор. Това е българското виждане за силата на Европейския съюз и в Европейския парламент отново беше повторено от председателя Жан-Клод Юнкер – само обединени можем да отговорим на многобройните кризи и предизвикателства. Това каза пред камерите на   българският еврокомисар Мария Габриел, която след броени часове ще положи клетва и ще отговаря за дигитализацията. По думите й вече 3 години председателят Юнкер не е променил своята позиция. \"Необходимо е обаче много ясно политически, като знак, да се покаже, че всъщност забавянето на България и Румъния в Шенген има в себе си една много по-рушаща сила, която се отнася за хората, които гледат на ЕС като на съюз, в който всички имаме еднакви права, в който имаме правила, които важат за всички. Няма причина правилата да не важат за България и за Румъния при положение, че са изпълнение критериите. Председателят каза ясно – „Не\", на втора категория граждани, „не”, на втора категория работници, „не”, на втора категория храни\".", "date": "2017.09.14", "title": "Мария Габриел: Забавянето на България и Румъния за Шенген има рушаща сила"}
{"url": "https://www.24chasa.bg/novini/article/6446808", "text": "\" Туризмът е изключително важен сектор за икономиката на България и нашето правителство работи много активно за устойчивото му развитие. Туристическата индустрия формира около 13% от брутния вътрешен продукт на страната и през 2016 г. посрещнахме над 8 млн. чуждестранни туристи, което е близо 17% повече от предходната година\",  заяви министърът на туризма Николина Ангелкова пред пленарната сесия на 22-рата Генерална асамблея на Световната организация по туризъм (СОТ) към ООН, която се провежда в китайския град Чънду. \"Устойчивият туризъм играе изключителна роля за развитието на устойчива икономика и нашата основна цел е превръщането на България в атрактивна целогодишна дестинация\", посочи още Николина Ангелкова, предаде Министерството на туризма.  Тя подчерта също, че българското правителство създава много добри условия за привличане на повече инвестиции към сектора и насърчава партньорствата, които стимулират развитието на туристическата индустрия в защитена околна среда. \"Нашият стремеж е да улесняваме процедурите, които привличат повече инвестиции в масовия зимен и летен туризъм, но и в специализираните видове – балнео- и СПА, културно-исторически, голф и др., стана ясно от думите на министъра. България има дълга история, от която е наследила многобройни архитектурни паметници, които я правят все по-атрактивен маршрут в региона\", каза още министър Ангелкова. Тя благодари на китайските домакини за перфектната организация на мащабния форум и акцентира върху важността на сътрудничеството с международните организации в туризма, особено със СОТ. Министърът благодари специално и на генералния секретар на организацията Табел Рифай, който има неоценим принос за двустранните отношения, и увери присъстващите, че българското правителство ще продължи да насочва вниманието си към туризма като важна точка от дневния му ред. Ще работим още по-усилено за промотирането на страната като все по-конкурентна дестинация, заключи тя.", "date": "2017.09.14", "title": "Министър Ангелкова: Правителството работи активно за устойчивото развитие на туризма"}
{"url": "https://www.24chasa.bg/novini/article/6446817", "text": "Лек автомобил блъсна колоездач в центъра на Лясковец. Пострадалият мъж е откаран в болница. При проверка с дрегер полицаите установиха, че водачът на автомобила не е приел алкохол,                                                                                                                                                                                                                                                                                                                        ", "date": "2017.09.14", "title": "Катастрофа с колоездач в Лясковец (Видео)"}
{"url": "https://www.24chasa.bg/novini/article/6446798", "text": "Севернокорейска държавна агенция заплаши днес да използва ядрени оръжия, за да \"потопи\" Япония и да превърне САЩ в \"пепел и мрак\", заради подкрепата им за санкциите срещу Пхенян, предаде Ройтерс. В понеделник Съветът за сигурност на ООН единодушно прие резолюция за нови санкции срещу Северна Корея заради шестия й и най-мощен ядрен опит, цитира БТА. Корейската комисия за мир в Азиатско-тихоокеанския регион, която е натоварена с външните връзки и пропагандата на Пхенян, призова също за разпускането на Съвета за сигурност на ООН, който тя нарече \"инструмент на злото\", съставен от \"подкупни\" страни, действащи по заповед на САЩ. \"Четирите острова на архипелага трябва да бъдат потопени в морето от атомната бомба\" на Северна Корея, се казва в декларацията на комисията, разпространена от официалната агенция КЦТА. \"Япония вече няма нужда да съществува близо до нас\", добавя севернокорейската комисия, която отправя заплахи и срещу Вашингтон. \"Нека превърнем континенталната част на САЩ в пепел и мрак /.../ като мобилизираме всички средства за ответен удар, които бяха подготвени досега\", се казва в декларацията.", "date": "2017.09.14", "title": "Северна Корея: Нека превърнем САЩ в пепел и мрак, а Япония да потопим"}
{"url": "https://www.24chasa.bg/novini/article/6446843", "text": "Депутатите поздравиха учениците по случай предстоящия първи учебен ден с декларации от парламентарната трибуна. \"Обещахме и изпълняваме управленския ангажимент образованието да е приоритет в нашата политика. Само ще спомена за повишението на учителските заплати от 1 септември, ангажиментът на правителството на г-н Борисов да няма деца, които да не са в класните стаи, възможността на учителите да работят без бюрократични спънки\", заяви народният представител от ГЕРБ Милена Дамянова. По думите й българинът винаги е вярвал, че знанието ще му донесе просперитет. Тя призова депутатите да няма политически популизъм по тема образование и пожела успех на учениците. \"Пред прага сме на новата учебна година. Ден светъл и радостен. Ден на повтарящото се нова начало, ден на усмивки и притеснения. Това е ден, който всеки от нас помни\", каза депутатката от БСП Ирена Анастасова. Тя заяви, че усещането на народните представители около 15-и септември трябва да е за дълг и отговорност към децата на България. Анастасова не пропусна да критикува и настоящата система. Според нея повечето от стандартите на закона за училищното и предучилищното образование се приемали месец, два, три,пет след влизането му в сила, което за кратко време показало, че системата не е подготвена за този \"експеримент\". Ако някой днес твърди, че начинът, по който беше въведен законът, не предизвика хаос, значи или не познава системата, или си затваря очите, категорична бе тя. Сравни и управлението на реформите с принципа \"каруцата пред коня\". Анастасова обяви, че тази учебна година ще започне с 3000 учители по-малко и 1000 неправоспособни назначени и припомни, че през миналата учебна година 8 % от съответния набор не се е записал в 1 клас, а почти 20 % в 5-ти клас. Ерол Мехмед от ДПС пък заяви, че образованието като приоритет, означава повече пари, но надеждата е, че със същата сила значи добре работещ закон и нормативна база, която регламентира, регулира и стимулира системата. 15- септември е общо приет празник в България. Нека покажем своята отговорност пред подрастящите поколения и утре всеки един от нас да посети едно училище, призова Мехмед. \"Нека да поздравим учителите и учителските колективи, като доказателство за промененото отношение към образованието и науката. Обезлюдена и бедна България е реална картина и реална опасност, ако днес не сме просветените държавници и не съумяваме да взимаме правилните решения, инвестирайки в образованието на децата ни. Дано училищният звънец утре отново ни вкара в час. Няма светлина в житейския ни път, ако не сме преминали по пътя на образованието и науката. Пожелавам на всички ученици и учители всеотдайност, повече воля и творчески подход. Честит празник и успешна нова учебна година\", каза още Мехмед.", "date": "2017.09.14", "title": "Депутатите поздравиха учениците по случай 15-и септември"}
{"url": "https://www.24chasa.bg/novini/article/6446835", "text": "Най-старата панда в плен в света умря на 37-годишна възраст в Китай, предаде Франс прес. Възрастта й се равнява на повече от 100 години при хората, поясниха гледачите й. Женската панда Баси е живяла далеч по-дълго от посестримите си - средната продължителност на живота на пандите е около 20 години. Екземплярите в плен обаче могат да доживеят до по-голяма възраст, информира БТА. Баси бе знаменитост в Китай, където рождените й дни бяха чествани с пищност и веселие пред телевизионните камери. Поднасян й бе сладкиш, съобразен с размерите й. Днес държавната телевизия й посвети репортаж, излъчен директно от обитавания доскоро от нея зоопарк в Югоизточен Китай. Там в нейна чест бе организирана специална погребална церемония. \"С голяма скръб съобщаваме, че пандата Баси, която бе посланик на приятелството в Китай и чужбина, почина на 13 септември 2017 г. на 37-годишна възраст\", оповестиха от Центъра за изследвания върху гигантските панди във Фучжоу в провинция Фуцзян. Баси е родена в природата, но докато била в съвсем млада възраст, й била оказана помощ, след като паднала в река в Югозападен Китай. Оттогава живеела в плен. През 1987 г. била предоставена за 6 месеца на зоопарка в Сан Диего, САЩ. Останали са по-малко от 2000 панди в природата, които са застрашени от драстичното ограничаване на хабитата им през последния половин век.", "date": "2017.09.14", "title": "Почина най-възрастната панда, отглеждана в плен"}
{"url": "https://www.24chasa.bg/novini/article/6446979", "text": "Една от най-големите компании в автомобилната индустрия – немската “MAHLE”, планира ново разширение на производството си в България. С него страната ни ще се превърне в един от основните ѝ производствени центрове. Това стана ясно на среща във Франкфурт между зам.-министъра на икономиката Александър Манолев и Вилхелм Емперхоф, член на ръководството на концерна.  MAHLE има годишен оборот от 12,3 милиарда евро, а за нея работят 77 000 служители в 170 производствени предприятия и 15 изследователски и развойни центрове по света. В България оперира дъщерното им дружество BHTC, което е в индустриална зона Божурище. Към момента в него работят 400 човека като плановете на компанията са те да нараснат до 600 в следващите години, стана ясно по време на срещата. Ще се обхване производството на нови компоненти, а в дългосрочен план размерът на дружеството има потенциал да се утрои. „Можете да разчитате на пълна подкрепа на държавата в реализирането на тези планове“, подчерта заместник-министър Манолев. Основен приоритет на екипа на Министерството на икономиката е развиването на индустриалните зони. „В кратки срокове успяхме да решим някои от натрупалите се през годините проблеми със зона Божурище, като към момента се работи за изграждане на железопътен терминал към нея и подобряване на връзките с публичния транспорт. Развива се инфраструктура, която да отговаря на специализираните нужди на компаниите от автомобилния сектор и производителите на части и компоненти“, допълни той. Заместник-министър Манолев представи и мерките за намаляване на административната тежест от страна на правителството и насърчителните мерки по Закона за насърчаване на инвестициите. „При откриване на своето производство вече веднъж сте се възползвали от насърчителните мерки като стратегически инвеститор, но при толкова сериозна нова инвестиция, можете да го направите отново“, каза той на немските инвеститори.", "date": "2017.09.14", "title": "Компания от автомобилната индустрия с 12,3 млрд. евро оборот разширява  производството си у нас"}
{"url": "https://www.24chasa.bg/novini/article/6446996", "text": "Над 500 оръжейници от военния завод \"Емко\" в Трявна и Белица излязоха на пореден протест край автогарата на с.Вонеща вода в Прохода на републиката. Те са притеснени, че могат да загубят работните си места заради все още замразения търговски лиценз на дружеството. Със скандирания: \"Мафия\" и \"Излъгаха ни\" хората възобновиха исканията си за размразяване на лиценза и възстановяване на нормалния ритъм на работа. От ръководството на дружеството твърдят, че констатираните нарушения по съхранение на взривни вещества и боеприпаси са отстранени, но въпреки това търговският лиценз не е възстановен, както обеща министърът на икономиката при първия бунт на оръжейниците. \"От началото на месец юли се води открита война срещу \"Емко\", каза шефът на завода Славчо Димиев. На 8 септември държавното \"Кинтекс\" е спряло три договора на дружеството за износ на боеприпаси за Индия, а щетата която \"Емко\" търпи\" е за около 60 милиона долара. Въпреки полицейската блокада протестиращите излязоха на платното и за няколко минути блокираха натовареното трасе в прохода Хаинбоаз", "date": "2017.09.14", "title": "Над 500 оръжейници протестират\nв прохода Хаинбоаз"}
{"url": "https://www.24chasa.bg/novini/article/6446974", "text": "Загадъчно същество с остри зъби е открито на плаж в Тексас след като ураганът \"Харви\" отмина. Миналата седмица биологът Прийти Дезай публикува снимки в туитър, на които се вижда животното. Тя помоли за помощ за идентифицирането му. Тялото му е цилиндрично, а зъбите много остри, пише \"Дейли Мейл\". \"Снимките са подходящи за аудиторията в туитър, защото тук има толкова много учени и изследователи, които биха помогнали за разгадаването на това същество\", каза Прийти. Биолози, които отговориха на поста й, споделиха, че това може би е змиорка, но ще отнеме време да се разбере точно какъв вид.", "date": "2017.09.14", "title": "Океанът изхвърли загадъчно същество на плаж в Тексас след урагана Харви"}
{"url": "https://www.24chasa.bg/novini/article/6447090", "text": "Съдебната система на САЩ се намира под влиянието на организацията на ислямския проповедник Фетхуллах Гюлен ФЕТО (Фетхуллахистка терористична организация), която стои зад опита за преврат в Турция от юли 2016 г. Това заяви днес турският вицепремиер Бекир Боздаг, цитиран от ТАСС. \"Американската съдебна система се намира под влиянието на ФЕТО. Делото срещу Зараб (Реза Зараб, бизнесмен от ирански произход, който има и турско гражданство, бел.ред.) има политически мотиви. Ако във вашата страна се спазва законът, то тогава трябва да имате доказателства за неговата вина\", подчерта той, цитира БТА. Американските власти задържаха през март м.г. в Маями Зараб по обвинения в организиране на незаконна схема за прехвъляне на парични средства на иранското правителство в нарушение на наложените от Вашингтон санкции по отношение на Техеран. Наскоро прокуратурата на САЩ привлече под отговорност в същото разследване и бивш министър на икономиката на Турция и бивш управител на турска държавна банка. Турското правителство обвинява Гюлен за организирането на опита за преврат миналата година и настоява САЩ да го екстрадират в Турция.", "date": "2017.09.14", "title": "Турски вицепремиер: Съдебната система на САЩ е под влиянието на ФЕТО"}
{"url": "https://www.24chasa.bg/novini/article/6447103", "text": "Германският министър на финансите Волфганг Шойбле подкрепи идеята на председателя на Европейската комисия Жан-Клод Юнкер еврото да бъде въведено като обща валута във всички страни-членки на общността. Той обаче и предупреди, че това може да се случи, едва след като са изпълнени критериите за членство в еврозоната. Предложението на Юнкер бе посрещнато с недоумение и голяма критика във финансовите среди, но получи подкрепа от най-неочаквана посока: германският министър на финансите Волфганг Шойбле и директорът на германския институт за икономика Марсел Фрачер заявиха, че застават зад тази идея. Фрачер припомни, че балтийските държави са влезли в еврозоната в разгара на финансовата криза, тъй като дори и в този момент еврото е продължавало да бъде силна и стабилна валута. „Всички европейски държави печелят от еврото“, заяви той и призова в следващите 10 до 15 години то да стане обща валута във всички страни-членки. Шойбле пък бе по-сдържан, но също застана зад речта на Юнкер. „Добре е, че той упражнява натиск и задава темпото. Но все пак в еврозоната трябва да влизат само държавите, които са изпълнили всички критерии за прием“, посочи той. Ако еврото се въведе твърде рано, ще се случи това, което стана с Гърция, припомни той", "date": "2017.09.14", "title": "Шойбле подкрепи предложението на Юнкер „евро за всички“"}
{"url": "https://www.24chasa.bg/novini/article/6447134", "text": " Тя призна, че гласуването на президентското вето върху промените в Закона за опазване на околната среда е много важно и затова си е позволила да наруши съвета на лекарите и да прекъсне отпуската си за малко, предаде  . \"Това е улица, в която се кара бавно. Там не може да се кара бързо. Колата пред нас спря внезапно без видима причина, няма светофар и ние спряхме след нея и изведнъж последва този силен удар отзад. Ние ударихме тази отпред. И това е - четири коли една в друга. Имам мозъчно сътресение и отзад на врата счупен шип. Две седмици ще отсъствам. Дойдох само заради ветото, защото е важно това гласуване и така от уважение към президента и се връщам в отпуск\", обясни Нинова.", "date": "2017.09.14", "title": "Корнелия Нинова с шина на врата в парламента, въпреки лекарската забрана"}
{"url": "https://www.24chasa.bg/novini/article/6447131", "text": "Не смятам Русия за основна заплаха за сигурността на България, ако погледнем света, в който живеем. Така председателят на ПЕС Сергей Станишев коментира в кулоарите на Народното събрание правителствения доклад за състоянието на националната сигурност през 2016 г, предаде БТА. Той подчерта, че миграционните потоци, тероризмът са именно заплахите за сигурността. Все пак, по думите му, влошените отношение между ЕС и Русия, естествено оказват влияние и върху нашите отношения с Москва. В съзнанието на българите Русия остава страната, дала най-много за освобождението ни от османското владичество, подчерта Станишев. И, когато се формулират документи от правителството, е важно да се отчитат и политическите послания, смята председателят на ПЕС. Той е убеден, че само чрез диалог може да се намери политически баланс. Още повече има покана до президента Путин да посети България догодина във връзка със 140 години от Освобождението, политически този знак не помага, допълни Сергей Станишев. Вчерашната реч на президента на ЕК Жан-Клод Юнкер за състоянието на Съюза зададе много добра посока за ЕС, коментира още той. И отбеляза няколко важни възможности и новини за България, сред които е да няма Европа на няколко скорости. В Европа има сили, които се стремят към това, но то ще я разедини, ще я направи фрагментирана и по-слаба, каквато не е визията на президента Юнкер и отговаря на нашия национален интерес, подчерта Станишев. Трябва да бъдем в ядрото на интеграцията в ЕС, категоричен е председателят на европейските социалисти. Друго важно послание за нас в речта е Шенген - трябва правителството да направи офанзива към всички страни, особено към тези, които досега са ни пречили, за да постигнем този резултат, посъветва той. Важна, според него, е и позицията на Юнкер за разширяването на еврозоната и България не трябва да пропуска тази възможност. Ние сме много по-подготвени от редица страни, защото има валутен борд, но трябва да има национален план за действие, а първата стъпка е молба за членството в ERM 2, което не означава членство в зоната, посочи Сергей Станишев. Много важно е и Европа да стане социална, призовах Юнкер ЕК да изработи план за действие за социална Европа, припомни позицията си той.", "date": "2017.09.14", "title": "Станишев: Не смятам Русия за основна заплаха за сигурността на България"}
{"url": "https://www.24chasa.bg/novini/article/6447150", "text": "Ръководството на ЧЕЗ проведе среща с кметове на общини и техни представители от област Монтана. Домакин на събитието бе зам.-областният управител Нина Петкова. Карел Крал, Регионален мениджър на ЧЕЗ за България, запозна представителите на общините от областта с плановете и приоритетите на компанията. Петър Холаковски, изпълнителен директор на ЧЕЗ Разпределение България представи реализираните инвестиции в областта през 2016 г., изпълнението им през 2017 г. и възможностите за развитие на енергийната инфраструктура в бъдеще. По време на разговорите бяха представени конкретните обекти, чието стартиране предстои, и до какви подобрения ще доведе тяхното реализиране. Благодаря, че спазвате поетите ангажименти от предходни наши срещи. Оценяваме доброто сътрудничество“, каза зам.-областният управител Нина Петкова по време на срещата. „Във всички аспекти на нашата дейност ще продължаваме политиката си на коректни, ясни и прозрачни отношения с потребителите и общините, която компанията винаги е следвала. Клиентите са наш основен приоритет, а повишаването на качеството на услугите е цел, която няма да се уморим да следваме. За нейното постигане ще разчитаме на местните власти, които са наши уважавани и дългогодишни партньори“ коментира Карел Крал, регионален мениджър на ЧЕЗ за България. „През 2017 г. ЧЕЗ Разпределение увеличава повече от двойно обема на инвестираните средства в реконструкция и обновяване на мрежата в област Монтана в сравнение с предходната година. Компанията ще вложи в региона 2.2 млн. лв. Реализацията на планираните проекти ще ни позволи да подобрим качеството на доставките за клиентите на ЧЕЗ в областта. Отделно ще изкупим всички съоръжения, за които се представят необходимите документи, а за нови присъединявания ще отделим около 118 хил. лв.“, допълни Петър Холаковски, изпълнителен директор на ЧЕЗ Разпределение България. Посещението на ръководството на ЧЕЗ в гр. Враца е част поредица от срещи с представители на общините в Западна България.", "date": "2017.09.14", "title": "Двойно увеличение на инвестициите в реконструкция на мрежата в Монтана изпълнява ЧЕЗ Разпределение през 2017 г."}
{"url": "https://www.24chasa.bg/novini/article/6447183", "text": "Реакцията ни на всички нива за случващото се в Украйна с малцинствата трябва да бъде категорична. Това каза пред журналисти вицепрезидентът Илияна Йотова във връзка с Украйна, където се готвят реформи, които ограничават правото на бесарабските българи да учат български език, предаде „Фокус“. „Страхувам се, че тази реформа вече се е случила, защото на 5 септември законът е гласуват в техния парламент. Тази реформа засяга не само България, тя засяга другите малцинства. Украйна дължи отговор на всички тези страни, в които има признато тяхно малцинство, дали действително ще защитава правата на малцинствата или няма да го прави. Дали действително ще има малцинства в Украйна или няма да има“, коментира Йотова. Според нея при положение, че в тяхното законодателство има признати малцинства и те трябва да се ползват с всички права. „Желанието да се премахне изучаването на майчин език след 5-ти клас, знаете ли какво означава на практика. Това означава затрудняване на децата, които ще завършат гимназиален курс, да учат в българските университети, защото те няма да са конкурентоспособни на останалите“, коментира още тя. По думите й не трябва да се забравя, че всяка година се разглеждат доклади за Украйна и пътя й за реалното членство в ЕС, а една от тези глави е правата на малцинствата.", "date": "2017.09.14", "title": "Йотова: Трябва да сме категорични за случващото се с малцинствата в Украйна"}
{"url": "https://www.24chasa.bg/novini/article/6447198", "text": "С 51 млн. лв. повече са приходите на Столичната община за 2016 г. спрямо предходната година. Това коментира пред журналисти зам.-кметът по финанси на София Дончо Барбалов след като Общинският съвет прие на заседание днес годишния отчет за изпълнението на бюджета на Столичната община за 2016 г., предаде БТА. Резултатите са изключително добри, има 100 процента изпълнение на приходната част и много добро изпълнение на капиталовата програма, добави той. Съветът прие изпълнението на бюджета и за първото полугодие на тази година. Резултатите също са добри, имаме по-добри приходи спрямо 2016 г., така че трябва да сме доволни от това, което постигаме, посочи Барбалов. Той отбеляза, че в момента се подготвят изменения в Закона за публичните финанси, които правят още по-важно точното планиране на приходите. В момента ние сме изключително прецизни в тази област, защото в бъдеще общините няма да могат да сключват договори, ако не изпълнят своите приходи, посочи зам.-кметът по финанси. Относно бюджета за догодина, Барбалов посочи, че са разработили процедура, с която се стремят дискусиите в отделните комисии да започнат по-рано.", "date": "2017.09.14", "title": "С 51 млн. лв. повече са приходите на Столичната община за 2016 г. спрямо миналата година"}
{"url": "https://www.24chasa.bg/novini/article/6447085", "text": "Здравният министър проф. Николай Петров е приет във Военномедицинската академия с бъбречна криза, както \"24 часа\" съобщи, потвърдиха от болницата пред вестника ни. По-рано от министерството съобщиха, че той е приет по спешност в болница, без да уточняват с какво заболяване. По информация на \"24 часа\" министърът е в добро състояние, провежда се лечение.                                                                                                                                                                                                                                                                                                                                                                                                                                                                                                                                                                                                                                              ", "date": "2017.09.14", "title": "Здравният министър спешно в болница с бъбречна криза (Обновена)"}
{"url": "https://www.24chasa.bg/novini/article/6447203", "text": "Министърът за Българското председателство на Съвета на ЕС Лиляна Павлова и Евгений Иванов, изпълнителен директор и член на УС на Конфедерацията на работодателите и индустриалците в България (КРИБ) подписаха споразумение за партньорство по повод предстоящото ротационно председателство на Съвета на ЕС през първата половина на 2018 г. Това съобщиха от Министерството на Българското председателство на Съвета на ЕС. Споразумението е израз на реалното партньорство между държавата и българското предприемачество за подготовката и осъществяването на Българското председателство на Съвета на Европейския съюз през 2018 г. Ясно е декларирана волята, че българските производители и доставчици, и предлаганите от тях стоки и услуги трябва да бъдат в центъра на общата цел да бъде популяризирана страната ни сред останалите европейски държави. Документът дава възможност членовете на КРИБ, които имат желание, да направят своите предложения за спонсорство. „По този начин даваме възможност на представителите на българския бизнес от една страна да популяризират своите продукти и услуги, а от друга да работим заедно за добрия имидж на страната ни сред останалите европейски партньори“, коментира министър Павлова. „Отговорният бизнес, представляван от КРИБ, винаги ще подкрепя българското правителство, когато националният интерес го изисква. В настоящия случай, Българското председателство на Съвета на ЕС е еманация на висш национален интерес“, посочи Евгений Иванов. Очаква се в периода на председателството от шест месеца България да посрещне над 22 000 гости - членове на делегации на най-високо ниво и журналисти от всички европейски страни. С Решение на Министерския съвет от 28 юли 2018 г. проектът на споразумение беше одобрен и министърът за Българското председателство беше упълномощен да сключва споразуменията за партньорство. Водещи български компании и представители на големи чуждестранни корпорации вече проявиха интерес към предоставената възможност. Заявки за дарения има от страна на производители на вода, безалкохолни напитки, бира и вино. Заявено е желание за спонсорство и от производители на текстил за дарение на облеклото на доброволците и на подаръчните комплекти за делегатите. Спонсорството се осъществява при спазването на принципите на публичност, прозрачност, равнопоставеност и конкуренция, в съответствие с изискванията на законодателството на републиката и на общите политики, провеждани от Европейския съюз, е записано в споразумението. Изрично е упоменато, че спонсорите на председателството не получават търговско предимство в нормативно уредената конкурентна пазарна среда, както и че правителството не изразява предпочитания към отделни производители, доставчици, стоки, услуги, търговски марки и други със сходен характер. През последните месеци министър Лиляна Павлова и екипите, които работят по подготовка на Българското председателство, проведоха поредица от срещи с представителите на бизнеса у нас, по време на които беше отправена покана към всички български производители и доставчици да станат партньори в организацията на събитието. Спонсорството или поканата за партньорство към бизнес-организациите е практика, въведена още с първите председателства. Опитът, който ще следва и България, е партньорите да бъдат публични и да останат на сайта на Българското председателство през целия 6-месечен период, а фирмените знаци на компаниите да бъдат изложени в НДК, където ще се провеждат основните събития по време на провеждането на Съвета на ЕС у нас.", "date": "2017.09.14", "title": "Лиляна Павлова и директорът на КРИБ подписаха споразумение за партньорство"}
{"url": "https://www.24chasa.bg/novini/article/6447469", "text": "Мтел и ESET ще си партнират в името на по-безопасния интернет за тези, които тепърва навлизат в него - децата. Телекомът вече предлага на своите клиенти приложението ESET Parental Control, което е насочено към сигурността на най-младите потребители в мрежата и ги предпазва от най-често срещаните заплахи онлайн - неподходящи сайтове и съдържание, както и фалшиви приятели. Услугата може да се тества безплатно за срок от 30 дни. С ESET Parental Control може да се проследи в кой период от деня и за колко време децата ползват интернет, кои сайтове посещават, какви игри ползват до какви приложения имат достъп. Има опция и за ограничаване на времето и часовия пояс за игри, сърфиране и социални мрежи. Услугата позволява лесни и гъвкави настройки на български език според нуждите както от телефоните на родителите, така и през портала my.eset.com. В допълнение, родителите могат да получават отчетност на дейностите на всички ползватели на седмична база - или да ги следят в сайта по всяко време. Приложението може да бъде използвано и като локализатор, като по този начин родителите знаят по всяко време къде се намира детето. Може да се изпраща и съобщение, като при при получаването му функциите на телефона стават недостъпни, докато съобщението не бъде потвърдено. Услугата може да се активира със SMS на кратък номер 8088, с текст KID, а деактивирането става с изпращане на SMS с текст STOP на същия номер. Извън тестовия период преференциалната цена за клиенти на Мтел е 5,95 лева на месец, а един лиценз е достатъчен да защитите устройствата на цялото семейство.", "date": "2017.09.14", "title": "Мтел пуска приложение за безопасен интернет за деца"}
{"url": "https://www.24chasa.bg/novini/article/6447464", "text": "След като американски командоси ликвидираха Осама бин Ладен през 2011-а година, в ръцете им попаднаха множество негови лични файлове и документи на групировката „Ал Кайда”. Шефът на ЦРУ Марк Помпео обяви, че ще представи пред широката общественост милиони електронни документи, включително лични писма и планове за атаки, предаде в. Independent. Една част от документацията обаче ще остане засекретена завинаги. Става дума за… внушителната порнографска колекция на терорист No.1 в света. Американските власти отказаха да разкрият подробности за вкусовете на Осама. Но уточниха, че те са „модерни”, пише \"Индипендънт\",  По-рано Вашингтон вече разпространи стотици файлове, иззети от убежището на мозъка на атентатите от 11 септември. Те включваха писма, разкриващи страха на Ладен от преследване и манията му за нападение срещу Запада.", "date": "2017.09.14", "title": "ЦРУ скри огромната порно колекция на Осама бин Ладен"}
{"url": "https://www.24chasa.bg/novini/article/6447493", "text": "Правителството пусна в кампанията София да стане седалище на Европейската агенция по лекарствата (ЕМА) и стар туристически клип на България. Във видеото от миналата година филмови звезди като Антонио Бондерас и Силвестър Сталоун разказват колко прекрасно място е в София.  Клипът бе пуснат при представяне на българската кандидатура за ЕМА пред посланиците на страните от ЕС, което направиха вицпремиерката Екатерина Захариева и кметицата на София Йорданка Фандъкова. София е икономически най-изгодният вариант за ново седалище на агенцията, подчерта зам.-министърката на здравеопазването Лидия Нейчева. Тя обясни че има предвид най-ниските цени на наеми, транспорт и храна в целия ЕС, което било полза за служителите на ЕМА. В момента агенцията е със седалище в Лондон, но ще бъде преместена оттам след Брекзит. В състезанието за ново седалище участват още 18 европейски града освен София. Фокусът в икономическото развитие на София е върху иновативния бизнес, фармацията и биотехнологиите, подчерта кметицата Фандъкова. Тя обясни, че освен чисто новата сграда в София техпарк, която ще бъде изградена за ЕМА, до нея ще има и спирка на продължението на третия лъч на метрото. София е в топ 30 на най-бързо развиващите се градове в света, подчерта Фандъкова. В София има представителства на 250 фармакомпании от целия свят, а в България работят 49 завода от сферата на фармацията, изтъкна пък Лидия Нейчева.", "date": "2017.09.14", "title": "Ползваме стар клип със Сталоун и Бандерас в кампанията за Европейската агенция по лекарствата (Видео)"}
{"url": "https://www.24chasa.bg/novini/article/6447500", "text": "Еврокомисарят от България Мария Габриел положи днес тържествена клетва за независимост, съобщиха Европейската комисия и Съдът на ЕС. Церемонията се състоя в Европейския съд в Люксембург. С полагането на клетва еврокомисарите се задължават да спазват договорите и Хартата за основните човешки права в ЕС, да изпълняват задълженията си при пълна независимост и в общия интерес на Общността. Еврокомисарят обещава да не търси и приема наставления от никоя власт, да се въздържа от действия в разрез с длъжността си и да изпълнява задълженията си по врема на мандата си и след това. Мария Габриел пое поста на еврокомисар по цифровизацията през юли. С днешното действие приключва изцяло процедурата по нейното назначаване с мандат до средата на 2019 година.", "date": "2017.09.14", "title": "Мария Габриел положи клетва като еврокомисар"}
{"url": "https://www.24chasa.bg/novini/article/6447526", "text": "Шефът на Дирекцията за нацонален строителен контрол Милка Гечева е освободена от поста си в сряда. Това съобщи вицепремиерът Валери Симеонов във Фейсбук. \" \", написа вицепремиерът в социалната мрежа.", "date": "2017.09.14", "title": "Валери Симеонов уволни шефа на строителния контрол Милка Гечева"}
{"url": "https://www.24chasa.bg/novini/article/6447524", "text": "Председателят на Европейската комисия Жан-Клод Юнкер въведе нови правила за поведение на еврокомисарите, съобщи ЕК, предаде БТА. С промяната на правила се цели постигането на повече прозрачност. Въвежда се удължаване на срока за \"охлаждане\" от 18 месеца на две години за бившите еврокомисари и на три години за бившите председатели на ЕК. Този срок е времето, в което бившите комисари не могат да заемат нова длъжност, особено без предварително съгласуване с комисията. Юнкер обособява нов независим комитет по етика. Бившите еврокомисари занапред ще бъдат допълнително ограничени особено ако искат да станат лобисти. За първи път се определя понятието \"конфликт на интереси\" и се въвежда принцип, че еврокомисарите не само следва да избягват конфликт на интереси, но и дейности, които могат да бъдат възприети по този начин. Ако бивши еврокомисари възнамеряват да работят в области, свързани с доскорошните им задължения, първо трябва да бъде се допитат до комитета по етика. Занапред решенията на Съвета на ЕС и становищата на комитета по тези решения ще бъдат общодостъпни. Въвеждат се по-строги правила за финансовите интереси на еврокомисарите. Те ще трябва да обявяват инвестициите, които надвишават 10 000 евро, независимо дали може да има конфликт на интереси. В случай на конфликт на интереси по дадено имущество на някой еврокомисар, председателят на ЕК ще има възможност да поиска отстраняването (продажбата) на имуществото или прехвърлянето му към доверително управление \"на сляпо\". Еврокомисарите следва да обновят своите декларации в началото на всяка година. Юнкер насърчава еврокомисарите да продължат да пътуват, но евтино. На всеки два месеца ще бъдат представяни данни за разходите за пътуване на всеки еврокомисар. При нарушаване на правилата ЕК може да наложи порицание и да го оповести, без да отнася въпроса до Съда на ЕС. Юнкер дава възможност на еврокомисарите да се явяват на избори за Европейския парламент, без да е необходимо да вземат отпуск. Предложените промени ще бъдат въведени от 1 февруари догодина. Комисията ще представя годишни доклади за прилагането на правилата.", "date": "2017.09.14", "title": "Юнкер затяга правилата за поведение\nна еврокомисарите"}
{"url": "https://www.24chasa.bg/novini/article/6447566", "text": "Международна престъпна група, която е прехвърлила нелегално неколкостотин мигранти от Сирия и Близкия и изток към страни от Западна Европа, е задържана в Черна гора, предаде ТАСС, като се позовава на в.\"Виести\". Операцията по задържане под кодовото име \"Дарданели\" е била проведена във взаимодействие с органите на реда в Хърватия и Босна и Херцеговина. В резултат на нея са задържани шестима души - двама черногорци, двама турци и двама българи, предаде БТА. Задържанията са били осъществени едновременно в градовете Бар и Улцин. Както съобщи адвокат на един от задържаните Лазар Акович, след разпита е произнесено решение за задържане на обвиняемите за 72 часа. Прокуратурата на Босна и Херцеговина съобщи, че според събраните доказателства, престъпната група само за последните 2-3 месеца незаконно е прехвърлила в страни от Западна Европа около 300 души.", "date": "2017.09.14", "title": "Задържаха група, прехвърляла нелегално мигранти към Европа, в Черна гора"}
{"url": "https://www.24chasa.bg/novini/article/6447613", "text": "Мотоциклетист е катастрофирал в района на село Зелен Дол, съобщи за „Фокус“ – Пирин Йони Гатовска, временно изпълняващ длъжността говорител на Областна дирекция на МВР – Благоевград. Сигналът за инцидента е получен на телефон 112 в 13.30 часа. Водачът на моторното превозно средство е бил сам участник в движението. На място са били изпратени екипи на полицията и спешен център, които са транспортирали катастрофиралия до Многопрофилна болница за активно лечение – Благоевград, където предстои да бъде уточнено какво е състоянието му и дали има тежки травми.", "date": "2017.09.14", "title": "Мотоциклетист е катастрофирал край Благоевград"}
