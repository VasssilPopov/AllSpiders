{"url": "https://www.24chasa.bg/novini/article/7377586", "text": "Правителството на премиера Тереза Мей не успя да блокира новите вотове в парламента по евентуални алтернативи за излизането на Великобритания от Европейския съюз, предаде ДПА, цитирана от БТА. Депутатите от Камарата на общините приеха с 322 срещу 277 гласа предложението да се позволят т.нар. \"индикативни\" вотове по варианти за преодоляване на безизходицата около Брекзит, въпреки че правителството бе против предложението. Председателят на долната камара на парламента Джон Бъркоу съобщи, че е подбрал от списъка с 16 предложения четири поправки за гласуване по-късно тази вечер. Всички те бяха отхвърлени при предишното гласуване на 27 март. Според в. \"Гардиън\" Тереза Мей е помолила министрите да се въздържат от участие в гласуването този път. Сред алтернативите, гласуването по които ще започне след 20,00 местно време (19,00 по Гринуич), е поправката, предложена от проевропейския консерватор Кенет Кларк, която предвижда Обединеното кралство да напусне ЕС, но да остане в митническия му съюз. При предишното гласуване на 27 март същата поправка беше отхвърлена от депутатите само с шест гласа - 265 депутати гласуваха за, а 271 - против, припомня Ройтерс. Наблюдатели смятат, че този път поправката има всички шансове да бъде одобрена, отбелязва ТАСС. Поправка, предложена от група депутати начело с Ник Боулс, призовава за сделка в норвежки стил, която предвижда членство в Европейската асоциация за свободна търговия и оставане в Европейската икономическа зона. Подобно предложение, внесено от Боулс миналата седмица, беше подкрепено от 189 депутати, а 283-ма бяха против. Предложението на лейбъриста Питър Кайл призовава за потвърждаващ референдум, на който британците да се произнесат за или против всяка сделка за Брекзит, преди да бъде ратифицирана от парламента. Същата поправка, предложена миналия път от лейбъристката Маргарет Бекет, бе подкрепана от 268 депутати, а 295 гласуваха против. Още една поправка, предложена от депутатката от Шотландската национална партия Джоана Чери, предвижда, ако Великобритания не е ратифицирала сделка за излизане до два дни преди датата, на която трябва да напусне, правителството да търси ново отлагане. Ако отлагане на Брекзит не бъде договорено до деня преди датата, правителството да поиска одобрение от парламента за излизане без сделка, а ако това одобрение не бъде дадено, правителството да отмени Член 50, за да отмени Брекзит.Това предложение е разширен и по-подробен вариант на поправката, предложена от Чери миналата седмица. Това предложение бе подкрепено от 184-ма депутати, а 293-ма бяха против, предаде Ройтерс.", "date": "2019.04.01", "title": "Провали се опит на Мей да блокира вотове в парламента за алтернативи на Брекзит"}
{"url": "https://www.24chasa.bg/novini/article/7375295", "text": "Порше със златен номер, арести, пистолети, фолкпевици, яки купони в дискотеките в Студентски град, воаяжи с яхти в Бали и Дубай. Това е накратко бурният живот на 32-годишния столичен бохем Калоян Арсенов. Той не е син на търговец на наркотици, нито произлиза от семейство на известен олигарх, наследник е на царския министър на екологията Долорес Арсенова и на съпруга ѝ, който по времето на НДСВ развива повече от успешна търговия с едни от най-скъпите лекарства - тези за онкоболните и повалените от сърдечни заболявания. Червеното порше, заради което Калоян лети с бясна скорост към съда, е подарък от майка му за 30-годишния му юбилей. Калоян Арсенов е записан като управител на една от семейните фирми за продажба на лекарства, която има договори с десетки болници в страната  В петък прокуратурата съобщи, че Калоян Арсенов и приятелят му Димитър Андреев-Лютивия ще бъдат съдени за хулиганство на пътя и причиняване на средна телесна повреда. Това се случва само 10 месеца след като Калоян е арестуван със сина на Злати Златев-Златистия заради стрелба с пистолет в кв. “Лозенец”. Извадил си поука от “куршумения скандал” на 18 октомври 2017 г, Калоян се изявява вече в транспортен. В 9,30 часа сутринта на 22 септември 2018 г. започва да засича шофьори в кв. “Бояна” и едва не предизвиква няколко тежки катастрофи. Министерският син дори пребива един от шофьорите, който си позволил да го попита защо шофира рисково и нарочно сече пътя на останалите. Първата информация за буйния младеж се появява през 2001 г., когато майка му става министър в правителството на НДСВ и ДПС. В биографията ѝ пише, че от 1999 г. работи в Института по социология към БАН. Тя е юридически консултант на фирми и нестопански организации, омъжена е, с едно дете. Тогава Калоян е на 14 г. и учи в Първа частна английска гимназия. Семейството все още живее в соцблок в столичен квартал. Първата снимка по медиите на Калоян е с мама Долорес през 2002 г. Тя го води на полигона “Змейово”, където се унищожават военни боеприпаси, за да покаже на местните, че не е опасно. Следващата година Калоян участва във велопоход за Деня без автомобили с мама и тате След като Долорес Арсенова сдава поста в екоминистерството, става депутат по времето на тройната коалиция от 2005 до 2009 г. Съпругът ѝ Асен вече не е служител на аптечното предприятие “Търговска лига”, а се е ориентирал към собствен бизнес с лекарства. В този период Калоян Арсенов завършва висшето си образование и започва да прави впечатление по заведенията на нощна София. През 2011 г. семейството му вече няма общо с властта, но притежава две огромни къщи в София и в Созопол и впечатляващ автопарк, в който колите през годините стават все повече и все по-луксозни. През 2014 г., когато Калоян е само желан ерген, има кратка авантюра с фолкпевицата Анелия - една от многото жени с микрофон на Коко Динев. По това време бохемът още не е свързван с престъпления и охотно пуска снимки от яхти в Дубай и други екзотични дестинации по света, както и селфита зад волана на мерцедеси, ролс-ройси и поршета.  Наследникът на Долорес Арсенова се жени за красавицата Сара Кятовска през 2016 г. Почетен гост на сватбата е Симеон Сакскобургготски. През октомври 2017 г. Долорес става баба. Щастливият татко прави купон в кафене в столичния кв. “Лозенец” на 18 октомври 2017 г. С него е един от най-добрите му приятели Йордан Златев, който е син на мутрата от 90-те Злати Златев-Златистия. На тържеството е поканен фолкпевецът Радо Шишарката, който е автор на химна на дебеловратите “Тигре, тигре”. Когато подкарва точно този хит, синът на Златистия взема пистолета на Калоян Арсенов, излиза пред кафенето и започва да стреля напосоки. Един от куршумите влиза в кухнята на семейство в отсрещен блок и по чудо няма убити. След сигнал в полицията Йордан Златев и Калоян Арсенов са арестувани. Синът на бившата екоминистърка се разминава с глоба, защото не е държал пистолета си в каса, както е по закон, а Йордан Златев е осъден на 2 г. условно. Той прекара и няколко месеца в ареста за разлика от Калоян, който остава там само за 24 часа. И така стигаме до 22 септември 2018 г. и “грандиозната автоизява” на Калоян Арсенов, който качил приятеля си Димитър Лютивия в поршето с номер СВ 121212. В квартал “Бояна” изчаквал светофарът да светне зелено, но не потеглял. Давал знак с ръка на фолксвагена зад него да го изпревари. В следващия момент натискал газта на поршето и засичал в съседното платно автомобила. И така няколко пъти. След това по същия начин рязко спирал пред мерцедес, който се движел зад него, и то няколко пъти. Когато колага се опитвала да го изпревари, потеглял рязко и го засичал, докато шофьорът се откажел да се занимава.  Калоян взел на мушка субару. Шофьорът обаче не издържал на поредното рязко спиране и засичане. Станал и отишъл до Калоян. Попитал го защо прави така. “Махай се, че ще те пребия”, изсъскал младият бизнесмен. След това човекът се върнал в колата си. Арсенов обаче излязъл, тръгнал към него, отворил вратата му и започнал да го удря по главата. Жената от същата кола започнала да снима с телефон. Приятелят на Калоян взел апарата от ръцете й и го хвърлил в двор на къща. Оказало се, че дамата е съдийка във Върховния касационен съд. След сигнал в полицията криминалисти започнали издирването на Калоян, защото свидетели и пострадали подробно описали колата му със специфичния номер. 3 дни по-късно Арсенов отново влиза в ареста и са му повдигнати обвинения. Ако бъде признат за виновен по двете обвинения - хулиганство на пътя и побой, може да получи до 3 години затвор. Поршето - подарък за рождения ден, е само част от автопарка на фамилията Арсенови. Имат още “Ауди А8”, БМВ Х5, мерцедеси. Калоян яха и “Ролс ройс Гоуст”, който получава за сватбата си през 2017 г. Охолният живот на младия мъж не е случаен. Татко му Асен е бос на фирмата “МС Фарма” от 2007 г. насам. Внася и продава лекарства. През 2008 г. избухна и скандал заради скъпо лекарство за рак, което Министреството на здравеопазването купувало от дружеството.  Калоян Арсенов е назначен за изпълнителен директор на “МС Фарма” АД през 2011 г., когато фирмата вече е натрупала солиден опит под ръководството на бащата. Днес освен Калоян Долорес Арсенова също е в съвета на директорите и управлява пряко бизнеса. Фирмата продължава да сключва договори с десетки болници в цялата страна за доставка на различни лекарства. Общата сума за последните години е 17 млн. лв. Арсенови обаче имат и много други дружества. Освен с изцепките на сина си те са известни и с къщата в “Бояна”, която прилича на летяща чиния. През 2013 г. избухна и скандал покрай строежа на огромната къща на фамилията в местността Буджака край Созопол. Имотът е с площ 1,3 дка, а проблемът беше, че се строи в закщитена територия.", "date": "2019.04.01", "title": "Калоян Арсенов - от пиара с колелата и мама министър до червеното порше, подарък от мама, заможната вече бизнесдама"}
{"url": "https://www.24chasa.bg/novini/article/7377546", "text": "Кандидатът на опозиционната Народнорепубликанска партия (НРП) Екрем Имамоглу за кмет на Истанбул печели местните избори с 48,79 на сто подкрепа при обработени 100 процента от бюлетините, съобщи Анадолската агенция, цитиран от БТА. Според неофициалните резултати Имамоглу печели кметския пост в мегаполиса със съвсем малка преднина пред опонента си от управляващата Партия на справедливостта и развитието (ПСР) Бинали Йълдъръм. Йълдъръм, който е бивш министър-председател на Турция, получи подкрепата на 48,51 на сто от избирателите. За Имамоглу са гласували 4 169 987 избиратели, а за Йълдъръм - 4 146 042 гласоподаватели. Управляващата Партия на справедливостта и развитието (ПСР) печели местните избори в 39 окръга в Турция, съобщава турската телевизия НТВ. Според неокончателните резултати ПСР е получила най-голяма подкрепа от гласоподавателите на състоялите се вчера местни избори в повечето окръзи в страната (в Турция има общо 81 окръга). Формацията печели изборите в западните окръзи Балъкесир, Бурса, Коджаели, Сакария, Денизли, Ушак; в повечето централни окръзи, сред които Коня, Аксарай, Къръккале, Кайсери; в източните и югоизточни окръзи - Муш, Агръ, Бингьол, Битлис, Шърнак, Газиантеп, Шанлъурфа и др. Основната Народнорепубликанска партия (НРП) печели най-много подкрепа в 21 окръга, сред които Истанбул, Анкара, Одрин, Текирдаг, Чанаккале, Айдън, Измир, Мугла, Анталия, Мерсин, Адана, Хатай. Партията на националистическото действие (ПНД) събира най-голяма подкрепа в 11 окръга, а прокюрдската Демократична партия на народите (ДПН) печели в 8 окръга, сред които в източните Муш, Ван, Хаккяри, Мардин, Карс. Турската комунистическа партия печели изборите в източния окръг Тунджели (с кандидата Фатих Мехмет Мачоглу), а в северозападния окръг Къркларели печели независимият кандидат Мехмет Сиям Кесимоглу.", "date": "2019.04.01", "title": "Биха Йълдъръм в Истанбул с 23 945 гласа повече"}
{"url": "https://www.24chasa.bg/novini/article/7377484", "text": "Комикът и новак в политиката Володимир Зеленски спечели първия тур на президентските избори в Украйна с 30,36% и отива на балотаж на 21 април с настоящия държавен глава Петро Порошенко. Данните от избирателните комисии показват, че Порошенко се нарежда втори с 16,03%. Бившата премиерка Юлия Тимошенко отпада с 13,27%. Резултатите са при преброени 80% от бюлетините. “Ние сме млади хора, не искаме да виждаме миналото в нашето бъдеще, в бъдещето на нашата държава”, коментира шоуменът Зеленски след обявяването на резултатите. Настоящият президент нарече второто си място “суров урок”. “Първи април идва след три часа. Ще се посмеем, но на 2-и няма да ни е до смях”, коментира Порошенко. Той бе един от най-богатите хора в Украйна още преди избирането си на поста. През изминалата година обаче доходите му са се увеличили над 95 пъти в сравнение с 2017 г. и са достигнали 1,56 млрд. гривни ($ 57 млн.), сочи доклад на държавния регистър на Украйна. Единствената реакция на изборите, която дойде от Москва, бе коментар по повод изказване на Зеленски, че в случай на среща с Владимир Путин има намерение да разговаря с него за връщане на територии и за изплащане на компенсации. “Русия не окупира никакви украински територии и е готова да разясни това на всеки гражданин на Украйна”, заяви говорителят на Кремъл Дмитрий Песков.  “Нарекоха ме клоун, щом заявих, че ще се боря за президентския пост. Аз съм клоун и много се гордея с това.” Това заяви още в началото на предизборната си кампания най-известният комик в Украйна Володимир Зеленски, който без грам политически опит измести старите кучета в украинската политика. 41-годишният актьор, хуморист и проспериращ продуцент се наложи на първия тур с лекота. Привържениците му виждат в него глътка свеж въздух в украинската политика, а критиците заклеймяват мъглявата му програма и липсата на опит, опасна в една воюваща страна. Баща на две деца, Зеленски е енергичен мъж със среден ръст и леко дрезгав глас. Син е на университетски преподавател и професор от промишления град Кривой рог. Майка му е инженер. Прави кариера от училищен “клоун” до най-известния и успешен комик в страната. Завършва училище с обучение на английски език и мечтае да постъпи в Московския държавен институт по международни отношения. За това разказва самият той в интервюта. Впоследствие обаче Като лайтмотив за него се подчертава, че е напълно бос в политиката. Володимир Зеленски обаче вече е бил президент - в телевизионния сериал “Слуга на народа”, където играе ролята на учител по история, изненадващо оглавил държавата. По-късно комикът кръщава партията си с името на сериала. Зеленски избягва предизборните митинги и контактува с електората само в стендъп спектаклите на своята трупа. Предпочита да общува по-скоро с видеоклипове, пускани в социалните мрежи, отколкото чрез телевизията и печата. С ръста на подкрепата за Зеленски съперниците му започнаха да изкарват кирливите му ризи. Обвиниха го, че е марионетка на олигарха Игор Коломойски - определян за враг на президента Петро Порошенко. Актьорът отрича. В новогодишната нощ обаче, когато всички телевизии предаваха словото на президента Порошенко, Зеленски обяви, че влиза в президентската битка. Изявлението му бе излъчено по частния тв канал 1+1, собственост на милиардера Коломойски. Допреди това Зеленски отричаше да има амбиции да става президент. В интервю от 2016 г. той каза, че всеки трябва да се занимава със своите дела, и назова политиката и управлението на държавата сложна сфера, която той не разбира. Сега обаче хумористът очевидно вижда ситуацията по друг начин и се занимава именно с това, което неговите опоненти и наблюдателите наричат “чист популизъм”. В своята пълна с хумор предизборна кампания той бърз интернет и добри пътища. “Аз съм човек на думата и за мен президентската надпревара не е шега. Гледам сериозно на нашата страна и нейния народ. Но трябва да живеем в друга една Украйна, в единна страна, където няма корупция и безсъвестни чиновници”, подчерта комикът. Програмата на Володимир Зеленски бе насочена към вътрешните проблеми на Украйна като корупцията и безработицата. След вота в неделя комикът все пак засегна европейската тема, като подчерта, че членството на страната в ЕС и НАТО трябва да бъде решение на украинския народ и то ще бъде взето на референдум.", "date": "2019.04.01", "title": "Шоумен първи за президент на Украйна (Обзор)"}
{"url": "https://www.24chasa.bg/novini/article/7377409", "text": "С ден закъснение ще започне спешното оценяване на 90 хил. души с увреждания, за да имат право на лична помощ. От 1 април до септември хората с увреждания, които искат да имат личен асистент, трябва да преминат индивидуална оценка. Методиката, по която ще става точкуването, обаче ще бъде публикувана на 2 април в “Държавен вестник”. Оценките ще се правят от 1300 служители на Агенцията за социално подпомагане. Тяхното обучение обаче започна едва миналата сряда. Опасенията на организациите на хората с увреждания, синдикатите и работодателите са, че социалните работници трудно ще се справят с тежките медицински диагнози, при това по напълно нови правила. “Целта е с методиката да се създаде ефективен модел на индивидуална оценка. Той ще бъде съобразен с функционалните затруднения на хората с увреждания и с препятствията в обкръжаващата среда”, обяснил социалният министър Бисер Петков на кръгла маса “Прилагане на ICF за оценка на функционалността”. Оценката е с точки и включва самооценка, констатации на социалния работник и заключения за нуждите на инвалида - финансова помощ, социални услуги, асистент, медицински изделия и пр. Въпросите в анкетата включват от това доколко хората могат да се обслужват (да се къпят, готвят, да ползват битова техника) до движат ли се сами. Социалните работници ще правят и посещения по домовете, за да не разкарват трудноподвижните хора. За да получи лична помощ, инвалидът трябва да събере определен брой точки, като максималният е 204. Тези точки се умножават по коефициент според възрастта. За децата до 12 г. той е 1,556. Спрямо степента хората ще попадат в 4 ситуации. Тези в първа степен ще получават асистент до 15 ч на месец, за да им помага вкъщи, да ги води на лекар или на работа. Втора степен ще дава право на лична помощ до 42 часа, а трета - до 84. Максималният брой часове - 168, ще е за хората в най-тежко положение. До края на 2020 г. ще важат още 2 условия - възрастните кандидати за личен асистент да са с над 90% увреждания с право на чужда помощ, а децата - с над 50% с право на чужда помощ.", "date": "2019.04.01", "title": "С ден закъснение започва оценката на инвалидите"}
{"url": "https://www.24chasa.bg/novini/article/7377436", "text": "От 1 април Националната здравноосигурителна каса официално пое всички дейности за разрешаване и изпращане на деца и възрастни за лечение в чужбина, след като бе закрит фондът за лечение на деца. Днес трябва да замине за Австрия първото дете, чието лечение се финансира по новия ред. “Уверявам всички, за които предстои заминаване в чужбина, че няма да имат проблеми. Условията за кандидатстване остават същите Освен това работата в касата е организирана така, че да е по-бърза, тъй като комисиите, които ще разглеждат документите на децата и възрастните, както и тази, която издава нужния за заминаването формуляр S2, са ситуирани в НЗОК”, обясни д-р Галя Йорданова, директор на дирекция “Лечение в чужбина и координация на системите за социлна сигурност” в НЗОК, която поема функциите на фонда за деца и Комисията за лечение в чужбина. Касата е поканила специалисти от обществения съвет към фонда да участват в експертните съвети за изпращане на лечение в чужбина. Комисиите ще заседават минимум веднъж на две седмици.  Засега заявления за лечение, финансирано от здравната каса, ще се подават само в централния офис на НЗОК в София, където са обособени приемни съответно за деца и за възрастни. Планира се от октомври документи за лечение в чужбина да приемат и регионалните каси, а се обмисляла и възможността за онлайн процедура. На сайта на касата има създадена нова рубрика “Лечение в България и чужбина”, където е публикувана информация за всички нужни документите при кандидатстване за лечение. Пак там може да се следи статусът на всеки случай и всяко едно решение, независимо дали е взето след 1 април, или преди това. Това става чрез код, издаден при кандидатстването. Допълнителна информация може да се получи и на тел. 02/96 59 193. 146 са незавършените от фонда случаи на деца и 24 - на възрастни пациенти, с които веднага ще започне работа новата дирекция. Сред тях обаче имало заявления, подадени от предходни години, включително и от 2015 г. За тях няма нужда да се подават наново документи.", "date": "2019.04.01", "title": "Приемат молби за лечение в чужбина само в централата на НЗОК в София (Обзор)"}
{"url": "https://www.24chasa.bg/novini/article/7377567", "text": "През тази година в държавните горски територии е планирано залесяване върху обща площ от 15 000 дка, в т.ч. 5 400 дка за възстановяване на унищожени гори от болести, пожари и други природни въздействия, съобщават от Изпълнителната агенция по горите, цитирани от БТА. Дейности за подпомагане на естественото възобновяване са планирани върху обща площ от 64 200 дка. Историята на една от най-старите централни служби в страната - горската, е била акцент при откриването на Седмицата на гората 2019 днес в Благоевград, се посочва в съобщението. \"Зад гърба си имаме забележителна история - 140 години от създаването на централна горска служба в България, 120 години от началото на Горския печат, както и 110 години от сдружаването на българските лесовъди\", е посочил инж. Мирослав Джупаров, изпълнителен директор на ИАГ при откриването на Седмицата на гората в Благоевград. \"Сред гостите тук в залата са лесовъди-ветерани, ръководители на горското ведомство през различните периоди от неговото съществуване, които са създавали тази история. Благодарение на хора като тях, във времето, когато много от традициите се изгубиха, лесовъдската колегия успя да съхрани изконното си право да създава, отглежда и стопанисва високопродуктивни и жизнени гори\", е казал още инж. Джупаров. \"Лично за мен и предполагам за повечето от колегите да сме продължители на сътвореното от нашите предшественици е голяма отговорност и в същото време силна мотивация\", е допълнил той. Днешното събитие е завършило със символично залесяване на територията на Държавно ловно стопанство - Благоевград.", "date": "2019.04.01", "title": "Залесяват с нови 15 000 дка гори ще бъдат само в държавните горски територии"}
{"url": "https://www.24chasa.bg/novini/article/7377309", "text": "Загубата на позиции на президента Реджеп Тайип Ердоган на местните избори в Анкара и Истанбул показва, че неговата социално-консервативна политика и политика за строителство не намира вече подкрепа в космополитните градове. Това заяви Бехлюл Йозкан, доцент по международни отношения в университета Мармара, предаде Асошиейтед прес, цитирана от БТА. Хегемонията на политическия ислям от близо четвърт век в двата най-големи града в Турция приключи, посочи Йозкан. Основният проблем се състои в това, че Ердоган не може да спечели гласовете на хората със средни доходи, които смятат, че работата на властите в сферата на икономиката, образованието и градската администрация не се върши добре, каза доцентът. Фактът, че все пак няма особено голям спад в подкрепата за него в национален план обаче показва, че неговият електорат все още вярва, че той ще \"оправи икономиката\", посочи Йозкан. Това е нещото, което казва гласоподавателят на Партията на справедливостта и развитието (ПСР): \"Да, има сериозни икономически проблеми, но Ердоган е човекът, който може да ги разреши\", добави доцентът.", "date": "2019.04.01", "title": "Турски доцент: Политиката на Ердоган вече не намира подкрепа в големите градове"}
{"url": "https://www.24chasa.bg/novini/article/7377354", "text": "От седмици метални врати с тежки катинари спират хората, които се опитват да стигнат до морето на плажа \"Аркутино\" не само с кола, но и пеша, съобщи  Оказва се, че единствения начин да влезеш, е да се провреш през металната врата. Плажът \"Аркутино\" е един от най-посещаваните през лятото. Концесионерът му беше категоричен, че теренът от заключения портал до началото на плажната ивица, която стопанисва, са частни терени и той не носи отговорност за свободния достъп до плажа. „Ще направим необходимата проверка да разбера причините и основанията на лицето, което е извършило този акт и ще предприема необходимите действия, които ми позволява закона” каза д-р Димитър Германов, кмет на община Приморско. Докато екипът на медията разговаряше по телефона с кмета, портата беше отключена. Ако общината и министерството на туризма установят кой е ограничил достъпа до плажа, може той да бъде глобен с от 2000 до 5000 лева.", "date": "2019.04.01", "title": "Метални врати с тежки катинари спират хората на плажа \"Аркутино\""}
{"url": "https://www.24chasa.bg/novini/article/7377424", "text": "Самолетът с германския външен министър спука гума на колесник малко след приземяването си днес в Ню Йорк - поредна от серия аварии с германски правителствен самолет, предаде Франс прес, цитирана от БТА. Това бе първият полет на самолета \"Конрад Аденауер\" след четиримесечен ремонт поради повреда, довела до принудителното му кацане, докато в него пътуваше Ангела Меркел. В резултат на това канцлерката пропусна официалното откриване на срещата на върха на Г-20 в Аржентина. Тази сутрин същият този самолет, с външния министър Хайко Маас на борда, спука гума на колесник при кацането си в Ню Йорк, каза придружаваща министъра журналистка от германската служба на АФП. Самолетът \"Еърбъс\" А340 трябвало да бъде изтеглен в зона за престой. Хайко Маас пътуваше за Ню Йорк, тъй като Германия днес поема от Франция ротационното председателство на Съвета за сигурност на ООН за април. Заради аварията беше анулирано официалното предаването на председателството на Маас от френския му колега Жан-Ив Льо Дриан. От месеци германският правителствен въздушен флот търпи поредица аварии, които възпрепятстват официалните пътувания. В края на януари президентът Франк-Валтер Щайнмайер остана блокиран в Етиопия заради повреда на друг самолет \"Еърбъс\". Пак поради повреда в началото на година министърът на развитието Герд Мюлер беше принуден да се откаже от планирано посещение в Намибия. Самият Маас беше принуден на връщане от посещение в Западна Африка да остане на 1 март в Мали заради друга самолетна повреда. От 2016 до 2018 г. е имало 1743 полета на германски правителствени самолети, като 21 от тях са били анулирани или са имали технически проблеми, посочи в края на миналата година правителствен говорител, признавайки, че флотът е \"съкратен и относително остарял\".", "date": "2019.04.01", "title": "Черната серия от аварии на германски правителствени самолети продължава"}
{"url": "https://www.24chasa.bg/novini/article/7377174", "text": "Турция е удовлетворена от решението на Япония да изключи републиката от списъка със страни, от които е забранена трудовата миграция. Това се казва в изявление на турското министерство на външните работи, цитирано от ТАСС, съобщи БТА. Удовлетворени сме от решението на японските власти да изключат Турция от списъка на страните, от които не може да пристигат работници в Япония във връзка с влезлия на 1 април 2019 г. съответен закон. Тази стъпка съответства на духа на приятелските отношения между Турция и Япония, е посочено в изявлението. В края на 2018 г. японският парламент прие законодателни поправки, съгласно които за първи път в следвоенната история на страната бе отменена забраната за използване на чуждестранна работна сила в Япония, посочва ТАСС.", "date": "2019.04.01", "title": "Турция доволна - Япония я изключи от страните, от които не могат да идват работници"}
{"url": "https://www.24chasa.bg/novini/article/7377482", "text": "Германските власти откриха днес телата на трима души, сред които една от най-богатите жени в Русия, загинали при разбиването на малък самолет близо до Франкфурт, предадоха ДПА и Асошиейтед прес, цитирани от БТА.  Руската авиокомпания \"Ес 7 груп\" заяви, че нейната съсобственичка Наталия Фильова е била сред загиналите. Руски медии съобщиха, че Фильова е пътувала с баща си. Германската полиция заяви, че в самолета, излетял от Кан, Франция, е имало двама руски граждани. Прокуратурата в Дармщат каза, че утре ще бъде извършена аутопсия. Властите се опитват да установят дали другите двама души в самолета са били бащата на Фильова и руски пилот. Съдебни експерти направиха оглед на мястото на катастрофата. Засега не е ясно какво е причинило падането на самолета, станало при хубаво време. Следователите се надяват да съберат доказателства от свидетели и от изгорелите останки на самолета. Говорител на германските авиационни власти каза, че установяването на причината за катастрофата може да отнеме седмици, месеци, дори години. По думите му самолетът вероятно не е имал черна кутия. Междудържавният авиационен комитет в Москва заяви, че е изпратил експерти, които да помогнат на германското разследване.", "date": "2019.04.01", "title": "Откриха тялото на руската бизнесдама, \nзагинала при авиокатастрофа в Германия"}
{"url": "https://www.24chasa.bg/novini/article/7377474", "text": "Европейската комисия потвърди днес оценката на международните наблюдатели, че първият тур на президентските избори в Украйна е преминал съобразно изискванията, информира БТА. В изявление на говорител на Европейската служба за външна дейност се отбелязва, че наблюдателите от Организацията за сигурност и сътрудничество в Европа (ОССЕ) са преценили изборите като състезателни, с разнообразен избор за гласуващите. Основните свободи бяха спазени, участието бе широко, се допълва в оценката. Комисията посочва, че са били засечени случаи със злоупотреба с държавни средства и купуване на гласове. Участието на местните медии в отразяването на кампанията не се възприема изцяло положително. Изборният ден премина спокойно, гласуването бе добре организирано, гладко и прозрачно, процедурите бяха спазвани, се допълва в оценката. ЕС заявява, че очаква свободен, честен и прозрачен втори тур на изборите на 21 април, според международните изисквания. Важно е всички страни да се придържат към демократичните принципи, да зачитат волята на украинския народ и да избягват създаването на ненужно напрежение, допълва говорителят. ЕС отново изразява подкрепата си за независимостта и териториалната цялост на Украйна в международно признатите граници.", "date": "2019.04.01", "title": "ЕС: Очакваме честни избори на втория тур в Украйна"}
{"url": "https://www.24chasa.bg/novini/article/7377481", "text": "Британският парламент ще гласува тази вечер по четири предложени поправки за Брекзит, съобщи председателят на Камарата на общините Джон Бъркоу, информира Ройтерс, цитирана от БТА.                                                                                                                                                                                                                                                                                                                       ", "date": "2019.04.01", "title": "Британският парламент гласува 4 поправки по Брекзит тази вечер"}
{"url": "https://www.24chasa.bg/novini/article/7377490", "text": "Алжирският президент Абделазиз Бутефлика ще подаде оставка преди изтичането на мандата му на 28 април, съобщи президентството, цитирано от офциалната агенция АПС, предават Франс прес и БТА Преди това държавният глава ще вземе мерки, за да осигури приемственост във функционирането на държавните институции по време на преходния период, се казва в комюникето, според което оставката ще бъде подадена преди 28 април 2019 г., без повече подробности. Стотици излязоха на протест в столицата на Алжир днес срещу новото правителство на президента Абделазиз Бутефлика, назначено в момент на на масови протести срещу неговото управление, предаде ДПА. Те носеха плакати, описващи новото правителство като \"удар по исканията на народа\". Бутефлика, изправен пред масови протести, продължаващи вече повече от месец, срещу неговото управление, запазва поста си на министър на отбраната във временното правителство, обявено вчера. На поста си остава и влиятелният шеф на генщаба генерал Гаид Салех, който преди няколко дни призова президентът да бъде обявен за неспособен да изпълнява функциите поради здравословното си състояние. В правителството, оглавявано от бившия вътрешен министър Нуредин Бедуи, влизат 27 министри, като 6-има от тях са от досегашния кабинет. Според опозиционната Партия на трудещите се новият кабинет е ново лице на старото правителство. \"Не е ясно на каква основа са избрани тези личности\", посочи тя в декларация. В документа се казва, че \"т.нар. ново правителство\" има за цел да гарантира \"приемствеността на режима и на репресивната президентска система, отхвърлена от огромното мнозинство\". Бившият премиер и опозиционен политик Али Бенфлис също разкритикува този ход на режима, като отбеляза, че \"това е авторитарна практика, която провокира хората\".", "date": "2019.04.01", "title": "Президентът на Алжир Бутефлика ще подаде оставка преди 28 април"}
{"url": "https://www.24chasa.bg/novini/article/7377496", "text": "58-годишният грък Линос-Александър Сицилианос беше избран днес за председател на Европейския съд за правата на човека (ЕСПЧ) на мястото на италианеца Гуидо Раймонди, предаде Франс прес, като се позова на съда, съобщи БТА. Сицилианос, който от 1 май 2017 г. досега беше заместник-председател на съда, беше избран за три години на пленарна сесия в Страсбург. Заместник-председател на съда става исландецът Роберт Спано, посочва ТАСС. ЕСПЧ е независима от Европейския съюз институция, която следи за спазването на основните права от 47-те държави членки на Съвета на Европа, подписали Европейската конвенция за правата на човека. Сицилианос ще трябва да се изправи пред влошените отношения между Съвета на Европа и Русия, в резултат на които Москва може да напусне организацията.", "date": "2019.04.01", "title": "Гъркът Сицилианос е новият шеф на съда в Страсбург"}
{"url": "https://www.24chasa.bg/novini/article/7377144", "text": "„Не е случайно изпуснато изречение. Познавам турската дипломация. Като школа тя е безупречна и такава случайност не би се допуснала. Всичко това е свързано със самите избори в Турция”. Това коментира в предаването \"Плюс-минус\" по   дипломатът и вицепрезидент на Асоциацията на Атлантическия договор Елена Поптодорова във връзка с изказването на турския външен министър Мевлют Чавушоглу, че Анкара се е намесила във вътрешната ни политика, за да мине Законът за вероизповеданията в България. По думите на Поптодорова в момента цялото внимание на Ердоган е насочено към вътрешния изборен процес. „В този контекст трябва да разположим и силно неуместната „закачка” с България. Най-лесно може би беше да се спечели подкрепа. Да не забравяме, че това се слуша и от българските турци, живеещи в самата Турция. Така че, това е премерено изречение”, коментира дипломатът в ефира на \"Плюс-Минус. Коментарът след новините\". „Смятам, че от наша страна се реагира правилно – да се даде широка гласност, да се реагира шумно, да се покаже настойчивост в искането за реакция от турска страна. Извинението е нещо много сложно в дипломацията. Ние още го чакаме. Може би трябва да изчакаме да приключи изборният сезон в Турция и тогава ще последва някакво омекотяване, някакво следващо пояснение”, коментира още Поптодорова.", "date": "2019.04.01", "title": "Елена Поптодорова: Думите на Чавушоглу не са случайно изпуснато изречение"}
{"url": "https://www.24chasa.bg/novini/article/7377155", "text": "Управляващата Партия на справедливостта и развитието (ПСР) печели местните избори в 24 от 39-те общини в мегаполиса Истанбул, съобщава турската телевизия НТВ, цитирана от БТА. Основната опозиционна Народнорепубликанска партия (НРП) печели в 14 общини. Партията на националистическо действие (ПНД) за първи път успява да спечели изборите в община в мегаполиса, информира телевизията. Над 8 милиона и 733 хиляди жители на Истанбул употребиха правото си на глас на вчерашните местни избори в Турция. Според неокончателните резултати ПСР печели изборите в 24 квартала, сред които Байрампаша, Бейоглу, Есенлер, Фатих, Султангази, Тузла, Юмрание, Юскюдар. Най-голяма подкрепа е събрал кандидатът за кмет от ПСР в община Есенлер - 65,5 процента. Кемалистката Народнорепубликанска партия печели в 14 квартала, сред които Авджълар, Бешикташ, Кадъкьой, Картал, Малтепе, Шишли. Формацията е получила най-голяма подкрепа от гласоподавателите в община Бешикташ (73 процента). Изненадващо Партията на националистическото действие печели тазгодишните местни избори в община Силиври, където досега обикновено печелеше НРП, отбелязва телевизия НТВ. Според неокончателни резултати изборите в Истанбул (в Истанбулската голяма община) печели кандидатът на опозиционната Народнорепубликанска партия Екрем Имамоглу с 48,79 на сто подкрепа спрямо 48,51 процента за Бинали Йълдъръм, кандидат на управляващата ПСР и бивш министър-председател на Турция.", "date": "2019.04.01", "title": "Партията на Ердоган печели местните избори в 24 от 39-те общини в Истанбул"}
{"url": "https://www.24chasa.bg/novini/article/7377177", "text": "Около 40 човека бяха ранени днес при сблъсък между трамвай и тролей в чешкия град Бърно, предадоха Асошиейтед прес и ТАСС, като се позоваха на властите. Националната пожарно-спасителна служба заяви, че петима от пострадалите са получили тежки наранявания и са приети в болница. При сблъсъка на кръстовище в центъра на Бърно са пострадали пътници в тролейбуса, а в трамвая не е имало други хора освен ватмана, предава БТА. Причината за катастрофата се разследва. Според една от версиите водачът на тролея не е успял да спре, когато в кръстовището влязъл трамваят.", "date": "2019.04.01", "title": "Десетки хора пострадаха при катастрофа между тролей и трамвай в Чехия"}
{"url": "https://www.24chasa.bg/novini/article/7377219", "text": "Най-малко 19 войници от афганистанските сили за сигурност бяха убити при поредица от атаки на талибаните в провинциите Бадгис и Сари Пул, съобщиха местните власти, цитирани от ДПА и БТА. Талибаните атакуваха армейски контролни постове в района Бала Мургаб на западната провинция Бадгис. При завързалите се престрелки загинаха 14 души, а петима са ранени, съобщиха местни провинциални съветници. Талибаните контролират големи части от района и от месец са обсадили районния център, а правителствените сили са загубили бойния си дух и не предприемат почти никакви усилия да пробият блокадата, каза един от съветниците. В северната провинция Сари Пул талибаните са превзели военна база в района Сузма Сала, убивайки петима войници, съобщи шефът на провинциалния съвет Мохамад Нур Рахмани. Други петима са ранени, а най-малко още шестима са взети за заложници. Големи части и от тази провинция от години са под контрола на талибаните, добави той. Екстремистите продължават да предприемат мащабни атаки срещу силите за сигурност, въпреки че в момента талибаните водят преговори със САЩ за политическо решение на близо 20-годишния военен конфликт в бедната централноазиатска страна.", "date": "2019.04.01", "title": "Най-малко 19 войници загинаха при 2 атаки на талибаните в Афганистан днес"}
{"url": "https://www.24chasa.bg/novini/article/7377225", "text": "Агенцията по заетостта вече приема заявления за ваучери за обучение на работещи хора. Проектът, финансиран от ЕС, дава възможност 30 000 души да повишат уменията и квалификацията си според нуждите на бизнеса. Право да подават заявления имат работещи на трудов договор в предприятия извън държавната администрация, които са или висшисти, навършили 55 години, или хора с придобита средна или по-ниска степен на образование, без ограничения във възрастта. Това съобщиха от Агенцията по заетостта. Подаването на документите става лично в Бюрата по труда в работни дни. С ваучерите хората ще могат да преминат професионално обучение или обучение по чужд език и дигитална компетентност. Тези, които бъдат одобрени, ще доплащат 50 процента от стойността на ваучера. Целта е така да бъдат по-ангажирани в качеството на обучението и да има споделена отговорност с обучителната институция.", "date": "2019.04.01", "title": "30 000 получават ваучери за целите на бизнеса"}
{"url": "https://www.24chasa.bg/novini/article/7377236", "text": "Вярвам, че имам какво да дам и в Европейския парламент. Това заяви в предаването „Лице в лице” по   Лиляна Павлова, която е седма в евролистата на ГЕРБ и бивш министър на европредседателството и региналното развитие. „Мога да защитя интереса на българските граждани в европейските институции, с опита, който имам. Имам над 20 години опит в европейските фондове, програми и проекти и като експерт, и като политик. Председателството беше черешката на тортата – нещо, което ми даде възможност да усъвършенствам опита си, познанията и експертизата си на едно ново ниво”, посочи Павлова. Въпреки досегашният си опит в политиката, Павлова е кандидат, издигнат от гражданската квота на ГЕРБ. „Не съм член на ГЕРБ, аз съм от гражданската квота, аз съм експерт и именно тази моя експертиза в европейските политики, фондове и програми е тази, за която съм оценена, подкрепена и на която се разчита на нея”, допълни кандидатът за евродепутат. По думите ѝ в момента Европа е в ситуация на кръстопът между реализма и популизма. „трябва да намерим най-добрия баланс, за да отстоим националния си интерес, но да запазим Европа такава, каквато я искаме за нашите деца. Новото поколение, младото поколение, свикна с възможностите да пътуват без виза, да учат, където пожелаят, те го приемат за даденост – по-добрата инфраструктура, подобрият начин на живот’, допълни бившият министър. Лиляна Павлова посочи, че по време на българското европредседателство страната ни се е доказа като обединител. „България, в един кризисен момент за Европа, се яви като обединител, може да сме новоприсъединила се държава, но показахме, че можем да бъдем обединител, който търси консенсуса и диалога по трудни теми – Западни Балкани, Турция, миграция”, каза още тя. Кандидатът за евродепутат беше категорична, че темата за пакет „Мобилност” и новите регулации за превозвачите са били засегнати по време на българското европедседателство. По думите ѝ казусът е бил обсъждан, както на политическо, така и на експертно ниво. „Важно е да изпратим силен български отбор в европарламента, който да отстоява националния интерес. Там трябва да сме единни, независимо, че представляваме различни политически семейства. Призоваваме за една честна игра, един феърплей. Ние сме техните представители там, които ще защитаваме техните интереси и ще загърбим политическите ежби”, каза Павлова.", "date": "2019.04.01", "title": "Лиляна Павлова: Имам какво да дам и в Европарламента"}
{"url": "https://www.24chasa.bg/novini/article/7377246", "text": "От днес дирекциите на Агенцията за социално подпомагане /АСП/ в цялата страна приемат заявления за индивидуална оценка на потребностите от подкрепа на хората с увреждания, съобщиха от АСП. На заседание на Министерския съвет, проведено на 27 март 2019 г., беше приет Правилникът за прилагане на Закона за хората с увреждания, Методиката заиндивидуална оценка на потребностите от подкрепа за хората с увреждания, както и промяна в Устройствения правилник на АСП. Индивидуална оценка на потребностите от подкрепа за хората с увреждания се изготвя от специализиран отдел към ДСП въз основа на самооценката на лицето с увреждане. Броят на служителите в специализираните отдели в цялата страна е 986. Формулярът за самооценка на лице с увреждане и заявлението-декларация за изготвяне на индивидуална оценка на потребностите са публикувани на интернет страницата на АСП в рубриката \"Административни услуги\". Образците на формулярите са изпратени и на териториалните звена на АСП, където се отпечатват и предоставят на хората с увреждания. Индивидуалната оценка на потребностите установява нуждата от подкрепа за хората с увреждания, като на първо място това е необходимостта от лична помощ, чието реално предоставяне ще започне от 1 септември 2019 г. В случаите на заявена потребност от предоставяне на лична помощ и определяне на брой часове задължително се осъществява личен контакт с човека с увреждане, като се правят посещения в дома му за установяване на неговите реални затруднения и се провежда интервю с него или с негов законен представител. При необходимост социалните работници могат да изискват становище от компетентни специалисти. Заявление за изготвяне на индивидуална оценка на потребностите може да подаде всеки човек с увреждане. Заявленията се подават в ДСП по настоящ адрес на лицето с увреждане лично или чрез упълномощено от него лице. Към заявлението се прилагат: лична карта за справка; формуляр за самооценка на потребностите; медицински документи - ЕР на ТЕЛК/НЕЛК, медицински протокол от ЛКК и др. До 31 декември 2020 г. право за включване в механизма за лична помощ имат: 1. хората с право на чужда помощ с определени 90 и над 90 на сто вид и степен на увреждане или степен на трайно намалена работоспособност; 2. децата с право на чужда помощ с определени 50 и над 50 на сто вид и степен на увреждане или степен на трайно намалена работоспособност; 3. децата без право на чужда помощ с определени 90 и над 90 на сто вид и степен на увреждане или степен на трайно намалена работоспособност. По предварителни данни около 80 000 хора с увреждания отговарят на условията, регламентирани в Закона за личната помощ. За да бъдат осигурени правата им по Закона за хората с увреждания заявления за изготвяне на индивидуална оценка трябва да подадат и лицата, чиито социални оценки, изготвени по реда на отменения Закон за интеграция за хората с увреждания, изтичат. Индивидуални оценки на потребностите трябва трябва да бъдат изготвени и на лицата, които са посочени в Закона за личната помощ и желаят да ползват такава. На този етап заявления за индивидуална оценка не е необходимо да подават хората, получаващи месечна финансова подкрепа за определен срок, ако нямат други потребности.", "date": "2019.04.01", "title": "Започна приемът на заявления за оценка на потребностите на хората с увреждания"}
{"url": "https://www.24chasa.bg/novini/article/7377235", "text": "На 11 Март тази година в Лондон,  , част от Omnicom Media Group, бе избрана за победител в категория „ “ (Европа, Близък Изток и Африка), от престижното лондонско издание за медия и реклама  . Наградата на Campaign отива за PHD Media, в година в която агенцията спечели 132 конкурса за нов бизнес в региона, увеличи екипа си с 275 нови служители и спечели 73 награди на индустрията. „Абсолютен победител в категорията“, обобщават в публикацията от Campaign, позовавайки се на звездната за PHD Media 2018 година, в която агенцията има спечелен нов бизнес в региона за над 700 млн. долара. В допълнение се споменават и вече завоюваните първи места, по-рано през 2018 година, на други два от водещите за индустрията международни фестивали - Eurobest и Cristal Festival. Успехът на PHD Media и множеството спечелени награди се дължат на постоянния стремеж да подкрепят растежа на своите клиенти, предлагайки им уникални стратегически решения, а не само силата си на голям по обеми бранд. Това още веднъж затвърждава репутацията й на една от най- находчивите и креативни медийни мрежи в света. Вътрешната култура и дух в PHD също получават висока оценка от журито на Campaign, отбелязвайки глобалната стратегията на агенцията да ангажира служителите от всички пазари „на място“ в обучения за стимулиране на локални инициативи за социална отговорност и приобщаване на хора в затруднение. „За нас е голяма чест е да бъдем признати от престижно издание като Campaign. 2018 е феноменална година за PHD EMEA. Изключително сме горди от непрекъснатия растеж на бизнеса ни и бихме искали да благодарим на всички наши служители, клиенти и партньори за тяхната вяра и ангажираност към PHD. В основата на нашия растеж е мантрата на PHD, нашата визия и култура за „ “ във всичко, което правим. Изминалата изключителна година е признание за всички наши таланти, които се стремят да правят точно това за клиентите ни всеки ден. ”, cпoдeля Йън Кларк, главен изпълнитeлeн диpeктop нa PHD за EMEA. PHD България е горд представител на PHD network. Агенцията е създадена в България през Ноември 2011, като част от Оптимум Медия Груп, а през Септември 2012 получава лиценз за изключително представителство на PHD за България. От тогава до днес PHD България постига забележително развитие, като за последните 4 години има постоянен ръст и значително увеличение на бизнеса, в т.ч. утроявайки екипа си от опитни професионалисти в бранша. За добрите и стабилни резултати на българското подразделение на PHD Network спомагат както работата с водещи клиенти в различни сектори, така и баланса между международни и местни компании. Част тях са големи компании като : LIDL, Telenor, KBC group, MFG Group, Aroma, Wizz Air, Pernod Ricard, Groupama.", "date": "2019.04.01", "title": "Campaign избра PHD Media за Медийна Мрежа на Годината за 2018 за целият регион EMEA"}
{"url": "https://www.24chasa.bg/novini/article/7377253", "text": "Днес са постъпили обрързващи оферти за купуването на българските активи на ЧЕЗ от най-голямата публична финансова група \"Еврохолд\" и индийската \"Индия пауър\", съобщиха за \"24 часа\" от ЧЕЗ в Прага. \"Еврохолд\" сама съобщи намеренията си чрез свое изявление. В него се казва, че решението е взето \"след задълбочено проучване и обстоен анализ на финансовите резултати на българските подразделения на чешката енергийна компания ЧЕЗ Груп\". От компанията уточняват, че участват самостоятелно в процедурата и не е партньор с някой от останалите кандидати. Еврохолд ще финансира сделката със собствени средства и с подкрепата на водещи западноевропейски банки. От българската компания \"Инерком\", която също е кандидат купувач, отказаха коментар, но по неофициална информация очакват изхода от делото във ВАС за отказа на КЗК за сделката. Ето какво още се казва в изявлението на Еврохолд: \" .\"", "date": "2019.04.01", "title": "\"Еврохолд\" и \"Индия пауър\" също подадоха оферти за ЧЕЗ в България"}
{"url": "https://www.24chasa.bg/novini/article/7377271", "text": "Бразилският президент Жаир Болсонаро посети днес Стената на плача в Йерусалим заедно с израелския министър-председател Бенямин Нетаняху, предаде ДПА. Болсонаро стана първият световен лидер, посетил свещеното място с израелски премиер, заяви говорител на израелското външно министерство. По-рано чуждестранни държавни глави са правили посещения при Стената на плача, без да бъдат придружавани. Стената се намира на територия, която е анексирана от Израел и е искана от палестинците за тяхна бъдеща държава, информира БТА. Официално посещение заедно с израелския министър-председател може да бъде разглеждано като мълчаливо признаване на суверенитета на Израел върху Стария град на Йерусалим. Американският президент Доналд Тръмп посети Стената на плача през 2017 г., без да бъде придружаван от израелски служители. Държавният секретар на САЩ Майк Помпейо посети мястото през март заедно с Нетаняху.", "date": "2019.04.01", "title": "Болсонаро и Нетаняху посетиха Стената на плача в Йерусалим (Снимки)"}
{"url": "https://www.24chasa.bg/novini/article/7377508", "text": "Президентите на Руската федерация и Турция Владимир Путин и Реджеп Тайип Ердоган обсъдиха днес по телефона въпроси, свързани с подготовката и планираното за 8 април на заседание на Съвета за сътрудничество на най-високо равнище между двете страни, съобщи ТАСС, позовавайки се на пресслужбата на Кремъл. В разговора били засегнати въпроси на двустранния дневен ред в контекста на подготовката за планираното на 8 април осмо заседание на Съвета за сътрудничество на най-високо равнище между Руската федерация и Турската република, отбелязаха в пресслужбата на Кремъл, информира БТА. Путин поздравил Ердоган за успеха на оглавяваната от него Партия на справедливостта и развитието на състоялите се на 31 март местни избори. Според предварителните резултати от изборите ПСР получава 51,66 процента.", "date": "2019.04.01", "title": "Путин поздрави Ердоган за успеха на местните избори в Турция"}
{"url": "https://www.24chasa.bg/novini/article/7377512", "text": "Независимият кандидат Мехмет Сиям Кесимоглу печели местните избори в Турция в граничещия с България окръг Къркларели, съобщават турските медии, цитирани от БТА. Според неокончателните резултати Кесимоглу печели изборите с подкрепата на 37,53 на сто от избирателите, посочва телевизия НТВ. Кесимоглу е бил член на основната опозиционна Народнорепубликанска партия (НРП), която напусна преди известно време. Кесимоглу спечели изборите в Къркларели със съвсем малка преднина пред съперника си от Партията на националистическото действие (ПНД) Деря Булут, за когото гласуваха 36,93 на сто от избирателите. На трета позиция е кандидатът от Народнорепубликанската партия Мехмет Туна Сойкан (с подкрепата на 21,08 процента от гласоподавателите). Спечелихме изборите. Мисля, че спечелихме с разлика от 174 гласа. Надделя разумът, спечели демокрацията, каза днес Мехмет Сиям Кесимоглу, цитиран от в. \"Евренсел\".", "date": "2019.04.01", "title": "Независим печели изборите в окръг Къркларели, граничещ с България"}
{"url": "https://www.24chasa.bg/novini/article/7377132", "text": "Министърът на туризма Николина Ангелкова ще участва в 19-ата глобална среща на върха на Световния съвет за пътувания и туризъм (WTTC), съобщиха от пресцентъра на министерството на туризма. Форумът се провежда от 2 до 4 април 2019 г. в Севиля и е под общ надслов Визионери в туристическия сектор (Changemakers). Министър Ангелкова ще направи изказване за устойчивото развитие на българския туризъм като национален приоритет по време на една от най-важните прояви на срещата - диалога на лидерите на световния туризъм. Тя ще представи страната ни като дестинация, предлагаща много разнообразни форми за почивка и пътуване, но и като място с голям потенциал за инвестиции в сектора. Почетен гост на събитието в Севиля е Барак Обама, президент на САЩ за периода 2009-2017 г. Той е гост-лектор и ще изрази своята гледна точка за ключовата роля на туризма в контекста на световната икономика. В програмата на работната визита на министър Ангелкова в Севиля са включени и двустранни срещи с министрите на туризма на Испания, Гърция, Кения, Китай и др., както и с висшия мениджмънт на международни туристически корпорации и медии.", "date": "2019.04.01", "title": "Ангелкова ще говори в Севиля пред Обама за развитието на туризма ни"}
{"url": "https://www.24chasa.bg/novini/article/7376951", "text": "Директорът на Югозападното държавно предприятие инж. Дамян Дамянов получи голямата награда \"Лесовъд на 2018 г.\". Призът му бе връчен от зам.-министъра на земеделието Атанас Добрев на тържество в Благоевград, с което бе открита Седмицата на гората. От началото на годината досега са извършени над 110 хил. проверки в горските територии. Това съобщи Мирослав Джупаров, директор на Изпълнителна агенция по горите. През миналата година проверките са били над 470 хил., а събираемостта на наложените глоби се увеличава. \"България е сред водещите страни в Европа по опазване и съхранение на горите, които са в добро състояние. През 2018 г. са залесени 16 хил. дка гори\", допълни Джупаров. Зам.-министърът на околната среда и водите Красимир Живков пък коментира, че българските гори са уникални не само в Европа, но и в света. \"Буковите гори в Централен Балкан бяха признати от ЮНЕСКО за обект - световно национално наследство. Над 60% от застрашените животински видове обитават горите, в които има и много уникални растителни видове. За опазване на екологичното разнообразие 35% са защитените територии в България, включени в \"Натура 2000\". След края на тържеството горските служители и гостите засадиха 60 тополови фиданки в землището на благоевградското с. Хърсово.", "date": "2019.04.01", "title": "Директорът на ЮЗДП инж. Дамянов с приза \"Лесовъд на 2018 г.\""}
{"url": "https://www.24chasa.bg/novini/article/7376994", "text": "Фейсбук съобщи днес, че е премахнала 103 страници, групи и акаунти, които били част от мрежа, свързана със служители на медийната служба на пакистанската армия, предаде ДПА. Социалната медия е премахнала също 687 страници и акаунти, свързани с главната индийска опозиционна партия на Конгреса броени дни преди началото на парламентарните избори в Индия на 11 април, информира БТА. \"Координираното неавтентично поведение\" на акаунтите е нарушавало политиките на Фейсбук, заяви шефът на киберсигурността в компанията натаниел Глайшер. Пакистанската мрежа често поствала \"местни и политически новини, включително теми като индийското правителство, политически лидери и военни\". \"Въпреки че хората зад тази дейност се опитаха да скрият самоличността си, нашето разследване откри, че тя е свързана със служители на медийната служба на пакистанската армия (Inter-Services Public Relations,ISPR)\", пише в съобщението на Фейсбук. Свалени са 24 страници, 57 индивидуални акаунти и 7 Фейсбук групи, които са имали над 2,8 милиона последователи. Според лабораторията за дигитален анализ на Атлантическия съвет тонът на страниците и групите е бил \"силно подкрепящ Пакистан и нападателен срещу Индия, в съответствие с поведението на ISPR\". Фейсбук заяви също, че е открил спам активности, извършвани от индийска Ай Ти фирма, която поддържа страница, подкрепяща управляващата партия Бхаратия Джаната - \"The India Eye\". Индия има най-големият брой потребители на Фейсбук - над 230 милиона според оценките.", "date": "2019.04.01", "title": "Фейсбук премахна пакистански акаунти, насочени срещу Индия"}
{"url": "https://www.24chasa.bg/novini/article/7376996", "text": "Филипините са изпратили дипломатически протест по повод присъствието на над 200 китайски малки плавателни съдове край остров, окупиран от Филипините в спорен район на Южнокитайско море, съобщи в Манила говорителят на президента Родриго Дутерте, цитиран от Ройтерс, предаде БТА. Дутерте води политика на затопляне на отношенията с Китай, след като застана на поста си през 2916 г., в замяна на милиарди долари, обещани от Китай под формата на заеми и инвестиции. Външното министерство в Манила протестира срещу присъствието на съдовете край окупирания от филипински сили остров Титу, каза президентският говорител Салвадор Панело на редовна пресконференция, без да уточнява за какви китайски съдове става въпрос. Според китайския посланик те са риболовни лодки. \"Самият факт, че те са там, повдига въпроса, а какво правят там?\", попита риторично Панело. Не е ясно кога и къде е връчен филипинският протест. Няколко държави - Филипините, Китай, Виетнам, Тайван, Бруней и Малайзия, си оспорват суверенитет над обширни райони от Южнокитайско море - ключов морски път, през който се транспортират стоки за над 3400 милиарда долара годишно. Китай интензивно строи изкуствени острови над плитчините в спорния район и светлините от сградите на някои от тези острови вечер се виждат от Титу. Китайският посланик в Манила Чжао Цзянхуа каза пред репортери, че в спорните води има китайски и филипински рибари и отрече съобщенията, че китайските рибари били въоръжени с огнестрелни оръжия. Той добави, че Пекин и Манила разрешават въпроси на корабоплаването там по \"приятелски и дипломатически канали\". \"Не трябва да се безпокоите от възникването на някакъв конфликт\", отбеляза той.", "date": "2019.04.01", "title": "Филипините протестират срещу нашествие на китайски рибарски лодки в спорен район"}
{"url": "https://www.24chasa.bg/novini/article/7376794", "text": "През януари правителството на президента Доналд Тръмп предприе агресивна кампания за убеждаване на венецуелската армия, че ако не свали президента Николас Мадуро, ще бъде унищожена от санкциите, а може би и от военно нахлуване на САЩ. Тази риторика успя да разтревожи американската левица, която шумно заклейми задаващия се преврат, разтревожи и Русия, която изпрати два самолета с военни съветници и оборудване, за да укрепи отбраната на режима. Към днешна дата обаче тази кампания на практика няма никакъв ефект върху мишената си. Нямаше някакви значими дезертирания на венецуелски генерали, нито признаци за каквито и да било действия срещу Мадуро, който си остана окопал се в президентския дворец въпреки опозиционните демонстрации. Забуксува и кампанията за замяна на Мадуро с председателя на Националното събрание Хуан Гуайдо, която беше най-голямата външнополитическа инициатива на правителството на Тръмп след опита за разоръжаване на Северна Корея. Проблемът тук не са руснаците и тяхната интервенция, целяща до голяма степен само показен ефект. По-важни са корупцията сред висшето военно ръководство и зловредното влияние на хилядите кубински съветници, наместени в командната верига на венецуелските въоръжени сили. Най-очевидният фактор обаче може би е това, че за разлика от Бърни Сандърс и другите самопровъзгласили се борци срещу американския империализъм, венецуелците знаят, че Тръмп блъфира. Няма надеждна военна опция за САЩ във Венецуела, няма и особена вероятност Тръмп действително да се опита да прибегне до този вариант. Резултатът е, че правителството във Вашингтон не разполага със сигурно средство да предизвика смяната на режима, за която е заложило значителен политически капитал и престиж. То трябва да се надява санкциите, дипломатическият натиск и преди всичко ужасяващата и постепенно влошаваща се хуманитарна криза за 30-те милиона и нещо оставащи хора във Венецуела в крайна сметка така или иначе да предизвикат тази промяна. Венецуелците, които подкрепят опозицията, са все по-скептични. \"Мислят си, че ако пишат достатъчно остро в Туитър, правителството ще се уплаши и ще избяга\", каза един от тях. \"Това няма да се случи\", добави той. През последните няколко години Мадуро, необразован и непритежаващ харизма, но въпреки това упорит управник, си създаде стратегия за оцеляване, която отчасти представлява вкарване на противника в клинч, отчасти наподобява стратегията на Северна Корея. Той отговаря на народните демонстрации и стачки, като изпраща банди паравоенни главорези и други специални сили, които бият или стрелят по протестиращите в бедните квартали. Арестува и изтезава всеки военен офицер, заподозрян в нелоялност. Той най-вече стои и гледа, докато венецуелците понасят животозастрашаващ недостиг на храна, вода и електричество - включително спирания на тока, които продължават с дни. Над 3 милиона души избягаха от страната, а повечето от тези, които остават, са съсредоточени върху това да оцелеят. Някои, които вярват на неспирната пропаганда на режима, обвиняват опозицията или Вашингтон за празните магазини и спиранията на тока в цялата страна. Един от проблемите в стратегията на правителството на САЩ е, че в следващите месеци тези обвинения ще започнат да звучат по-правдоподобно. Макар и във Вашингтон да не са виновни за колапса на венецуелската икономика - който беше чист продукт на версията на Уго Чавес на социализма - наложените в края на януари от САЩ санкции срещу венецуелския петролен сектор може да изострят хуманитарната криза. Равнищата на петролния износ - единствения значим източник на твърда валута за страната - тръгнаха рязко надолу. Според Ръс Дален от банка \"Каракас кепитал\" този износ е спаднал от 1,15 милиона барела на ден през януари до 650 000 б/д през първата половина на март - тоест с 43 процента. Ако това продължи, венецуелският внос на храни и лекарства, който така или иначе вече е катастрофално недостатъчен, ще се срине главоломно. Мадуро, който отхвърли повечето предложения за хуманитарна помощ, миналата седмица най-накрая се съгласи да пусне доставки на Червения кръст. Те обаче ще стигнат едва за 650 000 души - едва малка част от хората в нужда - а материалната помощ, която той получава от Русия, е още по-оскъдна. Ако в най-богатата някога латиноамериканска страна започне да цари глад - нещо, което е съвсем възможно - или към Колумбия и Бразилия се стекат още милиони бежанци, което е още по-вероятно, натискът върху Тръмп да смекчи санкциите може да се увеличи. И ако този натиск дойде от латиноамериканските страни, които досега бяха съюзници на САЩ в кампанията срещу Мадуро, ще бъде трудно да му се устои. Все пак Тръмп даде началото на офанзивата си едва след като Групата от Лима, където водещото място имат латиноамериканските страни, обяви президентското управление на Мадуро за нелегитимно. Преценката на правителството във Вашингтон е, че армията ще се пречупи под тежестта на страданията на венецуелците, преди това да стане с коалицията срещу Мадуро. Наред със заплахите за военно нахлуване, към генералите бяха отправяни и послания с помирителен тон, включително обещание за амнистия и уверения, че когато демокрацията бъде възстановена, чависткото движение ще може свободно да се явява на избори. По същество това, което трябваше да бъде лицкриг срещу една рухваща диктатура, се превърна във война на изтощение, в която главното оръжие и на двете страни е човешкото страдание. Затова не бива да се учудваме, че някои венецуелци се надяват морската пехота на САЩ да дебаркира и да сложи бързо край на тези страдания. Но въпреки блъфовете на Тръмп тази криза няма да завърши така.", "date": "2019.04.01", "title": "Интервенцията на Тръмп във Венецуела забуксува - защото Каракас знае, че той блъфира"}
{"url": "https://www.24chasa.bg/novini/article/7376770", "text": "Отличник поема за пореден тригодишен мандат едно от най-големите здравни заведения в България - УМБАЛ (Университетска многопрофилна болница за активно лечение) “Александровска”. Доцент Костадин Ангелов е получил 5.50 на конкурса, проведен от Министерство на здравеопазването. 50 минути е продължил устният изпит. Отличната оценка е за плана за развитие на болницата в София, в която работят 1503 човека. Шефът на “Александровска” е записал, че ще разшири търговския дял на болницата. Доц. Ангелов, който я ръководи от 2013 г. , е успял през първия си мандат да привлече 37 милиона лева приходи, през втория са се увеличили на 62 милиона, а през третия най-вероятно той се готви за 100 милиона приходи. За новия стар директор е най-важно повишаването на квалификацията на лекарите в чужбина. Шестима от тях са получили нови специалности навън и са се върнали обратно да лекуват в “Акександровска”. Доц. Ангелов е обявил пред изпитната комисия от Министерство на здравеопазването, че ще подобри инфраструктурата на болничния комплекс. Една от първите реновации ще бъде на култовата сграда с арката в София, построена през далечната 1884 г.", "date": "2019.04.01", "title": "Доц.Ангелов с отличен 5.50 получи мандат за директор на “Александровска”"}
{"url": "https://www.24chasa.bg/novini/article/7376805", "text": "Външните министри на страните от НАТО ще обсъдят тази седмица допълнително повишаване на присъствието на алианса в Черно море. Това съобщи генералният секретар на пакта Йенс Столтенберг в навечерието на министерската среща във Вашингтон, на която ще бъде отбелязана 70-годишнината от подписването на Вашингтонския договор. Столтенберг добави, че през миналата година кораби на НАТО са били в Черно море в продължение на 120 дни и това е повишение с 50 процента спрямо 2017 г., когато са били в района за 80 дни. Той уточни, че се очаква министрите тази седмица да одобрят допълнителни учения в Черно море. Генералният секретар отбеляза, че Грузия е домакин на подобно учение, а следващото ще бъде в румънски води, предаде БТА. По неговите думи се предвиждат също учения в черноморски пристанища, както и повишаване на обмена на данни между държавите от пакта и техните партньори. Ученията ще обхванат подготовката на военноморските и граничните сили. Столтенберг отново призова Русия да освободи задържаните в Керченския проток украински моряци и техните плавателни съдове. Русия продължава да нарушава договора за ракетите със среден и малък обсег, времето изтича, заяви генералният секретар. Той призова Москва да възстанови спазването на договора и уточни, че НАТО не предвижда въвеждането на нови наземно разположени ракети в Европа. Столтенберг добави, че министрите ще обсъдят следващите стъпки, свързани с възможността за официалното отпадане на договора. САЩ са обвързани с НАТО и не виждам по-голямо доказателство от повишеното им присъствие в Европа, посочи генералният секретар. Той допълни, че министрите ще обсъдят усилията на САЩ за постигането на мирно споразумение в Афганистан, напредъка в борбата срещу терористите от \"Ислямска държава\", подялбата на разходите за дейността на алианса. Съюзниците имат значими различия, това не е тайна, нито е за пръв път, заяви Столтенберг. Той поясни, че различия се наблюдават например по въпроса за промените в околната среда и в областта на енергетиката, но това не отклонява съюзниците от основната цел - осигуряване на мир и напредък.", "date": "2019.04.01", "title": "НАТО ще обсъди допълнително повишаване на присъствието си в Черно море"}
{"url": "https://www.24chasa.bg/novini/article/7376830", "text": "Председателят на Европейската комисия Жан-Клод Юнкер заяви днес, че е време британският парламент да изясни какво иска от Брекзит, предаде Асошиейтед прес. Загадката на митичния сфинкс по-лесно може да бъде разгадано от плановете на британските депутати, каза Юнкер, цитиран от БТА. След като отхвърлиха три пъти сделката на премиерката Тереза Мей за развода с ЕС, британските депутати ще проведат тази вечер поредица от ориентировъчни гласувания по алтернативни варианти за Брекзит, в опит да бъде събрано мнозинство за някоя опция. Юнкер каза днес в реч пред законодателното събрание на германската провинция Саар в Саарбрюкен: \"Сега знаем какво не иска британският парламент, но не сме чули какво иска. Дори сфинксът е като отворена книга в сравнение с британския парламент\". \"Сега трябва да накараме сфинкса да говори. Стига вече мълчание\", заяви Юнкер. Той предупреди, че Великобритания ще трябва да вземе участие в изборите за Европейски парламент през май, ако остане член на ЕС след 12 април. Великобритания или трябва да напусне съюза на 12 април, или да предложи алтернативен план, което, в случай че не реши да отмени Брекзит, вероятно ще отложи излизането й от блока далеч отвъд евроизборите на 23-26 май, отбелязва АП. Някои британски политици допуснаха, че страната може да остане по-дълго в ЕС, без да участва в евроизборите. Юнкер обаче каза пред журналисти в Саарбрюкен, че \"ако британците не напуснат до 12 април и има удължаване, тогава Великобритания ще трябва да участва в евроизборите\". Той добави: \"Така е според договорите. Дали го искам е друг въпрос.\"", "date": "2019.04.01", "title": "Юнкер призова Великобритания да реши какво ще прави с Брекзит"}
{"url": "https://www.24chasa.bg/novini/article/7376829", "text": "На 29 март в района на бул. “Симеоновско шосе“ в участъка между бул. „П. Яворов“ и бул. „Г.М. Димитров“ е намерена сума пари. Тя е предадена от гражданин в столичното Четвърто РУ, съобщиха от пресцентъра на МВР. Тъй като до настоящия момент в управлението не е постъпил сигнал за изгубените пари, от полицията съобщават, че те са на съхранение в управлението и собственикът им може да отиде и да ги получи, след като удостовери подробности около случката – сума, купюри и евентуално други детайли.", "date": "2019.04.01", "title": "Полицията в София издирва собственика на намерени пари"}
{"url": "https://www.24chasa.bg/novini/article/7376827", "text": "Шестима са обвинените за производство, търговия и съхранение на незаконни оръжия в Казанлък след акцията на ГДБОП и спецпрокуратурата. Това съобщи шефът на спецпрокурорите Димитър Франтишек и уточни, че разследването е започнало в края на август.   Неговата роля била да изнася части за оръжия, които по-късно да бъдат сглобявани от членовете на бандата, и продавани на купувачи.  Групата е заловена по време на сделка, в която парите били белязани. Оръжията са се разпространявали в България. След претърсвания на адреси на уличените били открити автомати, пистолети, ловни пушки и части за оръжия.   Освен за търговия на незаконно оръжие бандата ще отговаря и за бракониерство. Като доказателство за това прокурор Франтишек посочи, че колегите му разполагат и с данни, че са се продавали автомати със заглушител, които се използват за лов. Зам.-шефът на ГДБОП Стоян Темелакиев обясни, че петима от задържаните са с криминални регистрации и присъди за кражби, хулиганство и шофиране след употреба на алкохол. ", "date": "2019.04.01", "title": "Шестима обвинени за незаконни оръжия в Казанлък, хванати по време на сделка (Снимки + видео)"}
{"url": "https://www.24chasa.bg/novini/article/7376843", "text": "В периода 7-11 май в зоната на Черно море ще се състои едно от най-големите многонационалния учения на НАТО - \"Морски щит\" 2019, което тази година ще бъде координирано от Румъния, съобщава Медиафакс, позовавайки се на годишния доклад на генералния секретар на НАТО Йенс Столтенберг, предаде БТА. Целта на многонационалното учение е да се засили оперативната съвместимост по море. В \"Морски щит\" 2019 ще участват около 2300 военни, 21 кораба, 10 бойни самолета и една подводница. Сред страните, които ще се включат в учението, са България, Гърция, Испания, Турция, Съединените щати и Украйна в качеството на партньор на НАТО.", "date": "2019.04.01", "title": "Румъния ще координира натовското учение \"Морски щит\" в Черно море"}
{"url": "https://www.24chasa.bg/novini/article/7376885", "text": "Започва прилагането на Методиката за извършване на индивидуална оценка на потребностите от подкрепа за хората с увреждания, която беше приета от Министерския съвет на 27 март 2019 г. Тя е базирана на Международната класификация на функционирането, уврежданията и здравето на Световната здравна организация (ICF). Това съобщи министърът на труда и социалната политика Бисер Петков на кръгла маса \"Прилагане на ICF за оценка на функционалността\" , съобщават от пресцентъра на социалното министерство, цитирани от БТА. Министър Петков е обяснил, че целта е с методиката да се създаде ефективен модел на индивидуална оценка. Той ще бъде съобразен с функционалните затруднения на хората с увреждания и с препятствията в обкръжаващата среда. Предвидено е да бъде идентифицирано и желанието на човека за извършването на конкретни действия. С тази методиката ще се прави и оценка за нуждата от социални услуги, лична помощ или друг вид подкрепа при условия и по ред, определени със закон. Прилагането на цялостен и комплексен подход, какъвто предлага ICF, може да подобри реализацията на хората с увреждания на пазара на труда, е отбелязал министър Петков. По неговите думи това ще доведе до повишаване на ефективността на предоставяните средства и услуги и до повишаване на жизнения стандарт на хората с увреждания. По този начин капацитетът на ангажираните институции и финансовият ресурс ще се насочат целево към хората с увреждания, които реално се нуждаят от подкрепа и да се подпомогне тяхната интеграция и реинтеграция в обществото. За да се усъвършенства законодателството и да се постигне ефективно управление и контрол на финансовите средства, МТСП разработи Закон за хората с увреждания. Той бе приет през декември 2018 г., припомнят от министерството. Документът е изготвен в контекста на Конвенцията за правата на хората с увреждания. С него се определят нови форми на подкрепа, идентифицирани чрез индивидуална комплексна оценка на потребностите на хората с увреждания.", "date": "2019.04.01", "title": "Вече прилагат новата методика за оценка на потребностите на хората с увреждания"}
{"url": "https://www.24chasa.bg/novini/article/7376884", "text": "Американски авиокомпании бяха засегнати от технически проблеми, довели до забавяния на полети на летищата в Чикаго, Ню Йорк, Бостън, Атланта, Маями и Детройт, предадоха Асошиейтед прес и Ройтерс, цитирана от БТА.  Федералното управление по въздухоплаване заяви, че е имало спирания на компютърните системи, свързани с проблеми с програмата \"Еъродейта\". Авиокомпания \"Саутуест еърлайнс\", която съобщи за проблеми, наред с други водещи въздушни превозвачи в САЩ, каза, че е получила информация, че проблемът вече е отстранен и системите скоро ще заработят отново. Най-голямата авиокомпания в САЩ, \"Американ еърлайнс\", каза, че прекъсването е засегнало регионални превозвачи в цялата страна. Авиокомпания \"Юнайтед еърлайнс\" заяви, че заради проблема не е могла да печата документи на хартия.", "date": "2019.04.01", "title": "Авиокомпании в САЩ бяха засегнати от \nтехнически проблеми"}
{"url": "https://www.24chasa.bg/novini/article/7376879", "text": "Австралия регистрира през март четвъртия поред рекордно горещ месец, съобщиха местните власти, като дебатът за климатичните промени ще се превърне в основна тема на предстоящите парламентарни избори, предава Франс прес, цитирана от БТА. Метеорологичното бюро на Австралия отчете най-топлия месец март в историята си, като както минималните, така и максималните температури бележат върхови стойности. Те се регистрират четвърти месец поред, като януари отбеляза абсолютен рекорд като най-топъл месец със средни температури над 30 градуса по Целзий. Австралия беше ударена от голяма суша. Метеоролозите отдават затоплянето на специфични феномени в Тихия и Индийския океан, но отчитат и глобалното затопляне като важен фактор. То ще се превърне в основна тема за дебати в предстоящите парламентарни избори. Управляващата консервативна коалиция на премиера Скот Морисън не е сред поддръжниците на рязкото съкращаване на вредните парникови емисии, за да не бъде засегната въгледобивната промишленост на Австралия, с което би се запазил икономическият растеж. ", "date": "2019.04.01", "title": "Австралия регистрира четвърти поред рекордно горещ месец"}
{"url": "https://www.24chasa.bg/novini/article/7376890", "text": "Окръжният съд в Добрич наложи мярка за неотклонение „задържане под стража“ на 31-годишния С.С. от Варна. Мъжът е привлечен като обвиняем за това, че на 29 март т.г. в село Стожер, без надлежно разрешително, е държал с цел разпространение високорисково наркотично вещество - марихуана с тегло около 800 грама. След като се запозна с материалите по досъдебното производство и изслуша изразените в съдебно заседание доводи на страните, Окръжният съд прецени, че към момента е налице обосновано подозрение за съпричастност на обвиняемия към разследваното престъпление, а също, че при по-лека мярка за неотклонение съществува реална опасност той да се укрие rли да въздейства на свидетели по делото. Съдът мотивира определението си и с високата степен на обществена опасност на разследваното престъпление, значителното количество на откритото в колата на задържания наркотично вещество и представените недобри характеристични данни за него.", "date": "2019.04.01", "title": "Мъж остава в ареста заради 800 грама марихуана"}
{"url": "https://www.24chasa.bg/novini/article/7376901", "text": "Земетресение с магнитуд от 5,2 разтърси днес Западен Иран, по протежение на границата с Ирак, съобщи Иранският сеизмологичен център, цитиран от Асошиейтед прес, предаде БТА. Епицентърът на труса е бил край град Сумар, провинция Керманшах, на около 690 километра югозападно от столицата Техеран. Няма пострадали хора, съобщиха ирански медии. Районът е слабо населен, отбелязва АП. Според Геоложкия институт на САЩ земетресението е станало на 31 километра югоизточно от иракския град Мандали, на дълбочина от 10 километра. Два вторични труса - съответно с магнитуд 4,9 и 4,4 - са били усетени през следващия по-малко от един час. През ноември земетресение с магнитуд от 6,3 удари съседен район и рани над 500 души. Иран е разположен върху голям сеизмичен разлом на тектонични плочи и преживява средно по едно земетресение дневно, отбелязва АП.", "date": "2019.04.01", "title": "Земетресение с магнитуд 5,2 разтърси\nслабо населен район на Иран"}
{"url": "https://www.24chasa.bg/novini/article/7376889", "text": "Апелативният съд в Скопие отхвърли като неоснователна жалбата на Основната прокуратура за преследване на организирана престъпност и корупция за случая \"Подкуп\", в който бе обвинен премиерът Зоран Заев и потвърди оправдателната присъда на Наказателния съд, съобщи МИА. , припомня БТА. Заев очакваше и получи оправдателна присъда в този съдебен процес през май миналата година, тъй като, както заяви, става дума за монтиран случай с цел да му бъде попречено да публикува подслушваните разговори.", "date": "2019.04.01", "title": "Оправдаха Зоран Заев по случая \"Подкуп\""}
{"url": "https://www.24chasa.bg/novini/article/7376933", "text": "Контрабасистът на Софийската филхармония Борислав Симеонов пострада тежко при катастрофа през лятото на 2018 г. В резултат на инцидента той загуби единия си крак. За да се върне на работа, му е необходима специална протеза, чиято стойност от 60 хил. лв. е непосилна за него. Софийската филхармония посвещава концертите си през месец април на Борко. Той има още много ноти да изсвири и с много музика да ни вълнува. Всички го очакваме с нетърпение да се върне на сцената – неговата голяма любов! - съобщиха от филхармонията. В зала „България“ ще бъде поставена кутия за дарения. Дарения можете да направите и на сметката му в Уникредит Булбанк BG38 UNCR 9660 0055 6159 16 Борислав Симеонов Симеонов Ще ви бъдем благодарни за всяка помощ! Борислав Симеонов е роден на 24.06.1968 г. в Русе. Завършва Музикалното училище в града при при Иван Кавалов през 1987 г. и Консерваторията в София при проф. Георги Велков. От 1991 до 1994 г. свири в Нов Симфоничен оркестър. Присъединява се към състава на Софийската филхармония през 1994 г. Работил е в Симфоничния оркестър на Люцерн, в Операта в Цюрих, Симфоничния оркестър на Аргал, в камерните оркестри на Тургау и Колегиум Канторум в Цюрих. Специализирал е камерна музика при проф. Венцеслав Николов и лютиерство при Мартин Хилман в Цюрих.", "date": "2019.04.01", "title": "Борислав Симеонов от Софийската филхармония се нуждае от 60 000 лева за протеза"}
{"url": "https://www.24chasa.bg/novini/article/7376942", "text": "Израелска организация каза днес, че е открила мрежа от ботове в социалните мрежи, разпространяваща съобщения в подкрепа на министър-председателя Бенямин Нетаняху преди изборите следващата седмица, предаде Асошиейтед прес. Изследователите Ноам Ротем и Ювал Адам от групата \"Биг ботс проджект\" заявиха, че са открили стотици фалшиви профили, разпространяващи съобщения, които подкрепят партията \"Ликуд\" на Нетаняху и очернят неговите противници, информира БТА. Израелците ще гласуват след осем дни на избори, представляващи оспорвана надпревара между Нетаняху и основния му съперник - бившия началник на генералния щаб на армията Бени Ганц. Премиерът се бори за пети мандат под сянката на обвинения в корупция. Кампанията се съсредоточава главно върху лични нападки между двамата фаворити. Ганц критикува предполагаемите етични нарушения на Нетаняху, а премиерът описва своя съперник като слаб \"левичар\". Партията \"Ликуд\" също така се опитва да представи Ганц като психически нестабилен. Според Ротем изглежда, че са наети хора, които да създадат и управляват множество профили в Туитър. По думите му публикациите от профилите включват \"комбинация от разпространяване на гледната точка на партията \"Ликуд\" и атакуване на опозицията, главно Ганц, но не само, и отправяне на нападки срещу всеки, който я критикува\". Точният брой на профилите трудно може да бъде определен, но изследователите са открили най-малко 400 профила в мрежата и още неколкостотин, за които има подозрения, че са свързани с това. Ротем и Адам казаха, че не са установили пряка връзка между мрежата и Нетаняху или \"Ликуд\". Но премиерският син Яир, който в миналото е имал проблеми заради своята дейност в социалните медии, често е харесвал публикации от въпросните профили. Изследователите заявиха, че не е ясно кой управлява мрежата. \"Ликуд\" отрече да е свързана с мрежата. Партията на Ганц \"Синьо и бяло\" написа в Туитър, че \"Нетаняху се опитва да открадне изборите\", и призова за полицейско разследване, което да установи финансирането на мрежата.", "date": "2019.04.01", "title": "Откриха мрежа от фалшиви профили, подкрепящи Нетаняху преди изборите"}
{"url": "https://www.24chasa.bg/novini/article/7376938", "text": "Бдителен полицай от Стокхолм арестува укриващ се престъпник, след като двамата се срещнали чисто голи в парна сауна, предаде Локал Юръп. Офицерът тъкмо се аклиматизирал към силната жега, когато през мъглата от парата осъзнал, че един от мъжете, седящи до него, е разпространител на наркотици, избягал, след като е бил осъден на затвор, предава Канал 3. \"По някаква удивителна случайност и двамата се разпознали в сауната\", разказа Кристофър Боман, заместник-началник на полицията в района на Стокхолм, Ринкби. \"По-лесно е да предприемете действия, когато имате колеги с вас и всичките си инструменти и екипировка. Наложило се е да опитва начини да го задържи заради липсата им\", разясни специфичните трудности на голото задържане на своя колега Боман. Арестът бил потенциално опасен, тъй като издирваният е бил признат за виновен и за опит за нападение над държавен служител. Офицерът бил поздравен във Фейсбук от управлението в Ринкби с пост под заглавието \"гол арест\". \"На нашия скъп колега, който държи ума си буден, загрявайки тялото си. На човека, който в потенциално опасна ситуация се справи блестящо, въпреки отдаването в този момент на релакс и СПА“, се казва в поста. Отдолу постът е подписан: \"Ние сме навсякъде. Дори и да не ни виждате, ние сме там.\"", "date": "2019.04.01", "title": "Полицай извърши \"гол арест\" на наркодилър в сауна в Стокхолм"}
{"url": "https://www.24chasa.bg/novini/article/7375899", "text": "Китай ще продължи да премахва допълнителните мита върху американските автомобили и авточасти, се казва в съобщение на Министерството на финансите от неделя. За да изпълни консенсуса, постигнат от държавните глави на двете страни в Аржентина и продължи да създава положителна атмосфера за двустранните икономическо-търговски консултации, Комисията по митата към Държавния съвет на Китай реши да продължи с премахването на допълнителните мита върху тези американски стоки,  Решението влиза в сила от 1 април, 2019 г. Китайският председател Си Дзинпин и американският президент Доналд Тръмп се съгласиха да не налагат нови допълнителни мита по време на срещата си в Аржентина през декември миналата година.", "date": "2019.04.01", "title": "Китай ще продължи да премахва допълнителните мита за американските автомобили и авточасти"}
{"url": "https://www.24chasa.bg/novini/article/7376396", "text": "85-годишен пенсионер е арестуван за убийството на 58-годишния Юлиян Асенов, извършено в село Китка. Работата по събирането на доказателства по случая продължава под ръководството на Окръжната прокуратура във Варна. На мъжa е повдигнато обвинение, съобщиха от варненската полиция. Сигнал на 112, че в двора на пенсионера е намерен труп на мъж, е подаден на 29 март сутринта. Патолозите са открили по тялото на убития следи от насилие. Разследващите разбрали, че двамата мъже, които преди години работели като чобани в селото, пили заедно през целия ден. Явно вечерта е продължила със скандал и приключила фатално за Юлиян. Очаква се прокурата да внесе искане за задържането под стража на 85-годишния мъж, задържан за убийството.", "date": "2019.04.01", "title": "Пенсионер уби съсед след целодневен запой"}
{"url": "https://www.24chasa.bg/novini/article/7376395", "text": "Експлозиви бяха намерени в холандския град Утрехт, съобщи местната полиция. Взривните вещества са били сложени в близост до детска площадка в централен район на града. \"Пристигналите намясто сапьори обезвредиха експлозивите с контролиран взрив\", допълниха властите в централната част на Кралство Нидерландия, предаде Канал 3.", "date": "2019.04.01", "title": "Откриха експлозиви близо до детска площадка в Утрехт"}
{"url": "https://www.24chasa.bg/novini/article/7376403", "text": "80-годишен мъж почина в метростанция \"Сердика\". Инцидентът е станал тази сутрин, съобщават от \"Метрополитен\".  На място са дошли екип на Спешна помощ. Метрото не е спирало движение.                                                                                                                                                                                                                                                                                                                        ", "date": "2019.04.01", "title": "Мъж почина в метрото в София"}
{"url": "https://www.24chasa.bg/novini/article/7376410", "text": "24-годишен мъж от Каменар счупи всички \"рекорди\", след като беше засечен от пътна полиция зад волана на опел дрогиран, без книжка, а самият автомобил бил с чужди регистрационни табели. По случая е образувано досъдебно производство, уведомен е прокурор в Районна прокуратура – Варна. Мъжът е задържан за срок до 24 часа. Друг варненец - на 47 години, също осъмна в ареста, след като бе спрян за рутинна проверка малко преди полунощ в местността Ракитника край Варна. Той бил зад волана на фолксваген, който се оказал, че не е регистриран по надлежния ред и е със служебно прекратена регистрация. При последвалата проверка на шофьора дрегерът спрял на впечатляващите 2.45 промила алкохол в издишания въздух. За двете нарушения мъжът отива на бърз съд. Една идея по-пиян е бил 28-годишен мъж от варненското село Житница. Той бил спрян за рутинна проверка по пътя Провадия - Айтос с БМВ-то си. Дрегерът показал 2,86 промила в издишания въздух. По случая е образувано бързо полицейско производство, материалите са докладвани в Районна прокуратура – Провадия. Мъжът е задържан за срок до 24 часа.", "date": "2019.04.01", "title": "Дрогиран, без книжка и с чужди номера спипан от полицията във Варненско"}
{"url": "https://www.24chasa.bg/novini/article/7376486", "text": "Мъж и жена от Варна, обвинени в производство и разпространение на наркотици, се споразумяха с прокуратурата на ефективна и условна присъди. Решението е окончателно и влиза веднага в сила. Споразумението бе одобрено от състав на Варненския окръжен съд. Според него 36-годишния Тихомир Ив. и 43-годишната Елица П., са осъдени за държане на прекурсори, производство и разпространение на наркотици. Според обвинението а 29.08.2018 г., двамата в съучастие държали прекурсори, съоръжения и материали за производство на високорисково наркотично вещество с цел разпространение – метамфетамин с нетно тегло 29,09 грама, на обща стойност 727,25 лева. Освен това у Тихомир отделно са намерени марихуана и метамфетамин на обща стойност 124,75 лева. У Елица пък открили още метамфетамин на обща стойност 602,50 лева. Със споразумението се прекратява наказателното производство срещу двамата. Елица прие 2 години условно с 4 години изпитателен срок и глоба от 10 000 лева. А Тихомир ще лежи години и 8 месеца зад решетките и ще плати същата глоба.", "date": "2019.04.01", "title": "Двойка наркодилъри се споразумяха с прокуратурата"}
{"url": "https://www.24chasa.bg/novini/article/7376495", "text": "Прокуратурата обвини и съучастниците на кмета на община Созопол. Сред тях е главният счетоводител на общината Златка Мусева. Според прокуратурата тя е извършила длъжностно присвояване в особено големи размери. Мусева наредила изплащането на сумата в общ размер над 2 000 000 лв. да бъде преведена от общината по две банкови сметки с титуляр физическо лице, нямащо нищо общо с фирмата изпълнител. За целта тя извършила и документно престъпление. Като основание за 72-та банкови превода се сочели договори за различни дейности в села в общината - от ремонт на детска градина до авариен ремонт на улици и подпорни стени за ликвидиране на последици от стихийно бедствие.", "date": "2019.04.01", "title": "Прокуратурата обвини и съучастниците на кмета на Созопол, присвоили 2 млн. лв."}
{"url": "https://www.24chasa.bg/novini/article/7375069", "text": "Две неочаквани ползи ще има от голямата промяна в онлайн рекламата, която вече започна да се случва заради “правото да бъдеш забравен” - един от най-важните постулати, записани в Закона за защита на личните данни. От една страна, като обем онлайн рекламата вероятно ще спадне, но същевременно ще стане още по-персонализирана, защото за всяка реклама създателите ѝ ще са получили съгласие за ползването на данни от самите потребители. Това на практика означава по-голяма ефективност на рекламното послание. Втората полза ще е за издателите на вестници, чиито рекламни приходи вероятно ще нараснат и от хартиеното, и от онлайн изданието, защото те ще могат да гарантират легално място за реклама според новите европейски правила. Досега рекламните агенции отчитаха огромен ръст на таргетираната реклама. Т.е. рекламодателите знаят все повече за аудиторията и за конкретния човек, към които пращат своите послания. Догадките до кого стига рекламата стават все по-малко заради технологиите и изкуствения интелект, които им предоставят информация за предпочитанията и интересите на всеки отделен човек или на група от хора. след като в сила влезе новият Европейски протокол за неприкосновеността на личния живот на потребителите (GDPR). У нас той действа като Закон за защита на личните данни. “Правото да бъдеш забравен”, предвидено от GDPR, означава, от една страна, личните ти данни да не присъстват онлайн, да бъдат изтрити, ако човек поиска. От друга страна, това означава, че компаниите не могат да събират информация за хората без изричното им съгласие. Как тогава ще създават таргетирани рекламни кампании без персонализирани данни? Това ще рече, че характеристиките на целевата аудитория ще се определят въз основа на съдържанието на уеб страниците, които тя посещава. Общите данни за интересите на посетителите на конкретна страница дават на рекламодателите ясен контекст как да се харесат на тези посетители. Впрочем законодателите в Съединените щати също обмислят приемането на правила (вече ги има в Калифорния), подобно на тези на GDPR. Затова рекламните специалисти предполагат, че значението на контекста ще нарасне. Много скоро след приемането на Закона за защита на личните данни в Европа някои от компаниите, които се занимават с рекламни технологии, оттеглиха бизнеса си от Стария континент. Сред тях в началото са предимно фирми, които осигуряват данни за местонахождението на потребители на мобилни телефони, а и на различни мобилни дивайси. Има обаче и по-големи играчи, засегнати от закона. “Публисис” - една от петте най-големи рекламни компании в света, също съобщава, че е усетила ефекта. “Рекламодателите вече са предпазливи при харченето на пари за веригите  които снабдяват с данни, тъй като не могат да са абсолютно сигурни, че ще таргетират аудиторията си безопасно или законно”, казва Стив Кинг, изпълнителен директор на “Публисис медия”. Подобно нещо се случва и у нас. “Основно предизвикателство след въвеждане на регламента за защита на личните данни беше, че за кратко някои от нашите клиенти се въздържаха от кампании, които налагат използването на лични данни. Това беше период, в който трябваше да убедим клиентите си, че сме подготвени и че услугите ни са напълно в съответствие с регламента. Друга промяна е по отношение на по-голямото количество документация, което съответно оскъпява процеса”, обяснява Йордан Кумчев, управляващ директор на Publicis Dialog, специализираната агенция за директен маркетинг на рекламната компания. “На практика се получава объркване от страна на рекламодателите какво могат и какво не могат да правят в онлайн среда. Това забавя темпа на ръст на дигиталните инвестиции и иновациите като цяло”, казва Весела Апостолова, която е управляващ директор на творческите и комуникационни агенции в “Публисис груп България”. Да, но след първоначалното стъписване от регламента рекламистите осъзнават, че новите правила им дават възможност “най-после да говорим на хора, които са съгласни да приемат нашето послание и които са склонни да го възприемат”, обяснява Петя Лакова, ръководител на дигитално звено в “Публисис”. По думите ѝ съгласието на потребителите може да доведе до по-прецизната им сегментация и профилиране, а посланията на рекламодателите да станат по-релевантни. Всички тези съдържателни промени в онлайн рекламата имат потенциала да създадат добри новини за издателите. Големите от тях като националните всекидневници например ще запазят читателите си и покрай това ще вдигнат цените на рекламата си онлайн, от което само ще спечелят, предвижда в анализ по темата Ройтерс. Причината е, че тези издатели ще могат да гарантират според новите европейски правила легално място за реклама в онлайн изданията си именно заради съгласието, получено от читателите им. Големият брой потребители на качествено медийно съдържание ще става все по-важен за рекламните агенции, тъй като освен количество той ще им гарантира и аудитория, дала съгласието си да получава и реклама. Така законът за защита на личните данни на практика ще започне да елиминира технологичните търговци на потребителски данни, които всъщност препродават трафик и информация. Три от водещите английски вестникарски групи - News UK на Рупърт Мърдок, “Гардиан” и “Телеграф”, вече се обединиха в проекта “Озон”, чрез който заедно продават рекламно място онлайн, като предлагат на рекламодателите достъп до 39 милиона потребители. И това е само началото на процес, в който споделянето на данни ще се извършва все повече между маркетолози и издатели, без посредници. Това, от своя страна, трябва да даде тласък на вестникарската индустрия, която все още се бори с огромната онлайн конкуренция. Там цените на рекламата продължават да са твърде ниски в сравнение с онези, които се искат за място в хартиеното издание. Интернет се превръща в най-голямата рекламна медия в света още от самото си начало преди почти 30 години, защото позволява на фирмите да достигат до потребителите чрез реклами, базирани на данни, получени от тяхната история на сърфиране, коментарите им, разходването на енергия, местоположението. И днес в рамките на заплетената екосистема се намират множество фирми, които помагат на марките и рекламните агенции да се свързват със сайтове, които финансират съдържанието си чрез таргетирани реклами. За всеки долар, изразходван от рекламодател, около половината отива в групите за рекламни технологии според изчисления на индустрията. Когато потребител на интернет изтегли страница, в рекламната екосистема пристигат многобройни заявки, които предлагат факти за човека - демографски данни, интереси, както и характера на сайта, който потребителят разглежда. Всички тези лични данни могат да преминат през дузина или повече фирми за рекламни технологии, преди компания или рекламна агенция да поиска да купи рекламно място в конкретния сайт и преди рекламата да бъде поставена. Именно разпространението на лични данни рискува да наруши закона за защита на личните данни. Например фирма, която предлага реклами за уебсайт, преглеждан на мобилен телефон, може да използва други партньори, които не са включени във веригата за съгласие, за да предоставят информация за местоположението на потребителя. Това съмнение за липсата на съгласие е заплаха за безбройните рекламни посредници и именно то кара рекламодателите и издателите да преосмислят как споделят своите потребителски данни.", "date": "2019.04.01", "title": "“Правото да бъдеш забравен”  може да свие онлайн рекламата"}
{"url": "https://www.24chasa.bg/novini/article/7376522", "text": "Върховната административна прокуратура откри нарушения в редица общини касаещи касаещи застрояване, опазване и др. на озеленените площи, съобщиха от държавното обвинение. Случаите са установени при проверка по реда на надзора за законност спрямо норми от подзаконовите нормативни актове, приети от общинските съвети. Нарушения, с които са въведени различни режими в сравнение със законите, са открити в 157 подзаконови актове, сред които действащите наредби в общини: Пловдив, Варна, Велико Търново, Плевен, Русе, Сливен, Благоевград, Враца, Кюстендил, Кърджали, Перник, Силистра, Търговище, Монтана, Созопол, Поморие, Царево, Трявна, Казанлък, Девин, Ботевград, Троян, Димитровград, Асеновград, Сапарева баня, Тетевен, Драгоман, Доспат, Свиленград, Минерални бани, Оряхово, Горна Оряховица, Симеоновград, Харманли, Доспат, Тополовград и др. Към настоящия момент, във връзка с образуваните преписки са подадени над 100 протести до административните съдилища. Разкрити са случаи, в които от местните органи на власт се допуска в обществените паркове и градини да се разполагат кафенета, сладкарници и други покрити обекти, в съществено противоречие със Закона за устройство на територията. Нарушения са констатирани и по отношение разрешената площ на преместваемите обекти, които могат да се поставят в озеленените площи. В други подзаконови актове са открити предвидени незаконосъобразни възможности за промяна предназначението на съществуващите озелени площи. Открити са още и нарушение при въвеждане на санкции, които са несъобразени със: Закона за движение по пътищата при паркиране на пътни превозни средства в паркове и градини; със Закона за управление на отпадъците при замърсяване на озеленените площи; със Закона за ветеринарномедицинската дейност при неспазване на забраните за извеждането на кучета без повод, а на агресивни кучета - и без намордник, както и за разхождането на кучета на детски площадки и на места, обозначени от общините със забранителни знаци и т. н. Установени са още и разпоредби, с които се дава възможност кметове на общини да овластяват други лица да издават наказателни постановления, чрез които се налагат санкции за нарушения.", "date": "2019.04.01", "title": "Прокуратура откри нарушения на 157 наредби в редица общини"}
{"url": "https://www.24chasa.bg/novini/article/7376593", "text": "Партията на турския президент Реджеп Тайип Ердоган губи Анкара, Истанбул и Измир според най-новите резултати от местните избори вчера, огласени в турските медии. В Истанбул при обработени 99,75 на сто от гласовете печели кандидатът на опозиционната Народнорепубликанска партия (НРП) Екрем Имамоглу с 48,79 на сто подкрепа спрямо 48,51 процента за Бинали Йълдъръм, кандидата на управляващата Партия на справедливостта и развитието (ПСР) и бивш министър-председател на Турция, предаде БТА. В столицата Анкара в надпреварата за кметския пост се наложи Мансур Яваш, също издигнат от опозицията, с 50,90 процента от гласовете при 99,82 обработени бюлетини. Яваш измества Мехмет Йозхасеки, издигнат от ПСР, който събра 47,10 процента от гласовете. Измир, който е традиционна крепост на кемалистите, пак ще бъде управляван от опозиционната НРП, след като нейният кандидат за кмет Тунч Сойер събра 58,06 на сто от гласовете срещу 38,67 за Нихат Зейбекджи, бивш министър на икономиката, издигнат за кандидат-кмет от партията на Ердоган. Данните са поместени на сайта на турския в. \"Сабах\" и непрекъснато се актуализират. ПСР междувременно планира да оспори резултатите в Анкара, очаквайки да промени изхода от вота, посочва Ройтерс. Пред репортери в Анкара генералният секретар на ПСР Фатих Шахин заяви, че партията му ще оспори изборните резултати във всеки район на столицата. По думите му по този начин ПСР ще осъществи \"значителен напредък\".", "date": "2019.04.01", "title": "Най-нови резултати от изборите в Турция: Ердоган губи Анкара, Истанбул и Измир"}
{"url": "https://www.24chasa.bg/novini/article/7376598", "text": "12 незаконно пребиваващи чужденци са установени на територията на РУ-Костинброд. Задържани са водачите на два автомобила, уточниха от полицията. Около 23 часа на 30 март на второкласен път 81, близо до разклона за с. Драговищица, полицейски служители спрели за проверка лек автомобил \"Мицубиши\". В колата били установени 12 чужди граждани, без документи за самоличност, самоопределящи се като афганистанци. Втори автомобил - \"Фолксваген Поло\", чийто водач не се подчинил на даденото му полицейско разпореждане, е спрян минути по-късно. Мъжете са отведени в РУ-Сливница за извършване на проверка и продължаване на работата с тях от служители на група \"Миграция\" към областната дирекция. Двамата водачи са задържани за срок до 24 часа. По случая е образувано досъдебно производство, разследването по което продължава.", "date": "2019.04.01", "title": "12 незаконно пребиваващи чужденци спипани в Костинброд"}
{"url": "https://www.24chasa.bg/novini/article/7376595", "text": "Полицията е арестувала 33-годишен мъж, който опитал да убие 78-годишна жена в дома й в град Бяла, област Русе. Това съобщиха от областната дирекция на МВР. Случаят е от неделя сутринта. Около 8.40 часа в полицията постъпва сигнал, че жена е открита в безпомощно състояние в дома си в Бяла. Тя е откарана с линейка в Университетската болница \"Канев\" в Русе с фрактура на черепа и с множество травми, с контузия на мозъка и мозъчен кръвоизлив. От лечебното заведение съобщиха, че жената е настанена в интензивното хирургично отделение с опасност за живота, като се полагат всички грижи за нея. При огледа в дома на пострадалата криминалисти иззели следи. Така при разследването бил задържан 33-годишен мъж. По-рано сутринта той бил установен от екипи на полицейското управление в Бяла, след сигнал, че се движел в неадекватно състояние из града. Мъжът е отведен и настанен в психиатричната болница в Бяла, където е под полицейска охрана. Разследването на случая продължава под надзора на Русенската окръжна прокуратура. Окръжният прокурор на Русе Георги Георгиев обясни, че на този етап не може да бъде предоставена повече информация по случая.", "date": "2019.04.01", "title": "33-годишен опита да убие възрастна жена в Бяла, борят се за живота й"}
{"url": "https://www.24chasa.bg/novini/article/7374969", "text": "Арх. Васил Тинчев, бивш главен архитект на Благоевград, одобрявал проекти за жилищни сгради, в които имал отстъпено право на строеж. Това стана ясно от сигнал, който кметът на града д-р Атанас Камбитов е подал в полицията и прокуратурата. Сигналът е придружен с над 1000 страници документи. Арх. Тинчев, който заема поста от 2012 г., е дисциплинарно уволнен на 6 февруари след назначена от кмета обстойна проверка на работата му. А назначената от мен дисциплинарна комисия откри много такива в работата на главния архитект”, каза кметът. Сагата със строителството на няколко кооперации започва да се разплита след получен сигнал от 11 декември 2018-а от Райко Зашев за извършване на строеж в нарушение на действащите правила и нормативи за застрояване. Благоевградчанинът сочи, че във връзка с издадено от арх. Тинчев разрешение за строеж от 12 октомври 2018 г. е поискал да се запознае с документа, защото е съсед на терена, върху който ще се строи, но получил отказ. В хода на дисциплинарното производство по повод този сигнал е установено, че при одобряване на инвестиционен проект за изграждането на жилищна сграда с 15 апартамента в идеален център са допуснати нарушения. Не са предвидени необходимите места за паркиране, каквото е изискването на Закона за устройство на територията. Не е спазено и изискването за височината на еркерите и балконите. Друго нарушение е, че в одобрения проект са предвидени кули над покрива с площ от 100 кв. метра при допустими 25. В одобрения проект е предвидено на партера да има магазини, а арх. Тинчев обяснил, че това ще са офиси и заради това не спазил нормативните изисквания. С одобрения инвестиционен проект допустимата стойност на разгърнатата застроена площ е надвишена с около 120 квадрата при допустими 1050 кв. м, без да се смята площта на кулите над норматива. Към одобрения инвестиционен проект липсва и таблица с оказана застроена площ на всички самостоятелни обекти, а кота корниз и кота било не били ясно дефинирани, поради което разрешената сграда не е на изискваните отстояния от съседни имоти. В обясненията пред дисциплинарния съвет арх. Тинчев заявил, че се отнася за “елементарна грешка” и “пропуск” от негова страна. Допускам, че това е с цел реализиране на имотна облага. Чрез завишаване на разгърнатата застроена площ с приблизително 120 кв. м, без площта на кулите, инвеститорът ще получи допълнителни около 180 хил. лв. при средна пазарна стойност 1500 лв./кв. м”, коментира Камбитов. Проверката е установила и други интересни факти около строежа. На 7 ноември 2018 г. е учредено право на строеж (суперфиция) в полза на инвеститора “Аруба груп” ЕООД, представлявана от общинския съветник от “Партия на зелените” Андон Тодоров, за 8 апартамента, както и на арх. Васил Тинчев - за 1 жилище.   Разрешението за строеж е обжалвано от съседа Райко Зашев и делото е висящо в съда. “Категоричен съм, че към момента на учредяването му на право на строеж арх. Тинчев е извършил действия по служба, които имат като очевидна непосредствена последица получаването на материална облага за себе си - един апартамент”, казва кметът и допълва, че и общинският съветник Тодоров, и арх. Тинчев не отричат, че са в близки отношения. Вътрешната проверка, назначена от кмета, установява и други нарушения на главния архитект. На 26 юли 2018 г. е постъпило заявление от група граждани и юридически лица за одобряване на изменения към разрешение за строеж от 12 април 2016 г., издадено от арх. Тинчев. Това, което прави впечатление, е, че той е сред заявителите, поискали изменението в одобрените от него преди това проекти. Към заявлението е приложено и копие на декларация съгласие, подписана от арх. Васил Тинчев, с която той дава съгласието си по-късно сам да одобри в качеството си на административен орган поисканите изменения. Арх. Васил Тинчев е сред заявителите, тъй като е от 2016 г. и ще стане собственик на 1 апартамент и таван с площ 85,33 кв. метра. Друг случай е свързан с изграждането на жилищна сграда с офис и гаражи, за който е издадено строително разрешение от 13 юли 2015 г. по депозирано заявление възложител “БГ Еврострой и АВМ” ЕООД, чийто собственик и управител е Венцеслав Тодоров, покоен брат на общинския съветник Андон Тодоров.   Одобреният от арх. Васил Тинчев проект отново не осигурява места за паркиране за всички обекти. Именно в изградената по-късно жилищна сграда арх. Тинчев ще придобие собственост върху самостоятелен обект, което се установява от справка в имотния регистър към Агенцията по вписванията. Пореден подобен случай е свързан с изграждането на жилищна сграда с магазини и офиси, за които е издадено строително през 2015 г. по заявление от “БГ Еврострой и АВМ” ЕООД, представлявано от управителя Венцислав Тодоров и от “Мавди” ЕООД, представлявано от управителя - общинския съветник Андон Тодоров. И за тази сграда одобреният проект не осигурява места за паркиране. Оценката на съответствие на тези инвестиционни проекти е извършена с представяне на комплексен доклад от регистрирана фирма - консултант. Тоест избягва се възможността оценката за съответствие да се извърши от експертния съвет към общината, а Васил Тинчев одобрява приложените проекти, на които самият той е възложител по смисъла на закона. “В сигнала до прокуратурата настоявам да се предприемат действия, за да се прецени дали поведението на главния архитект и свързаните с него лица не осъществяват състав на престъпления по смисъла на НК, доколкото може да се направи обоснован извод за наличие на пряка връзка между осъществените служебни действия на главния архитект и получаване на облага - учредено право на строеж”, допълва кметът Камбитов. Бившият главен архитект не отрече, че е приятел със съветника и предприемач Андон Тодоров. “Преди повече от 10 години съм си купил от него апартамент, в който живея”, коментира арх. Тинчев, който обжалва заповедта си за уволнение. Не отрича, че е правил грешки в работата си, и е глобяван от ДНСК. За други наказания още води дела. “Главният архитект е човекът оркестър. В други общини има по няколко служители. Аз бях отговорен за всичко, дори и за това, че някой нещо не е догледал. Не знам за какъв сигнал до прокуратурата става въпрос. Скоро ходих да давам обяснения при дознател, но не си спомням вече дали беше за тези сгради, или за друга”, допълни арх. Тинчев.", "date": "2019.04.01", "title": "Главният архитект на Благоевград одобрявал проекти за сгради, в които той ще има жилища"}
{"url": "https://www.24chasa.bg/novini/article/7376607", "text": "Майката на бизнесмена Николай Банев - Мария, да получи глоба заради  , е поискала прокуратурата, съобщиха от Районен съд Харманли. Делото е образувано по внесено от районна прокуратура Харманли постановление с предложение за освобождаване от наказателна отговорност и налагане на административно наказание на обвиняемата Мария Банева, допълва  . През юли миналата година Мария Банева шофира лек автомобил „Ауди” и тогава блъсна 20-годишно момче. По-късно от държавното обвинение съобщиха, че той е със средна телесна повреда. Наказанието, съгласно наказателния кодекс, което може да бъде наложено на обвиняемата Банева по повдигнатото и обвинение глоба в размер от 1000 до 5000 лева, обясниха още от съда. Делото ще го гледа председателят на съда Минка Китова.", "date": "2019.04.01", "title": "Глобяват Мария Банева заради катастрофа в Харманли"}
{"url": "https://www.24chasa.bg/novini/article/7375919", "text": "На 30 март в сръбския град Зренянин бе открит официално завод за автомобилни гуми на китайската компания „Шандун Линлун\". Инвестицията в проекта е около 1 милиард долара, а площта на завода е 400 000 кв.м.,  На церемонията присъства президентът на Сърбия Александър Вучич, който заяви: „Този проект е най-мащабната инвестиция във Войводина. Той не само ще създаде близо 1200 работни места, но по-важното е, че ще осигури на град Зренянин и околните райони възможности за развитие, повишаване доходите на местните хора и подобряване на пътната инфраструктура\". Според Вучич, инвестицията на „Шандун Линлун\" ще бъде от полза и за цяла Сърбия и ще помогне за привличането на повече китайски капитали в индустриалната зона на град Зренянин.", "date": "2019.04.01", "title": "Китайска компания за автомобилни гуми откри завод в Сърбия"}
{"url": "https://www.24chasa.bg/novini/article/7376656", "text": "Седемдесет години след създаването на НАТО руската \"заплаха\" продължава да е причината за съществуването на организацията, която празнува годишнина тази седмица във Вашингтон. Пред Алианса вече има ново предизвикателство: непрестанните критики от страна на домакина на тържествата, президента на САЩ Доналд Тръмп. Министрите на външните работи на 29-те страни членки на НАТО ще се срещнат в сряда и четвъртък в американската столица, за да отпразнуват 70-ата годишнина на Алианса. Създадена, за да се противопостави на Съветския съюз в Европа, НАТО продължава да води борба с Москва в един международен контекст, създаващ впечатлението за нова Студена война. Държавният секретар на САЩ Майк Помпейо заяви в сряда, по време на изслушване в Конгреса, че се надява съюзниците \"да обявят нова поредица от съвместни мерки срещу действията на Русия в Крим\" - анексирания през 2014 г. от Москва украински полуостров. Вниманието обаче ще бъде съсредоточено върху Доналд Тръмп, който от идването си в Белия дом в началото на 2017 г. непрестанно отправя нападки към НАТО, обвинявайки най-близките съюзници на Съединените щати, че по въпросите на отбраната разчитат прекалено много на Вашингтон и на неговите колосални разходи за отбрана. Милиардерът републиканец също така заяви поучително миналото лято на срещата на върха на НАТО в Брюксел, че всяка страна членка трябва да увеличи военните си разходи до два процента от своя брутен вътрешен продукт - цел, която все още е доста далечна за много от държавите, като се започне с Германия, която е първата икономическа сила на Европа. Президентът на САЩ освен това често поставя под съмнение обвързаността си с този стълб на отношенията с Европа, както когато попита дали наистина си заслужава да бъде защитавана малка страна членка като Черна гора, например. Майк Помпейо защити американската позиция, уверявайки, че целта на Съединените щати е \"НАТО да съществува и след 70 години. \"Когато разговарям с колегите си, те започват разговора с думите: \"Америка трябва да направи X и Y заради руската заплаха\", каза в четвъртък Помпейо на форум във Вашингтон. Когато обаче ги попиташ какво са готови да направят те самите, \"отговарят: трудно е, избирателите ни не обичат да харчим пари за отбрана\", добави той с усмивка, посочвайки за пореден път Берлин като един от \"слабите ученици\". Честванията на 70-годишнината, които ще бъдат на министерско равнище, се очертават скромни. Те ще бъдат в рязък контраст с 50-годишнината, отпразнувана с голяма тържественост под егидата на американския президент Бил Клинтън. Този път Доналд Тръмп ще приеме утре генералния секретар на НАТО Йенс Столтенберг преди самата среща. В сряда Столтенберг ще произнесе реч пред Конгреса на САЩ. Дерек Шоле, член на администрацията на бившия американски президент от Демократическата партия Барак Обама, е на мнение, че министрите трябва да подчертаят предимствата на Алианса. \"Причината за безпокойство обаче е Тръмп\", чиято сянка тегне над бъдещето (на НАТО), казва Шоле, който сега е вицепрезидент на базирания в САЩ мозъчен тръст \"Германски фонд Маршал\". Независимо дали са го \"чули директно, при закрити врата или са го прочели в печата\", европейските лидери знаят, че президентът на първата световна сила \"смята, че Алиансът не е полезен за Съединените щати. По тази причина те се опасяват да не би страната основател на НАТО да се превърне в най-непредсказуемата, дори най-слабата\", добавя той. На фона на засилващите се атаки на популистката десница срещу Алианса, една част от пацифистката левица също отдавна се противопоставя на съществуването на организацията и има намерение да организира демонстрации във Вашингтон по време на годишнината. \"През 21-и век НАТО трябваше да излезе в пенсия, а не да се превръща в средство за доминация\", смята Джоузеф Герсън от \"Америкън френдс сървис комити\" - християнска пацифистка организация. Без намерение да прави апология на Владимир Путин, той твърди, че съюзниците е трябвало да предвидят, че Русия ще отвърне на разширяването на границите на Алианса. \"Искаме също така хората да разберат, че НАТО се е превърнала в глобален съюз, който се е отдалечил от това да има за единствена задача отбраната на Европа\", добавя Герсън. Доналд Тръмп предложи в организацията да бъде приета Бразилия, чийто нов президент, крайнодесният Жаир Болсонаро, бе приет с почести в Овалния кабинет. НАТО освен това от 17 години е разположила свои войници в Афганистан. Въпреки че Русия продължава да е основната заплаха за Алианса, Дерек Шоле очаква страните членки да дискутират все повече предизвикателствата, които създава Китай. \"Въпреки проблемите си НАТО е уникална организация, подобна на която допреди това не е имало и от чието съществуване САЩ трябва да са много радостни\", казва той, подчертавайки, че Москва и Пекин не могат да се похвалят, че имат толкова много партньори, готови да се защитават взаимно, водени от принципа \"един за всички, всички за един\". (От БТА)", "date": "2019.04.01", "title": "НАТО чества своята 70-годишнина с Москва на мушката и критикувана от Тръмп"}
{"url": "https://www.24chasa.bg/novini/article/7375877", "text": "В неделя вечер Китай изпрати нов спътник за предаване на данни в орбита от Центъра за изстрелване на сателити Сичан, в югозападната провинция Съчуан. Сателитът Тиенлиен II-01 (Tianlian II-01) беше изстрелян в 23:51 пекинско време на ракета-носител „Чанджън-3B\",  Като първия апарат, представящ мрежата от второто поколение сателити за предаване на данни на Китай, Тиенлиен ще предоставя информация, изчисления и контрол, предавателни услуги за пилотирани космически кораби, ракети носители и други. Мрежата Тиенлиен II ще бъде значително по-напреднала в планирането на мисии, управлението на системи и операциите отколкото първото поколение. Новата мрежа ще извършва по-бърз трансфер на данни и предоставя мултицелеви услуги, също така ще играе важна роля в подобряването на предавателните способности, орбиталната сигурност и гъвкавостта на мисиите на спътниците около Земята и пилотираните космически кораби. Сателитът е разработен от Китайската академия за космически технологии заедно с Китайската корпорация за космически науки и технологии. Това е 301-а мисия на ракети-носители от серията „Чанджън\"", "date": "2019.04.01", "title": "Китай изстреля нов спътник за предаване на данни"}
{"url": "https://www.24chasa.bg/novini/article/7376096", "text": "Досъдебно производство за закана с убийство срещу Теодор Николов е образувала Варненската районна прокуратура. Реакцията на държавното обвинение бе провокирана, след като той публикува своя снимка във фейсбук, на която е с автомат, а под нея написал: \"Бойко, тебе ще те отстрелям безплатно! Мамка ти мръсна, продажна! Българоубиец!\". Теодор е задържан за срок до 24 часа. Досъдебното производство е за закана с убийство спрямо министър-председателя на Република България. Делото е за извършено престъпление по член 144, ал. 3, във връзка с ал. 2 и по член 325, ал. 2, предл. 2 от Наказателния кодекс. Действията по разследването установяват къде и от кого са направени клипът и снимката, които са били публикувани във фейсбук на 26 март тази година. Мъжът е задържан. Извършено е претърсване в дома му и е разпитана приятелката му, която е разказала, че тя е заснела клипа със заканата. Самият клип е свален от фейсбук, а профилът на Теодор е блокиран.", "date": "2019.04.01", "title": "Прокуратурата подхвана варненеца, заплашил Бойко Борисов, задържан е"}
{"url": "https://www.24chasa.bg/novini/article/7376083", "text": "Папа Франциск заяви, че политическите лидери, които искат стени и други прегради, за да държат мигрантите вън, \"накрая ще станат затворници на стените, които строят\", предаде Ройтерс. \"Строителите на стени, било то от бодлива тел или тухли, самите те накрая ще станат затворници на стените, които строят\", каза Франциск пред репортери на борда на самолета си на връщане от своето посещение в Мароко. Той заяви това в отговор на въпрос за миграцията като цяло и за заплахата на президента на САЩ Доналд Тръмп да затвори границата с Мексико, информира БТА. Папата разкритикува европейските правителства за това, че доставят оръжия за гражданската война в Йемен, предаде ДПА. \"Първото нещо, което трябва да сторим, е да се опитаме да направим така, че хората да нямат нужда да емигрират заради война и глад. Но ако Европа, при цялата си щедрост, продава оръжия на Йемен, за да убиват деца, как тогава би могла Европа да бъде последователна (в поведението си)\", попита папата. Вместо това Европа трябва да инвестира в икономическото и образователно развитие на по-бедните страни, \"за да спира миграцията не със сила, а с щедрост\", призова Франциск. Той отбеляза, че е чул, че именно за това настоява и германският канцлер Ангела Меркел. Папата заяви, че е за това да има мостове, а не стени, и посочи, че уроците на 20-и век - включително европейската имиграция в миналото към Америките и ужасите на нацизма - би трябвало да накарат европейците да бъдат по-приветливи. Под натиска на популистите \"се всява страх и после се вземат решения. Страхът е отправната точка за диктатурите, с обещания и страх Хитлер спечели. Знаем резултата. Да се поучим от историята\", каза папата. Франциск, който е син на италиански емигранти в Аржентина, заяви, че \"е вярно, че една-единствена (европейска) страна не може да приеме всички. Но я има цялата Европа, която да разпредели имигрантите\". Франциск защити взетото неотдавна решение да не приеме оставката на френския кардинал, обвинен за прикриване на случаи на сексуален тормоз. Миналия месец кардинал Филип Барбарен, архиепископът на Лион, подаде оставка, след като получи шестмесечна условна присъда за това, че не е съобщил за обвинения срещу свещеник за тормоз. \"Той подаде оставка, но от морална гледна точка няма как да я приема. Защото чисто юридически си има презумпция за невинност, докато делото все още не е приключило\", каза Франциск. \"(Барбарен) обжалва, така че делото все още не е приключило. Ще видим, когато се произнесе и втората (апелативната) инстанция. Но винаги трябва да имаме презумпцията за невинност\", обясни папата. Франциск каза, че е \"важно\" да се избягва раздаването \"на повърхностни присъди, базиращи се на медиите\". След срещата си на 18 март с папата Барбарен реши да си вземе отпуск от Лионската архиепископия, а не да се оттегля за постоянно. Франциск заяви, че заместникът на кардинала ще ръководи диоцеза, докато приключи обжалването.", "date": "2019.04.01", "title": "Папата заклейми политиците, които искат стени, за да държат мигрантите вън"}
{"url": "https://www.24chasa.bg/novini/article/7376085", "text": "Задържаните при спецакция в Казанлък за нелегална търговия с оръжие убивали и мечки в Стара планина, разказаха пред \"24 часа\" запознати с разследването.  Към момента зад решетките са 6-7 души, а някои от тях, както стана ясно по-рано, са служители на завод \"Арсенал\".  Разследването срещу тях се води от Специализираната прокуратура и на практика с него се пресича канал за търговия с оръжия, чиито части излизали незаконно от завода. Основно това били автомати. Засега няма информация, че оръжието, което е продавала престъпната група, е попаднало в ръцете на терористи. Интересното е, че при претърсвания в жилища и имоти на част от задържаните разследващите открили и меча кожа, което няма да остане безнаказано от прокуратурата, тъй като убиването на защитени животни е престъпление по Наказателния кодекс. ", "date": "2019.04.01", "title": "Задържаните за нелегално оръжие в Казанлък убивали и мечки (Снимка 18+)"}
{"url": "https://www.24chasa.bg/novini/article/7376101", "text": "Германия поема днес ротационното председателство на Съвета за сигурност на ООН за месец април, предаде ДПА. Очаква се германският министър на външните работи Хайко Маас да пристигне в Ню Йорк, за да поеме официално председателството от френския си колега Жан-Ив Льо Дриан, предава БТА. Двете съседни европейски страни са обявили, че координират своите председателства, със съвместно организиран дневен ред. Дневният ред на Германия за април включва специални заседания по въпросите за сексуалното насилие при конфликти и ядреното разоръжаване. На съвместна пресконференция с френския си колега в Франсоа Дьолатр, за обявяване на координираните председателства в началото на март, германският постоянен представител в ООН Кристоф Хойсген заяви, че иска да предизвика по-истински и открит дебат в Съвета за сигурност, вместо обичайната практика страните да прочитат подготвени изявления. За последен път Германия е била ротационен председател на Съвета за сигурност на ООН през септември 2012 г., по време на своето последно двугодишно членство в съвета в качеството си на непостоянен член, припомня ДПА.", "date": "2019.04.01", "title": "Германия поема председателството на Съвета за сигурност на ООН"}
{"url": "https://www.24chasa.bg/novini/article/7376105", "text": "В Търговищко е засечен водач, шофирал със скорост 191 км/час. Това е и най-голямото превишение на максимално допустимата скорост, установено в областта за периода 25-31 март, съобщиха от сектор \"Пътна полиция\" към ОД на МВР. Нарушението е констатирано на 27 март, а лекият автомобил \"Мерцедес\" се движел по главния път София-Варна в района на местността \"Фисека\". Допустимата скорост извън населено място е 90 км/час, припомнят от полицията. За периода по пътищата в областта са издадени 450 електронни фиша за нарушения на водачи. С преносим уред /лазерна тринога/ са констатирани 345 нарушения на скоростните режими от водачи на моторни превозни средства, а след допълнителна проверка е установено, че два от тези автомобили се управляват без \"Гражданска отговорност\". С други технически средства за контрол на скоростта са установени още 59 нарушения на скоростните режими, допълват от ОД на МВР в Търговище.", "date": "2019.04.01", "title": "Спипаха шофьор да кара със 191 км/час в Търговищко"}
{"url": "https://www.24chasa.bg/novini/article/7376160", "text": "Петицията за отмяна на процедурата по член 50 от Лисабонския договор и за отмяна на Брекзит събра повече от шест милиона подписа, пише днес британският вестник \"Гардиън\". Броят на подписите надхвърли пет милиона на 24 март, което превърна петицията в най-популярната, публикувана някога на сайта на британския парламент, предава БТА. Очаква се британските депутати да обсъдят петицията днес. Правителството на премиера Тереза Мей заяви на 26 март, че няма да отмени процедурата по член 50 с аргумента, че по този начин работи в посока изпълнение на волята, изразена от британците на референдума за Брекзит през 2016 г.", "date": "2019.04.01", "title": "Петицията за отмяна на Брекзит събра повече от 6 млн. подписа"}
{"url": "https://www.24chasa.bg/novini/article/7376130", "text": "Недекларирани 130 000 евро откриха митническите служители на митнически пункт Капитан Андреево, съобщиха от Агенция \"Митници\". Контрабандната валута с левова равностойност над 250 000 лева е била укрита на дъното на две кутии с бисквити и в подлакътник на лек автомобил. Колата с българска регистрация е пристигнала на пункта на влизане от Турция у нас. Шофьорът и пътникът не са декларирали ценности или акцизни стоки. Автомобилът е бил отклонен за митническа проверка, при която служителите откриват 100 000 евро в различни купюри от 50, 100 и 500 евро на дъното на две кутии с бисквити. Другите 30 000 евро са били открити в подлакътник на автомобила. Установено е било, че цялата сума е собственост на пътника в автомобила - турски гражданин, пребиваващ дългосрочно в България. Валутата е иззета, а по случая е образувано наказателно производство, уточняват от митницата.", "date": "2019.04.01", "title": "Откриха над 250 000 лв. в кутии с бисквити на \"Капитан Андреево\""}
{"url": "https://www.24chasa.bg/novini/article/7376175", "text": "Правителството на Нова Зеландия внесе днес законопроект за забрана на всички видове оръжия, използвани от нападателя, убил 50 души в две джамии в Крайстчърч миналия месец, предаде Асошиейтед прес. Министърът на полицията Стюарт Наш каза, че ако парламентът одобри текста, както се очаква, новият закон ще влезе в сила на 12 април - по-малко от месец след атаките на 15 март. Планове за законови промени бяха оповестени от министър-председателката Джасинда Ардърн още в първите дни след нападенията, когато правителството наложи незабавна забрана на продажбите на такива оръжия, предава БТА. Законопроектът е подкрепен от различни политически сили и може да бъде приет и с пълно единодушие от 120-членния еднокамарен парламент. \"Това са оръжия, създадени, за да убиват хора\", каза министър Наш. Законопроектът ще забрани полуавтоматичните военни оръжия и големите пълнители. Ще бъдат забранени също полуавтоматичните ловджийски пушки, които могат да се използват с разглобяеми пълнители, и пушките помпи, които могат да произвеждат серия от повече от пет изстрела наведнъж. Законопроектът не предвижда забрана на оръжия, често използвани от фермери и ловци, включително полуавтоматични 22-и калибър или по-малки, които могат да произвеждат до 10 изстрела, както и ловджийски пушки, които могат да изстрелват до пет патрона. Новозеландският министър на полицията подчерта, че стрелецът от Крайстчърч си е купил законно полуавтоматични оръжия и големи пълнители и след това ги е пригодил за военни оръжия. \"Вратичката в закона, използвана от този терорист, за да убие 50 души, беше напълно неприемлива. Сега я затваряме\", каза Стюарт Наш. Законопроектът предвижда още по-строги наказания за хора, които използват такива оръжия след забраната им. Новозеландският парламент възнамерява да приеме допълнителни закони по-късно тази година, включително въвеждането на регистър за проследяване на оръжията. Правителството смята да обезщети собствениците на оръжия, които подлежат на забрана, чрез схема за изкупуване, която ще струва до 200 милиона новозеландски долара (137 милиона долара). До 30 септември собствениците трябва да предадат вече забранените си оръжия. Наш съобщи, че до момента около 200 души са предали оръжия, но много хора изчакват, за да получат подробности по схемата за изкупуване, които още не са оповестени. Само консервативният законодател Дейвид Сиймор изрази резерви по отношение на законопроекта, главно заради бързината, с която той е бил придвижен. Сиймор до момента не се е запознал достатъчно добре със законопроекта, за да каже как би гласувал, каза негов говорител. Забраната предвижда изключения за полицаи, военни и някои инспектори за борба с вредители.", "date": "2019.04.01", "title": "Забраняват оръжията, използвани при нападенията в Крайстчърч"}
{"url": "https://www.24chasa.bg/novini/article/7376173", "text": "С рев, писъци и заплахи за хвърляне под багерите започна поредната акция по събаряне на незаконни къщи в пловдивската Шекер Махала.  Има засилено полицейско присъствие, но до екшъни все още не се е стигнало. Незаконните постройки са залепени буквално за оградата на училище \"Панайот Волов\". \"Трябва да освободим улица \"Деница\", която е застроена абсолютно неправомерно с над 10 къщи\", заяви кметът на район Северен Ральо Ралев, който ръководи акцията.  През това време ромки, чиито къщи се рушат от багер, го кълнат неистово.  \"И ти да останеш без къща!\", изрича срещу него Елена Методиева. 32-годишната жена твърди, че остава на улицата с 4 деца. \"Ами, какво да правим? Видяхме, че другите строят, и ние си вдигнахме 2 стаи. Сега къде да отидем да живеем?, питаше тя. Бременната Роза Сергеева, която чака пето дете също остана на улицата. \"Мъжът ми рови в казаните за смет. Довечера ще взема 4-те деца и ще ги водя да спят в училището\", закани се тя.  Продължаваме да бутаме. Зимата преустановихме, но трябва да изчистим цялата улица \"Деница\", категоричен е кметът Ралев. Той отрече акцията да е предизборна. И припомни, че последно в същата махала, но на улица \"Напредък\", през есента е съборил 50 къщи. ", "date": "2019.04.01", "title": "Хвърлят се под багерите в пловдивската Шекер махала, бутат къщи (Снимки)"}
{"url": "https://www.24chasa.bg/novini/article/7376186", "text": "Трийсет и две годишен мъж от Априлци, управлявал лек автомобил в Троян след употреба на алкохол, с концентрация в издишания въздух 3,15 промила, е бил задържан в неделя за 24 часа, съобщават от ОД на МВР в Ловеч. В районното управление в Троян е образувано бързо производство.                                                                                                                                                                                                                                                                                                                       ", "date": "2019.04.01", "title": "Арестуваха 32-годишен от Априлци, карал с 3,15 промила алкохол"}
{"url": "https://www.24chasa.bg/novini/article/7376159", "text": "Основната опозиционна Народнорепубликанска партия /НРП/ печели убедителна победа на местните избори в окръзи в егейския и средиземноморския район на Турция, съобщава в.\"Хюриет дейли нюз\". Кандидатът за кмет на егейския окръг Измир Мустафа Тунч Сойер, бивш кмет на община Сеферхисар в окръга, е избран за кмет на Измир, печелейки над 50 процента от гласовете. Според данни на Анадолската агенция след преброяване на 99,01 процента от гласовете Мустафа Тунч Сойер е спечелил 58,02 процента от гласовете на фона 38,62 процента за неговия съперник от Партията на справедливостта и развитието /ПСР/ Нихат Зейбекджи, който е бивш министър на икономиката, предава БТА. Досегашният кмет на Измир Азиз Коджаоглу, също от НРП, спечели на предишните местни избори през 2014 г. 49,6 процента от гласовете. Той имаше общо три мандата на кметския пост, припомня вестникът. Народнорепубликанската партия реши на тези избори да номинира за кандидат друга фигура, а именно Сойер. \"Добра партия\", с която НРП е в предизборен съюз, не представи кандидат за кмет на Измир, а подкрепи кандидатурата на Сойер. В окръг Измир НРП има мнозинство в 25 общини, докато ПСР печели само в четири общини. Освен това НРП печели убедителна победа в два егейски окръга - Айдън и Мугла. Сегашната кметица на Айдън Йозлем Черчиоглу се кандидатира отново за поста за втори мандат и спечели кметското място с над 50 процента от гласовете /53,82 процента, според неокончателни резултати от преброяване на 99,01 процента от гласовете/. В Мугла досегашният кмет Осман Гюрюн, който бе номиниран отново от НРП, бе избран за втори мандат. Народнорепубликанската партия е спечелила победа и в средиземноморските окръзи Анталия, Мерсин и Хатай.", "date": "2019.04.01", "title": "Народнорепубликанската партия с убедителна победа в западната и южната част на Турция"}
{"url": "https://www.24chasa.bg/novini/article/7376192", "text": "Жена е загинала на място, след като е била блъсната до товарна рампа на супермаркет на бул. \"Васил Левски\" във Варна. Самоличността й все още не е установено. Инцидентът станал около 11 часа. При движение назад, 22-годишният шофьор на микробус \"Ивеко\" блъснал пешеходка. Жената е починала на място. Към момента се извършват действия по изясняване на детайли около инцидента, както и за изясняване на самоличността на жената.", "date": "2019.04.01", "title": "Жена загина, блъсната до товарна рампа"}
{"url": "https://www.24chasa.bg/novini/article/7376177", "text": "От днес балканският гигант \"Агрокор\" престава да съществува, а неговата дейност се поема от групата Фортенова, съобщава информационният сайт Б92. \"Агрокор\" беше най-голямата компания за търговия на дребно в Хърватия и най-голям работодател на Балканите. След като натрупа около 5,8 милиарда евро дългове, правителството назначи администратор на компанията в опит да спаси \"Агрокор\", която формира 15 процента от брутния вътрешен продукт на Хърватия и евентуалният й фалит би имал драстичен ефект върху икономиката и би довел до загубата на хиляди работни места, предава БТА. Според споразумението между кредиторите на \"Агрокор\" от общо 159 компании, които действаха в рамките на Агрокор груп, 47 се преобразуват в нови дружества в рамките на Фортенова с добавка \"плюс\" към името, например Конзум ще продължи дейността си като Конзум плюс. Акциите на други 30 хърватски компании ще се прехвърлят към Фортенова груп и ще излязат от режима на управление от синдик. Синдикът ще продължи да управлява останалите несъстоятелни дружества от групата \"Агрокор\", докато не приключи процедурата на присъединяването им към новата Фортенова груп. За днес е свикано и първото събрание на собствениците на Фортенова, което ще се проведе в Амстердам. На него ще бъдат избрани членове на управителния съвет и ще бъдат определени техните възнаграждения. Най-големият акционер в новата група е руската банка Сбербанк, която притежава 39,2 процента от акциите. Другият руски кредитор банка ВТБ разполага със 7,5 процента, а Загребска банка с 2,9 процента.", "date": "2019.04.01", "title": "Балканският гигант \"Агрокор\" вече не съществува"}
{"url": "https://www.24chasa.bg/novini/article/7376194", "text": "Турската лира отслабна с 2,5 процента днес след местните избори, на които Партията на справедливостта и развитието (ПСР) загуби контрола над столицата Анкара, а бъдещото управление на мегаполиса Истанбул остава под въпрос с преброяването на последните гласове, предаде Ройтерс. Към 10.51 ч. националната валута на Турция се задържа на курс от 5,6780 турски лири за долар, след като преди това стойността й спадна до 5,6999 спрямо щатската валута. В петък лирата се търгуваше при курс 5,5550 за долар, припомня БТА. Турската лира загуби близо 30 процента от стойността си през 2018 година, но се стабилизира от началото на текущата година. Данни на Турския статистически институт (Тюркстат), огласени през март, показаха, че Турция е навлязла в рецесия за първи път от 2009 година след две последователни тримесечия на спад на БВП през втората половина на 2018 г.", "date": "2019.04.01", "title": "Турската лира отслабна с 2,5% днес след местните избори"}
{"url": "https://www.24chasa.bg/novini/article/7375891", "text": "Годишното проучване за най-популярните китайски марки извън Китай нарежда компании Huawei, Lenovo и Alibaba на първите три места в класацията. Докладът „2019 BrandZ Top 50 Chinese Global Brand Builders\" е подготвен съвместно от компания Kantar Millward Brown, която е част от рекламната агенция WPP, и Google,  Изследването е базирано върху потребителската нагласа спрямо марките, като отчита тяхната значимост, различност и присъствие, в седем задгранични пазари, а именно Франция, Германия, Испания, Великобритания, САЩ, Австралия и Япония. Huawei е събрал най-много точки по трите показатели. До юни 2018 г, глобалното присъствие на марката се е разширило до над 53 000 магазина по целия свят. Продажбите на преносими устройства на компанията са нараснали със 147% през първата половина на 2018 г. При все това, местното признание на китайските марки се е понижило от 19,9% през 2016 г до 14,8% през 2018 г сред потребителите на възраст между 18 и 34 г. Нестихващият апетит на Китай към новите технологии обаче задвижва растежа на много категории марки, както и придвижва иновациите с невероятна скорост.", "date": "2019.04.01", "title": "BrandZ: Huawei, Lenovo и Alibaba са най-популярните китайски марки извън Китай"}
{"url": "https://www.24chasa.bg/novini/article/7376240", "text": "Египетски лешояд от виенския зоопарк се заселва в Източните Родопи. Това съобщиха от Ойроком-ПР София, която е част от мрежата за международни връзки на Община Виена. Деветмесечният египетски лешояд Анди от виенския зоопарк Шьонбрун в началото на март е бил предаден на българската природозащитна организация \"Зелени Балкани\" и скоро ще може да лети свободно в новата си родина. В рамките на започналия през 2017 г. проект \"Нова надежда за египетския лешояд\" Анди ще намери нов дом в Източните Родопи, допълва БТА. Първите седмици лешоядът ще прекара в огромна адаптационна волиера, където ще се запознае и с други лешояди. Птиците ще престоят във волиерата до средата на май, когато ще бъдат освободени и ще могат да се присъединят към дивите лешояди. Този период, прекаран във волиерата, е необходим, за да могат младите птици да се адаптират към мястото и да останат в района до миграцията наесен. Това пускане в дивата природа на египетски лешояди, отгледани на затворено, се нарича \"забавено освобождаване\". Така птиците ще имат достатъчно време да натрупат житейски опит при намиране на храна и да влязат в добра физиологична кондиция преди да поемат предизвикателната миграция на юг. На свобода те трябва да се научат на много неща от опитните лешояди, но най-важно е да ги последват през есента за Африка, където ще презимуват. Египетският лешояд (Neophron percnopterus) е най-дребният от четирите вида лешояди, срещащи се в Европа. С размах на крилете до 180 см и дължина на тялото 60-70 см, той е известен още под името \"малък лешояд\". В полет може да се сбърка с белия щъркел, от който се отличава по клиновидната опашка и късите крака и шия. Египетският лешояд е световно застрашен вид, включен в Червения списък на IUCN в категория \"Застрашен\". В миналото той е бил повсеместно разпространен на територията на България и Гърция с многобройна численост. Днес Балканският полуостров приютява по-малко от 90 двойки. Видът е включен в Червената книга на България и е под опеката на Закона за биологичното разнообразие.", "date": "2019.04.01", "title": "Египетски лешояд от Виена се заселва в Източните Родопи"}
{"url": "https://www.24chasa.bg/novini/article/7376289", "text": "Централната избирателна комисия е приела днес решение за регистрация на партии и коалиции. Регистрацията ще започне на 5 април 2019 г. от 9.00 часа. Предстои приемането на решение за регистрация на инициативните комитети. Съгласно приетата хронограма от 25 март т.г. регистрацията на партии и коалиции ще приключи на 10 април 2019 г., а на инициативните комитети на 15 април 2019 г., съобщиха от ЦИК. Централната избирателна комисия уведомява още, че с решение от 31 март т. г. е одобрила 100 броя изборни книжа за произвеждане на изборите за членове на Европейския парламент от Република България на 26 май 2019 г. Одобрените документи ще бъдат обнародвани в Държавен вестник на 2 април 2019 г.", "date": "2019.04.01", "title": "ЦИК регистрира за изборите за членове на Европейския парламент от 5 април"}
{"url": "https://www.24chasa.bg/novini/article/7376292", "text": "Най-малко 26 души загинаха при гасенето на горски пожар на близо 4000 метра надморска височина в, Югозападен Китай, предаде ТАСС, като се позова на информационния портал Сина. По-рано се съобщаваше за 30 човека в неизвестност, информира БТА. Пожарът избухнал в събота вечерта в Мули-Тибетския автономен окръг в провинция Съчуан и за потушаването му били изпратени 689 души. Вчера заради рязката промяна на посоката на вятъра огънят се разгорял с нова сила, в резултат на което 30 пожарникари се водеха в неизвестност. Борбата с пожара продължава.", "date": "2019.04.01", "title": "Поне 26 са жертвите на горския пожар в Китай (Видео)"}
{"url": "https://www.24chasa.bg/novini/article/7376276", "text": "Районна прокуратура – Русе предаде на съд мъж за извършено хулиганство, съобщиха от държавното обвинение. На 15.03.2017 г. на второкласен път Русе - Тетово, на около 2 км преди село Тетово, К.К. е извършил непристойни действия, грубо нарушаващи обществения ред и изразяващи явно неуважение към обществото. По своето съдържание те се отличават с изключителна дързост, допълват от прокуратурата. При управление на „Шкода“ К.К. застигнал друг лек автомобил „Роувър“, управляван от Р.М., застанал опасно близо до задната и лявата му страна, започнал да подава звукови и светлинни сигнали и възпроизвел два изстрела с газов пистолет „ZORAKI mod. 914“, kal. 9mm. Така е създал и предпоставки за причиняване на ПТП. Обвиняемият бил в обтегнати отношения с Д.М. по лична причина. Във връзка с това на 15.03.2017 г. вечерта решил да се срещне и да говори с Д.М. Взел автомобила и газовия си пистолет и тръгнал за с.Тетово. На около 2 км преди селото обвиняемият видял автомобил на Д.М. Тогава той решил да се възползва от създалата се ситуация и да извърши непристойни действия. По същото време с автомобилът на Д.М. бил брат му Р.М., който се прибирал от Русе с приятел. В тъмната част на денонощието около 22 ч., на неосветено място, по второкласния път, в нарушение на правилата за движение, обвиняемият се приближил и започнал да управлява на опасно близко разстояние зад автомобила на Р.М., започнал да подава звукови и светлинни сигнали, превключвайки от къси на дълги светлини, с което заслепил шофьора. Въпреки, че не бил предизвикан и без да е налице каквато и да е опасност за него, обвиняемият произвел изстрел с газов пистолет. След това започнал да се изравнява отляво с автомобила пред него, като целта му не е била да го изпревари, а да извърши хулигански действия, да уплаши и стресира водача на автомобила, с което принудил пострадалия да завие на дясно и десните гуми на автомобили излезли извън пътното платно. След като изпреварил автомобила, обвиняемият произвел втори изстрел, след което ускорил автомобила и се отдалечил.", "date": "2019.04.01", "title": "Съдят хулиган, засичал с кола враг. Стрелял с газов пистолет"}
{"url": "https://www.24chasa.bg/novini/article/7376294", "text": "Наблюдателната мисия на Съвета на Европа за изборите в Турция не е \"напълно убедена\" в свободната и честна изборна обстановка в страната, предаде Асошиейтед прес, като цитира ръководителят на мисията Андрю Доусън. Не сме напълно убедени, че Турция в момента има свободната и честна изборна обстановка, която е необходима за едни наистина демократични избори, съответстващи на европейските ценности и принципи, каза Доусън, цитиран от БТА. Междувременно той похвали турската общественост за високата избирателна активност на местните избори вчера от около 84 процента, определяйки я като \"знак за здравословен демократически интерес и осъзнатост\". Съветът на Европа признава в изявлението си опасенията на Турция за сигурността, но заявява, че начинът, по който Турция дефинира тероризма, не съответства на европейските стандарти. Доусън призовава турското правителство да уважава изборните резултати. \"Не приемаме твърдения, които предполагат, че всеки кмет на ДПН (прокюрдската Демократична партия на народите, бел.ред.) е или би могъл да е терорист или да има терористични връзки\", добави той. Турският президент Реджеп Тайип Ердоган заплаши, че може да смени опозиционни кметове дори да бъдат избрани на изборите, ако се окаже, че са свързани с тероризъм. Правителството обвинява политици от ДПН във връзки с терористичната Кюрдска работническа партия (ПКК) и Ердоган редовно ги определя като терористи и предатели. ДПН не отрича тези връзки, но казва, че само се бори за правата на кюрдите и за демокрация със законни политически средства.", "date": "2019.04.01", "title": "Съветът на Европа не е напълно убеден в свободата и честността на изборите в Турция"}
{"url": "https://www.24chasa.bg/novini/article/7376349", "text": " причиниха задръствания в двете посоки, видя репортер на \"24 часа\". От 10 до 13 км посока Бургас имаше километрично задръстване. Там автомобилите, решили да пътуват към морския град, трябва да се престоят в платното за София където движението се осъществява двупосочно заради ремонти. Колони от автомобили имаше и в посока столицата отново на местата където колите се престояват. Както \"24 часа\" писа миналия понеделник започна ремонт на три виаудукта на магистрала “Тракия\", които не били обновявани основно от построяването им преди повече от 30 години.", "date": "2019.04.01", "title": "Тапи на магистрала \"Тракия\" заради ремонти (Видео)"}
{"url": "https://www.24chasa.bg/novini/article/7376317", "text": "Окръжна прокуратура – Русе внесе в съда обвинителен акт срещу едноличен търговец за данъчно престъпление. Обвинението срещу Т.Г. е за това, че през периода от януари 2011г. до края на април 2013г., в гр. Русе, в условията на продължавано престъпление – общо на 26 пъти, е избегнал установяването и плащането на данъчни задължения в особено големи размери – по два закона - по ЗДДС на 24 пъти и по ЗДДФЛ на 2 пъти, дължими от представлявания от него ЕТ. Търговецът укрил истина в подадени справки-декларации по ЗДДС и не декларирал в тях доходи на 24 пъти: за времето от януари 2011г.- до декември 2011г., в размер на 44 558,30 лева, както и доходи за времето от месец януари 2012г. – до месец декември 2012г., в размер на 30 000 лева и двата дохода платени му в качеството на ЕТ от друго търговско дружество, по договор за отдаване под наем, като по този начин избегнал плащането на ДДС – за 2011г. и за 2012 г., в общ размер на 14 911, 66 лв. Обвиняемият е затаил истина в подадена от него пред ТД на НАП – Варна, годишна данъчна декларация по чл. 50 от ЗДДФЛ за 2011г., която се изисква по силата на Закона за деклариране на доходите на физическите лица. Там той не декларирал действителния размер на доходите в размер на 31 109,99 лв., получени от наеми и други източници, действителния размер на дължимият данък върху доходите на физическите лица в общ размер на 3 427,49 лв., а декларирал доходи в размер на 0,02 лв. и дължим данък върху доходите на физическите лица в размер на 0.00 лв. и по този начин избегнал установяването и плащането на данъчно задължение за 2011 г. в размер 3 427,49 лв. Освен това, търгвецът не подал пред ТД на НАП – Варна, Годишна данъчна декларация, по чл.50 от ЗДДФЛ за 2012г., която се изисква по силата на Закона за деклариране на доходите на физическите лица, в която е следвало да декларира действителният размер на доходите, в размер на 30 000 лв., получени от наеми и други източници, действителния размер на дължимият данък върху доходите на физическите лица в общ размер на 3 339 лв. и по този начин избегнал плащането на данъчно задължение за 2012г. – в размер 3 339 лв., като общо дължимите от ЕТ „Корсо Т.Г.“ – Русе данъци по двата закона - ЗДДС и ЗДДФЛ са в размер на 21 678, 15лв. – особено големи размери, като не издал фактури за тези плащания и не ги е отразил в счетоводните си регистри; осъществил счетоводство в нарушение на изискванията на счетоводното законодателство. Престъплението е извършено по чл. 255, вр. чл. 26 от НК. Предстои насрочване на делото за разглеждане от съда, уточни Темида.", "date": "2019.04.01", "title": "Търговец отива на съд – вместо 44 000 лв декларирал 0,02 лв"}
{"url": "https://www.24chasa.bg/novini/article/7376348", "text": "Турция смята Николас Мадуро за легитимен президент на Венецуела и ще продължи да оказва подкрепа на Каракас, заяви турският министър на външните работи Мевлют Чавушоглу на пресконференция след среща с венецуелския си колега Хорхе Ареаса в Анкара, съобщи ТАСС. \"Ние ще продължим да подкрепяме Венецуела и да развиваме сътрудничество с нея. Всякакво негативно развитие на събитията в тази страна може да повлияе на ситуацията в цяла Латинска Америка и дори в страните от Карибския басейн. Ние смятаме господин Мадуро за легитимен президент на Венецуела\", е казал Чавушоглу, цитиран от вестник \"Хюриет\" и БТА.", "date": "2019.04.01", "title": "Турският външен министър: Турция продължава да подкрепя Мадуро"}
{"url": "https://www.24chasa.bg/novini/article/7376367", "text": "В 13:00 часа бе задействана система от сирени за ранно предупреждение и оповестяване на населението в градовете София, Бургас, Варна, Кърджали, Монтана, Пазарджик, Плевен, Пловдив, Смолян, Враца и в населените места в 30-километровата зона около АЕЦ \"Козлодуй\". Освен звуков сигнал за тревога, имаше и оповестяване на информация от страна на говорител. В учението участваха и интегрираните към националната система локални системи за оповестяване, изградени в обекти, чиято дейност създава опасност от възникване на бедствия.", "date": "2019.04.01", "title": "Тестват сирените за ранно предупреждение"}
{"url": "https://www.24chasa.bg/novini/article/7374960", "text": "Всяка година у нас се сключват средно по 69 542 имотни сделки. Оборотът на имотния пазар е около 300 - 500 млн.лв. Най-честият ценови диапазон при продажбите е 70-100 хил. лв. Ипотечните заеми за финансиране на покупки с жилища са над 10 млрд.лв. Въпреки тези внушителни цифри всички данни за този пазар се оказват относителни, частични, непълни, а често и изцяло неверни. От това произтичат последици - от които понякога заплашват финансовото здраве на банките. Една от причините за непрозрачността на сделките с недвижимости е почти пълната липса на достоверна информация за цената на такава скъпа стока, каквато са имотите. И то въпреки че на пръв поглед има изобилие от оценки. Поне четири- данъчна, пазарна, застрахователна, оценка за ипотечен заем. в която до миналата година алуминиевата дограма например се приемаше за “лукс” и оскъпяваше оценката. А ако се гледа само тя, пък ще излезе, че поскъпване на къщи и апартаменти у нас не е имало поне от 2008 г. насам. Тогава за последно данъчните оценки бяха “пипнати” в посока нагоре, за да се навакса безнадеждното им изоставане от пазарните цени. Защо не се прави ли? Защото една от целите на данъчната оценка е да служи за изчисляване на местните данъци и такси, които се събират всяка година от собственици и ползватели. Още през 2006 г. като реши в закона да записва само формула с коефициенти и интервали, в които местните власти да избират какъв данък да събират. Местните власти на свой ред си флиртуват всяка година с данъкоплатците, защото те са им и избиратели, и най-често тържествено обявяват, че “няма да променят и тази година местните данъци и такси”. Така логично се стигна до това, че цена на един имот. Местен данък се дължи и при всяка сделка с имот. В размер на 2,5% от стойността по документи. Всъщност от записаната в нотариалния акт сума, която често не е реално платената. При изповядването има и такси, които също са процент от официално вписаната цена. Така данъци и такси в комбинация с ниските данъчни оценки са основна причина прехвърлителните сделки да стават на цени, по-скоро гравитиращи около занижените данъчни оценки, и почти напълно демотивират страните да обявяват реалните цени. Пазарната стойност на един имот е втората, и най- енигматичната оценка. От години, та и в момента никой не знае с точност колко сделки реално са сключени, на какви цени и защо на тези нива. Информацията е накъсана на парчета, чийто брой е равен на броя на брокерските агенции, които оферират и продават имоти, на броя на някои инвеститори, които сами играят ролята на брокери и на нотариалните кантори, които изповядват сделки. Двата официализирани източника на данни за пазара на имоти, и в частност този на жилища, са Националният статистически институт и Имотният регистър към Агенцията по вписванията. Всяко тримесечие Това обаче не е цена на кв. м. Освен това статистиката няма много надеждни източници за събиране на информация. За да е такава, данните трябва да се събират в единна база и да идват от максимален брой реализирани сделки между купувач и продавач. Които на свой ред са нещо твърде различно от офертните цени, към които е заявен определен интерес. Толкова различно, че има години, в които според признанието на брокери. Като се добави и това, че повечето сделки продължават да са със скрита реална цена, за да се пестят данъци и такси, информацията става по-скоро недостоверна, отколкото вярна. Агенцията по вписванията пък публикува информация за брой сключени сделки на тримесечна и годишна база. В нея обаче се отчита всяка сделка с недвижимост, т.е. и със земя, нива, гора, и така данните стават почти безполезни за друго, освен за общ ориентир. Няма централизирана информация за реалните нива на сделките и от брокерите, които са преките играчи на пазара. Точно защото са такива, по данъчни, а и не само, причини, те естествено са заинтересовани да не обявяват истинските нива, на които са сключени сделките. Дори и добросъвестните от тях нямат реална картина за целия пазар, тъй като, колкото и големи да са действат в определени региони и в някои сегменти. Не случайно, преди повече от 15 г., техният опит да Разценката на застрахователите също не помага особено за достоверността на информацията. Всички компании, които предлагат имуществени застраховки поставят долна граница за стойността на недвижимото имущество. Лимитът е определен на квадратен метър. Целта е клиентът да се предпази от подзастраховане, а те - от много рискове. Както всяка средна величина, разценката на застрахователя е само ориентировъчен минимум. В момента той се движи около 100 000 лв. Разликата спрямо други ориентири е толкова по-значителна, колкото по-активен е пазарът и колкото по-луксозно е жилището. А основно такива имоти са на пазара и ще стават все повече. Достоверна за реалната пазарна цена ли е оценката, която банките правят, за да отпуснат ипотечен заем? Оказва се, че един и същ имот може да има различна оценка в зависимост от метода, който пък зависи от банката, оценителите, и куп други фактори. Най-често оценителите, наемани от банките При него стойността на имота се определя чрез прякото му сравняване с други подобни имоти, оферирани, продадени или наети в последните месеци преди датата на оценката. Това означава, че всяка оценка зависи от предишните и така до първата, която е била без ориентир. Приходният метод се базира на наема, който той може да носи имотът, като по определена формула той се трансферира в стойност на имота след приспадане на определени разходи. Различните банки признават различни разходи и така колебанията в оценката са плюс минус 10-30%. Разходният метод се прилага при почти пълна липса на пазарни данни. А след като е така, след като масово в нотариалните актове се вписва данъчна оценка, а не реално договорена цена, то тогава и тези оценки са имагинерни. Оценителите се базират на публикувани оферти в специализираните сайтове за имоти. Какви са обаче цените на сделките, остава тайна. За да се презастрахова, кредитният консултант на банката или колкото смята, че е договорената отстъпка от оферираната цена по единичните сделки. След като няма достоверна информация, как продавач и купувач да установят колко точно струва един имот? Така се стига до азбучната пазарна истина- той за него. Нито повече, нито по-малко. Законът е ограничил функциите си до това да постанови три неща. Аксиома едно - данъчната оценка е най-ниската законна цена, на която може да се сключи сделка. Аксиома две- данъчната оценка и пазарната цена не могат да се разминават с повече от 20%. Което, с темповете на ръст на цените означава, че ще се наложи данъчните оценки да се актуализират веднъж на 10-15 години. Аксиома три- данък се дължи върху по-високата от двете суми - данъчната оценка и/или цената на сделката. Така се оказва, че с него. Която знаят само страните по нея. Какъв е изходът? В развитите държави има регистър на имотите. Има и наказания за нарушения при сделките. И те се прилагат. От години Световната банка ни препоръчва да създадем такъв. Защото наистина не е сериозно, когато се прави бизнес с една от най-скъпите стоки, когато се борави с толкова лична информация и с данни със съмнителна достоверност. Дотогава, продавачи, купувачи, брокери, строители, данъчни ще събират сами приблизителна информация за това.", "date": "2019.04.01", "title": "Цените на жилищата - мръсната тайна на българския имотен пазар"}
{"url": "https://www.24chasa.bg/novini/article/7376371", "text": "Кремъл няма да поздравява никого от кандидатите за президентския пост в Украйна, класирали се за балотажа. Рано е също и за официални оценки. Това заяви днес Дмитрий Песков, прессекретарят на руския президент Владимир Путин, цитиран от ТАСС. Песков коментира и изявление на Леонид Калашников, депутат от Държавната дума, призовал долната камара на руския парламент да приеме декларация, че не признава изборния резултат в Украйна. Става дума за депутатска позиция, а \"според конституцията (на Русия) основните на външната политика на страната се определят от държавния глава, президента\", посочи той. По-рано днес украинската Централна избирателна комисия официално съобщи, че вторият тур на президентските избори ще се състои на 21 април. След обработка на 70,03 на сто от протоколите от първия тур вчера води комедийният актьор и лидер на партия \"Слуга на народа\" Володимир Зеленски с 30,45 на сто от гласовете. Действащият президент на страната Петро Порошенко е втори с 16,19 на сто. На трето място с 13,15 на сто е бившата премиерка Юлия Тимошенко, лидер на партия \"Баткившчина\", припомня БТА. Русия не окупира никакви украински територии и е готова да разясни това на всеки гражданин на Украйна, заяви още Песков. Песков каза това в отговор на молба на журналисти да коментира изявление на Зеленски, че възнамерява да поиска от Русия връщане на територии и изплащане на компенсации. По-рано Зеленски каза пред репортери в предизборния си щаб, че в случай на хипотетична среща с Путин има намерение да разговаря с него както за връщане на територии, така и за изплащане на компенсации, отбелязва ТАСС.", "date": "2019.04.01", "title": "Кремъл за изборите в Украйна: Рано е за поздрави и официални оценки"}
{"url": "https://www.24chasa.bg/novini/article/7376378", "text": "Излизането на Великобритания от Европейския съюз е в безпорядък, след като провалът на стратегията за Брекзит на премиерката Тереза Мей засили натиска върху нея от съпернически фракции за напускане без сделка, нови избори или договаряне на много по-мек развод с ЕС. След една от най-бурните седмици в британската политика от референдума през 2016 г., все още няма яснота за това как, кога и дали изобщо Великобритания някога ще напусне блока, към който се присъедини преди 46 години. Третото поражение на сделката на Мей за напускане на ЕС, след обещанието на премиерката да се оттегли при одобрение, остави един от най-слабите лидери от едно поколение да се бори с опасната криза около Брекзит - най-важната стъпка на Великобритания от Втората световна война. Камарата на общините ще гласува днес за различни варианти на развода, а Мей може да направи последен опит за прокарване на сделката си в парламента утре. \"Не разполагаме с идеални варианти за действие и има доста добри аргументи срещу всеки един от тях в момента, но все ще трябва да направим нещо\", каза министърът на правосъдието Дейвид Гок, който гласува на референдума през 2016 г. за оставане в ЕС. \"Премиерката преценява възможните варианти и обмисля това, което може да се случи, но не мисля, че е взела окончателно решение\", каза Гок пред телевизия Би Би Си. Мнозина в партията на Мей обаче губят търпение. Вестник \"Сън\" съобщи, че 170 от нейните 314 консервативни депутати са й изпратили писмо с искане Брекзит да стане факт през следващите няколко месеца - със или без сделка. Великобритания трябваше да напусне ЕС на 29 март, но политическата безизходица в Лондон принуди Мей да моли блока за отсрочка. Сега Брекзит трябва да настъпи в 22 ч. по Гринуич на 12 април, освен ако Мей не намери алтернативен вариант. Заплетената криза около Брекзит раздели Великобритания: и привърженици на напускането на съюза, и противници излязоха на демонстрации в Лондон миналата седмица. Мнозина и в двата лагера се чувстват предадени от политическия елит, който не успя да покаже лидерски качества. Парламентът трябва да гласува около 19 ч. по Гринуич днес по целия спектър от алтернативни варианти за Брекзит, избрани от председателя му Джон Бъркоу измежду девет предложения, внесени от депутати, включително за Брекзит без сделка, избягване на вариант без споразумение, митнически съюз или втори референдум. \"Категорично ще трябва да преценим много внимателно волята на парламента\", каза Гок. Без засега да има мнозинство в Камарата на общините за който и да било от вариантите за Брекзит, възникнаха спекулации за насрочване на нови избори, макар че подобен вот ще е непредсказуем и не е ясно кой ще поведе Консервативната партия на него. Вестник \"Сънди таймс\" писа, че прессекретарят на Мей, Роби Гиб, и политическият й помощник Стивън Паркинсън настояват за избори пряко желанието на нейния основен поддръжник в парламента, Джулиан Смит. Заместник-председателят на Консервативната партия Джеймс Клевърли каза, че премиерката не планира насрочване на избори. Заместник-председателят на опозиционната Лейбъристка партия Том Уотсън обаче заяви, че партията му е на предизборна вълна. Външнополитическата говорителка на лейбъристите Емили Торнбъри каза, че партията може да опита да внесе вот на недоверие срещу правителството на Мей. \"Не знаем дали тя ще остане премиер, дали ще изберем някого другиго и кой ще е той - пълна бъркотия\", обобщи Торнбъри. Опонентите на Брекзит се опасяват, че той ще направи Великобритания по-бедна и ще раздели Запада в момент, когато той се изправя едновременно пред необичайното президентство на Доналд Тръмп в САЩ и нарастващата настъпателност на Русия, и Китай. Поддръжниците на Брекзит признават, че разводът може да доведе до нестабилност в краткосрочен план, но твърдят, че в по-дългосрочен аспект той ще позволи на Великобритания да процъфтява, ако се откъсне от смятания от тях за обречен опит за европейско единство. (От БТА)", "date": "2019.04.01", "title": "Брекзит в колапс: Тереза Мей е подложена на натиск да договори по-мек развод"}
{"url": "https://www.24chasa.bg/novini/article/7374966", "text": "Да се прехвърлят имоти по данъчна оценка, без в договорите да се вписва реално платената цена, е порочна практика от близо 28 г. В Европа такава симулация с цената няма. У нас тя избуява с мълчаливата благословия на държавата и през годините става масова. Сделката по данъчна оценка често спестява на хората по няколко хиляди, но има риск впоследствие тя да им излезе солена - да загубят много повече пари или да попаднат под ударите на Наказателния кодекс. В зората на демокрацията 95 от 100 сделки в България се изповядваха по този начин, но в последните години има промяна особено при продажби на жилища между физически лица, твърдят нотариуси и адвокати. Една от причините е, че от юли 2011 г. вече се изисква купувачите и продавачите на имоти да декларират, че вписаната цена на имота е действително уговорената, и тази декларация е част от съдържанието на нотариалния акт. За невярно деклариране се носи наказателна отговорност. Може да се стигне до съд за документно престъпление или данъчна измама, но на практика това почти не става. Нотариуси твърдят, че в момента 90% от сделките се сключват на реална цена, тъй като хората си дават сметка, че вписването на по-ниска е опасно и неразумно. Другата причина е, че като обявява реалната цена, продавачът доказва произхода на доходите си. Според адвокати обаче схемата с цената по данъчна оценка все още преобладава и се прилага в 60-70 % от случаите. Защо тя се предпочита? При покупко-продажбата на жилище или на друг имот се дължат данъци и такси. Разходите за такси обичайно се поемат от купувача или поравно от страните по сделката, освен ако не се договорят за друго. Местният данък е задължение на купувача, който трябва да декларира придобивката. Това е най-сериозното разходно перо при сделката. Местният данък се определя от общинските съвети всяка година, но на места не е променян от 5-10 г. За София е 2,5% от цената на имота, в Бургас е 3%, в Пловдив е като в София - 2,5%. Таксите, които се дължат при сделката, са еднакви за цялата страна и се начисляват съобразно продажната цена на имота или данъчната оценка (ако продажната цена е по-ниска от данъчната оценка). Нотариалните такси се изчисляват по скала, посочена в специална тарифа към Закона за нотариусите, в зависимост от ценовия диапазон, в който попада имотът. Обичайно нотариалната такса е около 0,4 - 0,6% от заявената продажната цена. Плаща се и 0,1 % държавна такса за вписване в Имотния регистър. Общо разходите по прехвърлянето може да достигат 3 - 3,5 % от цената на имота. За да намалят част от тях, хората се договорят да впишат в нотариалния акт данъчната оценка. Така при най-масовите сделки се спестяват между 2 - 3 хил. лв., а в бъдеще купувачът плаща по-ниска такса смет и данък сгради. Другата причина купувачът да избере прехвърляне на имот по данъчна оценка е, че не обявява част от доходите си и няма да му се наложи да доказва произхода им при внезапна данъчна проверка или разследване от КПКОНПИ. Проверяваният трябва да докаже, че средствата са от законни доходи и са извън минимума за месечна издръжка (тя се изчислява по специална формула на данъчните). Неофициално в юридическите среди се твърди, че уговорките да се вписва цена по данъчна оценка в нотариалния акт се правят между купувачи и продавачи със съдействие на брокери. Ако после възникне проблем - появи се например наследник на имота и поиска разваляне на сделката, или купувачът бъде отстранен от имота по силата на съдебно решение, има сериозен риск купувачът да върне имота, и да получи само парите по нотариалния акт, но не и действително платеното за имота. На практика в съда е много трудно, а според адвокати и почти невъзможно да се докаже действително договорената и платена цена. Дори и да извади документ (предварителен договор) с посочена действителна продажна цена, купувачът рискува да попадне под ударите на чл. 313 от НК за невярно деклариране и този страх може да бъде използван от някой. Има и риск за продавача - купувачът може да плати по банков път само цената, посочена в нотариалния акт, а после да не даде горницата. Затова често адвокати съветват клиентите си тя да се дава предварително. Нотариусите удостоверяват съдържанието и подписите в нотариалния акт въз основа на оригинални документи, изготвени от държавната администрация. Проверяват дали не са допуснати грешки - технически или умишлени. Те нямат задължение да удостоверяват плащане, а само правото на собственост. В практиката е достатъчно да им бъде представено само платежно нареждане за парите. “Нотариусът не е свидетел на мотивите на самата сделка. Най-важната му работа е да провери собствеността и да се убеди, че продавачът е собственик на имота. Правят се десетки справки за автентичността на документите (на личните карти например-б.а.), за актуално гражданско и семейно състояние, за наследници и др.”, обяснява Димитър Танев, който години наред бе председател на Камарата на нотариусите. Нотариусите с доказан професионален опит съветват плащанията да се правят изцяло по банков път Разрешените в брой са до 10 000 лв., но не ги препоръчват. Доскоро рисковете при вписване на цена по данъчна оценка под реално договорената са избягвани чрез договаряне на голяма неустойка при разваляне на договора за продажба на имота, която да покрие реално платената сума. “Практиката на съда напоследък обаче е да уважава неустойки от 10 до 20%, но не и неустойки от 50 до 100 %, тъй като се третират като прекомерни”, предупреждава адвокат по гражданско право. Причината е чл. 26 от Закона за задълженията и договорите. Според него нищожни са договорите, които противоречат на закона или го заобикалят, както и договорите, които накърняват добрите нрави. Според нотариуси сделките с имоти могат да излязат на светло и практиката с изповядване на сделки по данъчна оценка да спре, ако се създаде пълен регистър и досиета на имотите. В тях, освен цената и характеристиките на жилище например ще се вписват и съседните в квартала с квадратурите и цените. Тази информация може да послужи на вещи лица да направят реална оценка на пазарната цена на имота, смята нотариус Танев. Защото офертите в сайтовете и агенциите за имоти не са пазарна цена, за пазарни се смятат цените, вписани в нотариалните актове. В повечето страни от ЕС се описва кога е построена сградата и как се променя състоянието ѝ през годините. Сделките се сключват с активно участие на общината и банките. У нас по отношение на схемата с данъчната оценка държавата държи вратичката отворена заради ниските доходи. От тази вратичка обаче се възползват и богатите.", "date": "2019.04.01", "title": "Как \"евтината\" имотна сделка може да ни излезе скъпа"}
{"url": "https://www.24chasa.bg/novini/article/7376737", "text": "Близки, колеги и приятели изпратиха в последния му път дългогодишния кореспондент на БТА в Благоевград Емил Михайлов, предадоха от агенцията. Емил Михайлов е кореспондент на Българската телеграфна агенция от 1987 година, преди това е работил като сътрудник на в. \"Пиринско дело\", както и редактор в същия вестник. За кратко е бил и учител в Петрич. Емил Михайлов почина на 65 години. \"За 32 години с десетки хиляди кореспонденции Емо Михайлов не остави без специално внимание нито едно кътче от Благоевградска област. От политически събития до човешки истории, за традиции, духовност, изкуство, природа - за всичко пишеше с огромна отговорност, с вещина и човечност. Защитаваше с всяка своя дума високите професионални стандарти и най-вече журналистическата етика\", пише БТА. В една от последните си кореспонденции беше припомнил евангелските слова, че нашето истинско съкровище не са материалните блага, а умножаването на добродетелността.", "date": "2019.04.01", "title": "Близки, колеги и приятели изпратиха в последния му път Емил Михайлов"}
{"url": "https://www.24chasa.bg/novini/article/7376745", "text": "Френският президент Еманюел Макрон се насочи към гласовете на \"зелените\" на европейските избори през май, за да използва задълбочаващата се загриженост за околната среда, за да изгради колкото е възможно по-широка коалиция в Европейския парламент и да увеличи влиянието на своята партия, предаде БТА.  В сряда партията на френския лидер обяви своята листа с кандидати за вота на 26 май, изненадвайки съперниците си с присъствието на дългогодишния член на Зелената партия Паскал Канфен на втора позиция. Това беше сигнал, че Макрон се надява да се възползва от новия подем на природозащитното движение, особено сред младите, доказателство за което е успехът на \"училищните стачки за климата\" на шведската ученичка Грета Тунберг. След изборните успехи на Зелените в Бавария, Люксембург и Белгия през последните месеци Макрон усилено се опитва да се предпази от това френските Зелени, които обикновено се представят по-добре на европейски избори, отколкото на национални, да не изпреварят неговата партия. Но отвъд чисто вътрешния призив към милеещите за околната среда избиратели, 41-годишният френски президент залага и на това, че присъствието на \"зелени\" в листата му ще убеди други Зелени партии в Европа да се присъединят към една бъдеща коалиция в Страсбург. Тази коалиция - която Макрон цели да изгради с центристки или\"прогресивни\" партии със сходни възгледи - ще бъде от ключово значение за това дали Макрон ще спечели влияние в Брюксел и ще придобие главна роля за определяне на законодателството и за запълване на ключови постове като този на следващия председател на Европейската комисия. Канфен - който е бивш евродепутат и министър на развитието, оглавявал френския клон на природозащитната група Световен фонд за дивата природа (WWF), докато не беше \"откраднат\" от Макрон - не загуби време, за да обяви задачата, която му е възложена. \"Ще се стремим към коалиционно споразумение и недвусмислено ще предложим на европейските Зелени възможността да се присъединят\", каза той по френско радио преди няколко дни. Макрон смути мнозина в Брюксел с нежеланието си да се присъедини съм към либерално-центристкото семейство в Европейския парламент - Алианса на либералите и демократите за Европа (АЛДЕ) - коeто би било естественият му дом. Отчасти това се дължи на факта, че във Франция думата \"либерал\" отдавна се свързва негативно с икономика на свободния пазар в англосаксонския стил - нещо, което френски представители определиха като пиар проблем. Главната причина обаче е желанието на Макрон да изгради по-широка общност - такава, каквато, наред със Зелените, би могла да привлече центристки евродепутати от двете главни групи - десноцентристката Европейска народна партия (ЕНП) и левоцентристкия Прогресивен алианс на социалистите и демократите (С&Д). Една такава коалиция, в която Макрон вероятно би имал най-голям дял със своите 20-24 евродепутати, може да постави френския лидер в позицията на политически брокер, тъй като допитванията показват, че вероятно нито ЕНП, нито социалистите ще имат мнозинство. \"Привидно преопаковане на Зелените\" Най-голямата награда, която Макрон се надява да спечели, са Зелените в Германия. Заради размера на германския контингент - тамошните Зелени в момента имат 13 евродепутати, но вероятно ще увеличат тази бройка на изборите - това би могло да помогне на Макрон да подсили редиците на своята \"прогресивна\" група. Директорът на предизборната кампания на Макрон Стефан Сежурне посочи в интервю за Ройтерс през октомври германските Зелени като една от партиите, с които се надява да си партнира. Призивът на Макрон през 2017 г. \"да направим нашата планета отново велика\" и ролята на защитник на Парижкото споразумение за климата, с която сам се нагърби, го направиха приемлив за Зелените, каза Сежурне. \"Вложихме голям политически капитал в европейската дипломация за климата\", каза той пред Ройтерс. \"Така ни разпознават в чужбина, (френският) президент е възприеман като лидер по въпросите на климата\". Сежурне каза, че германските Зелени, които са свикнали с коалиционни компромиси, ще са по-подходящи за \"Република, напред!\" на Макрон от френските Зелени, които клонят вляво. Остава обаче да видим дали германските Зелени ще си стиснат ръцете с Макрон, чийто привличащ голямо внимание министър на околната среда го напусна миналия август, критикувайки по--конкретно проядрената политика на бившия инвестиционен банкер. В една партия, създадена на базата на антинуклеаризма, някои германски зелени открито изразяват скептицизъм колко е искрен Макрон за околната среда. Райнхард Бютикофер, германски зелен евродепутат и съпредседател на Зелените - Европейски свободен алианс (Зелените - ЕСА), написа в Туитър, че Макрон придава на партията си \"Република, напред!\" екологичен облик само от страх, че ще загуби гласове от френските Зелени. Източник от партията обаче каза, че германските Зелени са разделени по отношение на Макрон. \"Има такива, които поставят неговите проевропейски позиции на първо място, а леко зеленият му уклон - на второ, и затова гледат благосклонно на сътрудничеството с него\", заяви той. \"От друга страна, има хора, които виждат дясната му икономическа политика, и гледат на неговия флирт със Зелените като на фалшив опит да се представи за \"зелен\" и в действителност не му вярват\". Джон Уърт, член на германските Зелени и блогър по въпросите на ЕС, каза, че фактът, че политиката на партията се определя от нейните членове, прави малка вероятността тя да се съгласи да се присъедини към редиците на Макрон, особено като има предвид профила на кандидатите, предлагани този път. \"Мнозина от тях са с твърде независимо мислене, твърде леви хора\", обясни той. \"Не виждам много благосклонни към Макрон хора в тази листа\".", "date": "2019.04.01", "title": "Макрон разчита да изгради \"зелен фронт\" преди изборите за Европейски парламент"}
{"url": "https://www.24chasa.bg/novini/article/7376752", "text": "Американски турист бе задържан при опит да открадне метална част от жп линия в Аушвиц, съобщава БТА.  Тридесет и седемгодишният турист е признал опита за кражба пред полицията и е освободен от ареста до началото на съдебния процес, съобщи говорителка на силите на реда. Мъжът е бил задържан, след като други посетители на бившия нацистки концентрационен лагер забелязали поведението му и съобщили на персонала. Историци смятат, че нацисткият режим е изтребил между 1,1 и 1,5 милиона души в лагера Аушвиц-Биркенау по време на Втората световна война. Повечето от жертвите са били евреи. Влакове докарвали хората в лагера, след което те били разделяни, като някои веднага били пращани в газовите камери, а други били принуждавани да работят.", "date": "2019.04.01", "title": "Хванаха турист при опит за кражба от Аушвиц"}
{"url": "https://www.24chasa.bg/novini/article/7376755", "text": "Румънският президент Клаус Йоханис съобщи днес, че ще поиска нова консултация с парламента във връзка с планирания референдум на 26 май по темата за правосъдието, за да бъде разширена сферата, която допитването ще обхване, съобщават Аджерпрес и Медиафакс. \"Ще се обърна към парламента за нова консултация, която да разшири сферата на обхват за референдума, за да го напрвим по-ефективен и по-силен\", заяви държавният глава, цитиран от БТА. Президентът отново потвърди, че на 26 май ще има референдум и отправи критики към лявото правителство. \"Знае се, че правителството на Социалдемократическата партия (СДП) се провали. Дългообещаваните регионални болници не съществуват дори на хартия. Магистралите се загубиха по коридорите и чекмеджетата на ресорните министри. Икономиката страда заради експериментите на СДП\", заяви президентът. По думите му \"най-лошото е, че щурмът на СДП срещу правосъдието не спира\". \"Издават се извънредни постановления от правителството напълно непрозрачно, без предварителни консултации, без да има яснота, и това се случва в изключително чувствителни области. СДП управлява чрез извънредни постановления в областта на правосъдието и това повече не може да се търпи\", изтъкна Йоханис. \"Предупреждавам правителството да не издава повече извънредни постановления в сферата на правосъдието и наказателната политика, докато не се произнесе народът, докато не научим суверенната воля на румънците\", призова още президентът.", "date": "2019.04.01", "title": "Клаус Йоханис: Искам консултация с парламента за референдума за правосъдието"}
{"url": "https://www.24chasa.bg/novini/article/7376747", "text": "Бензините в Северна Македония от полунощ поскъпват с 2,5 до 3 денара за литър, а цената на дизеловото гориво се увеличава с половин денар за литър, реши днес Регулаторната комисия за енергетика, съобщи МИА, цитирана от БТА. С решението се увеличават цените в рафинериите и цените на дребно на петролните продукти средно с 3,39 и 2,9 процента. Цената на дребно на бензин ЕУРОСУПЕР БС-95 се увеличава с 2,5 денара и ще възлиза на 68,5 денара за литър, а ЕУРОСУПЕР БС-98 поскъпва с три денара и ще струва 70,5 денара за литър. Като причина за увеличението на цените на дребно на петролните продукти от Регулаторната комисия за енергетика посочват поскъпването с 3,53 процента на суровия петрол на световния пазар през изминалите 14 дни и с 0,03 процента по-високия курс на денара по отношение на долара.", "date": "2019.04.01", "title": "Горивата в Северна Македония поскъпват от половин до три денара за литър"}
{"url": "https://www.24chasa.bg/novini/article/7376751", "text": "Летище Малпенса в Милано, второто по-големина в Италия, бе временно затворено днес заради дрон, летящ без разрешение в близост, предадоха Асошиейтед прес и ДПА. Представител на компанията оператор съобщи, че летището е било затворено за близо половин час тази сутрин, след като е бил забелязан дронът, предава БТА. Три полета са били пренасочени към по-малкото летище в Милано, Линате, а един - към Торино, съобщи агенция АНСА. \"Ситуацията се нормализира\", заяви цитираният представител на компанията оператор. Миналия месец летище Малпенса бе затворено, след като дрон бе забелязан от контролната кула на няколко километра разстояние. Полицията разследва двата инцидента.", "date": "2019.04.01", "title": "Затвориха временно летище Малпенса в Милано заради дрон"}
{"url": "https://www.24chasa.bg/novini/article/7376772", "text": "Само четири жени са избрани за кметици на окръжни градове на състоялите се местни избори в Турция, съобщи турската телевизия СиЕнЕн-Тюрк. Според неокончателните резултати от вчерашните избори градоначалнички ще има в окръжните градове Газиантеп, Айдън, Ван и Сиирт. В Турция има общо 81 окръга. В югоизточния град Газиантеп кметското място бе спечелено от Фатма Шахин от управляващата Партия на справедливостта и развитието (ПСР), а в западния град Айдън спечели кандидатката от основната опозиционна Народнорепубликанска партия (НРП) Йозлем Черчиоглу, предаде БТА. Две кандидатки от прокюрдската Демократична партия на народите (ДПН) са спечелили изборите в източните окръзи Ван и Сиирт, съобщава СиЕнЕн-Тюрк. За кмет на Ван бе избрана Бедиа Йозгьокче Ертан, а за кмет на Сиирт - Бериван Хелен Ъшък.", "date": "2019.04.01", "title": "Само четири жени са избрани за кметици на окръжни градове в Турция"}
{"url": "https://www.24chasa.bg/novini/article/7376738", "text": "Британски съд наложи присъда от 32 месеца на Джордан Уилямс, след като бе спипан с боен арсенал на летището в Кардиф на връщане от почивка в България, съобщава Би Би Си. В багажа му митничарите открили няколко оръжия - зашеметяващ пистолет, маскиран като фенерче и огнестрелно оръжие. Той е пътувал за родния си Бери с детето и приятелката си. 23-годишният Уилямс се е признал за виновен по всички обвинения. Пред съда е казал, че купил оръжията съвсем легално в България заедно с мачете и няколко самурайски меча. На летището разказал, че е купил оръжията, за да ги сложи в колекцията си, която включва мечове на самураи и мачетета. \"Уилямс каза, че не знаел, че тези предмети са незаконни в Обединеното кралство. Той обясни, че е видял знак в магазина в България, на който пишело, че може да ги отнесе във Великобритания, ако се съхраняват в куфар\", каза прокурор по делото. \"Електрошокът, който открихме в него, беше с надпис \"полиция\". Беше напълно изряден, работещ, можеше да изстреля заряд до 7900 волта\", разкриват още разследващите. Оръжията са иззети и унищожени.", "date": "2019.04.01", "title": "32 месеца затвор за британец, купил боен арсенал от България"}
{"url": "https://www.24chasa.bg/novini/article/7376778", "text": "Подпалиха автомобила на 47-годишен мъж в монтанското село Владимирово. Tова съобщиха от областната дирекция на МВР. В нощта срещу понеделник, около 2 часа е извършен палеж на лек автомобил \"Рено Сценик\" с монтанска регистрация. Колата се намирала пред дома на 47-годишен местен жител. Вследствие на пожара са нанесени материални щети на автомобила - обгаряне предна броня, фарове, преден ляв калник, преден капак, 3 от гумите на автомобила, заден ляв стоп, както й счупени предно панорамно стъкло, част от стъкло на предна и задна лява врата, които са опушени. На място е извършен оглед. Полицаите открили в купето на автомобила следи от обгаряне по предното табло. При извършения оглед на местопроизшествието под возилото е намерена пластмасова туба, съдържаща следи от запалителна течност, която е иззета. Причините за възникването и размера на нанесените щети са в процес на изясняване.", "date": "2019.04.01", "title": "Подпалиха автомобила на мъж от Монтанско"}
{"url": "https://www.24chasa.bg/novini/article/7376785", "text": "Комисията по транспорт на Европейския парламент предвижда утре да отдели над шест часа за обсъждане на предлаганите промени в дейността на международните превозвачи. Това показва дневният ред на утрешното извънредно заседание. Пресслужбата на ЕП уточни, че се очаква да бъдат обсъдени \"над 1000\" поправки и добавки на първоначалните два законопроекта, в които са залегнали промените. Според дневния ред евродепутатите от парламентарната комисия следва да пресеят внесените допълнителни текстове, за да се улесни гласуването в пленарната зала в четвъртък. През януари транспортната комисия успя да одобри само един от трите доклада за работата на превозвачите. Миналата седмица ЕП се отказа да гласува на пленарно заседание заради големия обем на предлаганите изменения. Дори утре парламентарната комисия да не успее да приеме текстовете, гласуването им на пленарната сесия тази седмица вече е заложено в програмата на ЕП.", "date": "2019.04.01", "title": "ЕП отделя утре над 6 часа за обсъждане на пакета \"Мобилност\""}
{"url": "https://www.24chasa.bg/novini/article/7376780", "text": "Стефан С. е задържан под стража по искане на Окръжна прокуратура - Сливен. Той е обвинен за това, че на 24.01.2017 г. в Нова Загора в дома заедно с Мария К. (задържана под стража на 24.01.2017 г.) без разрешително държал хероин. Целта е била да го разпространява. Високорисково наркотично вещество е било разпределено в 98 броя хартиени пликчета. Проведеното в началото на 2017 г. разследване е установило, че Стефан С. не се намира на българска територия, поради което Окръжна прокуратура – Сливен е изготвила Европейска заповед за ареста му. Той е установен в Република Италия на 09.01.2019 г. Италианските власти са го предали за нуждите на българското правосъдие на 26.03.2019 г. Според прокурора е налице обосновано предположение за това, че Стефан С. е извършил престъплението, в което е обвинен. Представителят на държавното обвинение е категоричен, че Стефан С. може да се укрие или да извърши друго престъпление. Определението на Окръжен съд – Сливен може да бъде обжалвано пред Апелативен съд – Бургас.", "date": "2019.04.01", "title": "Италия предаде българин, разпространявал хероин"}
{"url": "https://www.24chasa.bg/novini/article/7376959", "text": "С решение на координационния комитет към механизма за свързване на Европа се отпускат 27,184 млн. евро безвъзмездна финансова помощ за проекта \"Рехабилитация, модернизация и разширение на българската преносна система - Фаза 2\" на \"Булгартрансгаз\" ЕАД, съобщиха от дружеството, цитирани от БТА. Дейностите са за рехабилитацията на два участъка от северния полупръстен на газопреносната система с обща дължина около 81 км. Това са участъците \"ОС Беглеж - КВ Дерманци - КВ Батулци - КВ Калугерово\" с дължина 58 км. и \"ОС Вълчи дол - КВ Преселка\" с дължина около 23 км., посочиха от Булгартрансгаз. Средствата са за доставка, строителство и въвеждане в експлоатация на двата участъка, както и за свързаните с това дейности по строителен надзор. С рехабилитацията на участъците ще се гарантира по-сигурен и надежден пренос на природен газ. Предвижда се дейностите по рехабилитация на участъците да се изпълняват в периода януари 2019 - юни 2022 година, допълниха от дружеството. Основната цел на проекта от общ интерес \"Рехабилитация, модернизация и разширение на българската преносна система - Фаза 2\" е адаптиране на газопреносната мрежа на \"Булгартрансгаз\" ЕАД към плановете за развитие на инфраструктурата в региона. По този начин ще се осигури техническа възможност за пренос на допълнителни количества природен газ през територията на страната, постъпващи през съществуващите и нови входни и изходни точки като интерконекторите Гърция-България, България-Сърбия, концепцията за изграждане на Газов хъб \"Балкан\", както и плановете за разширение на ПГХ \"Чирен\", пише в съобщението.", "date": "2019.04.01", "title": "\"Булгартрансгаз\" получава 55 млн. лева по европейски механизъм"}
{"url": "https://www.24chasa.bg/novini/article/7377004", "text": "Върховният съд на Малайзия осъди днес виетнамската гражданка Доан Тхи Хуонг на три години и четири месеца затвор за действия, довели до смъртта на Ким Чен-нам, полубрат на севернокорейския лидер Ким Чен-ун, предадоха световните агенции. Прокуратурата преквалифицира повдигнатото срещу виетнамката обвинение от умишлено убийство на увреждане на здравето по опасен начин. Въпреки че за подобно престъпление Доан Тхи Хуонг можеше да бъде осъдена по малайзийското законодателство на до 10 години затвор, тя получи присъда от три години и четири месеца, тъй като се призна за виновна пред съда за умишлено увреждане на здравето на Ким Чен-нам. Съдът също така реши да опрости една трета от присъдата й и да приспадне времето, прекарано от нея в затвора от февруари 2017 г. По този начина виетнамката ще може да бъде освободена от затвора през май тази година. Миналия месец малайзийският съд оправда по делото за убийството на Ким Чен-нам 26-годишната индонезийка Сити Айсях, припомня Франс прес. Полубратът на Ким Чен-ун - Ким Чен-нам, почина на 13 февруари 2017 г. на път за болницата от летището на Куала Лумпур. Според полицията преди смъртта си той се оплаквал от силен световъртеж и споменал, че някой нацапал лицето му с неизвестно вещество. Малайзийските власти съобщиха впоследствие, че вещество е било нервнопаралитичният агент Ве Екс (VX) - силно отровна отровна версия на зарина, смятан за оръжие за масово унищожение.", "date": "2019.04.01", "title": "Осъдиха виетнамка за убийството на полубрата на Ким Чен-ун"}
{"url": "https://www.24chasa.bg/novini/article/7377007", "text": "Ще направим така, че онези, които са садили и брали тютюна, да могат след четвъртък да си вземат парите. Това заяви премиерът Бойко Борисов на среща с тютюнопроизводители. „В четвъртък във фонд „Земеделие“ взимаме решението с кметовете и областните управители. Те трябва да представят списъците и да ме уверят, че всичко в тях е истина. Има инструмент, с който можем да решим проблема“, увери Бойко Борисов. Миналата седмица земеделски стопани от Североизточна България излязоха на протест заради неполучени от гръцка фирма суми за продадена продукция. Фирмата все още дължи над 1 милион лева. Стотици протестиращи блокираха главния път Шумен-Силистра в събота и заявиха, че движението няма да бъде пуснато докато при тях не дойде премиера Борисов или не получат гаранции, че ще се срещнат с него в близките дни. Пред Борисов от бранша се оплакаха също, че след като години наред са получавали сибсидии, без да бъдат облагани сега трябва да платят накуп налозите. „С данъчните проблемът е по-сложен и ще го обмислим. Може да се търси отлагане във времето“, каза Бойко Борисов.   „Знам какво ще кажат много хора, но България не е само на жълтите павета. Това са хора, които са отрудени, в тютюна, ръцете им са цял ден в калта. За какво ли не се харчат пари, както се казва, и заслужават да им се обърне внимание“, каза Борисов и уточни, че става въпрос за 1-1,5 млн. лева. „България е и тук и ако в София не го разбират, аз го разбирам много добре“, добави премиерът.   ", "date": "2019.04.01", "title": "Борисов пред тютюнопроизводителите: След четвъртък ще получите парите си (Видео)"}
{"url": "https://www.24chasa.bg/novini/article/7377031", "text": "Фатих Малкочоглу е сред новоизбраните кметове на малък град в Югоизточен Анадол - Оваджък, в състава на окръг Тунджели в Югоизточен Анадол. Малкочоглу е различен от другите кметове, които бяха избрани на изборите на 31 март в 81-милионна Турция. Той е единственият кмет, член на Турската комунистическа партия, която в миналото бе забранена в Турция. Малкочоглу, чиято кандидатура бе издигната от Турската комунистическа партия и Федерацията на социалистическите парламенти, спечели вота на 31 март, според преброените над 90 на сто бюлетини, със значителна преднина пред опонентите си от кюрдската Демократична партия на народите /ДПН/ и Републиканската народна партия. Преди това Оваджък бе управляван от кюрдската ДПН, предава БТА. Съгражданите му наричат Малкочоглу \"Башкана Комунист\" /председателят комунист/. Населението на Оваджък е от около 3200 души, предимно кюрди-алевити. Градчето си е спечелило слава с производство на биопродукти като мед, варива и млечни продукти, които по инициатива на Малкочоглу се продават в цяла Турция. Средствата от получените приходи се разпределят за нуждите на населението и общината. Малкочоглу по оригинален начин дава публичен отчет пред населението за приходите от продажбите на местните продукти и разходите. Записва ги на голям транспарант пред общината, така че да се виждат и знаят от всички.", "date": "2019.04.01", "title": "Единственият в Турция кмет комунист бе избран в град Оваджък"}
{"url": "https://www.24chasa.bg/novini/article/7376925", "text": "  Хранителните стоки ще поскъпнат средно с 2% след въвеждането на толтаксите от 16 август, стана ясно на пресконференция на регионалния министър Петя Аврамова след срещата ѝ с превозвачите. Най-малко е увеличението при цените на месото - с 0,22%, а най-голямо е при безалкохолните и минералните води - 3,89%, показват изчисленията на министерството. Билетите за автобус пък ще се увеличат в зависимост от разстоянието от 1,6 до 8,7%. Единственото намаление е от София до Перник - с 1,6 на сто. От София до Бургас например, където движението по платен път е 90%, поскъпването е 4,4%. Зам.-министърът Николай Нанков заяви, че между цените на автобусните превозвачи има и до 7 лв. разлика, а поскъпването ще е 1 лв. за билет заради толтаксата от Бургас за София за автобус с 25 пътници Министър Петя Аврамова оповести прогнозната тарифа за платеното пътуване. От 20 000 км републиканска мрежа платени ще бъдат 10 800 км, те са магистрали, първи клас пътища и някои добри второкласни и третокласни шосета. Първоначалният вариант е бил да се плаща за 16 800 км. Нанков подчерта, че общо около 30 хил. км - 10 хил. км републиканска пътна мрежа и 20 хил. км общински пътища, ще бъдат безплатни за тежкотоварния трафик. Таксуваните за изминато разстояние камиони и автобуси са разделени на камиони от 3,5 до 12 т, те са най-вече за вътрешни превози на стоки, втората категория са камиони над 12 т с 2-3 оси и третата са големите тирове над 12 т и с 3 оси. Автобусите са четвъртата категория. Втори път те са разделени по екологичен признак: в първата група са тези, които са Евро 1 и 2, втората са Евро 3 и 4, третата са Евро 5 и четвъртата са Евро 6. Таксуването е и в зависимост от това дали те се движат по магистрала и първокласен път, или по второкласни и третокласни шосета. Най-евтино за платени пътища броят пари автобусите, таксите са едни и същи и за магистрала, и за втори и трети клас шосе. Ако са най-чистите - Евро 6, таксата им е 0,049 лв. за километър, ако са стари и цапащи - Евро 1 и Евро 2, таксата е двойна - 0,098 лв. Малките камиони, които возят стоки в страната, са таксувани също най-евтино, платеното им преминаване е най-ниското в ЕС, каза министър Аврамова. И при тях е изравнено плащането за магистрала и за втори и трети клас път. Ако са стари (Евро 1 и Евро 2) ще платят 0,156 лв. на километър, и 0,078 лв., или два пъти по-малко, ако са Евро 6, тоест най-чистите. Тировете над 12 т, но с 2-3 оси ще броят по 0,456 лв., ако са Евро 1 или 2 и пътуват по магистрала или първокласен път, 0,233 лв. е толтаксата им, ако са Евро 6. Малко по-ниски са цените, ако ползват втори и трети клас шосета. Големите камиони над 12 т и над 3 оси са с най-скъпо преминаване То започва от 0,424 лв. на км за Евро 6 за втори и трети клас път и стига до 0,943 за Евро 1 и 2 по магистрала. Срещата на екипа на министерството с превозвачите, на която е бил представен проектът за тарифа, е минала по-скоро емоционално, каза министър Аврамова. Превозвачи са заявили, че 34 пъти е най-голямото поскъпване за Евро 1 и 2 на магистрала. Министър Аврамова заяви, че ще се прави ново обсъждане с превозвачите, на което може да се направи преразпределение на цените между отделните групи превозни средства. Сметките показват, че за година от толтакси се очакват да постъпят 1,160 млрд. лв. По сметки на Световната банка за поддържане на толсистемата, включително и за операторите, отиват 15% от събраните суми. Да приемем, че беше 1 април и те се шегуваха. Така коментира представянето на проекта за тарифата за толтаксите Йордан Арабаджиев, изпълнителен директор на Съюза на международните превозвачи. Той бързо направи сметка, че между Първомай и Чирпан цената на толтаксата е 42,4 ст. на километър, а за същия път в Германия се плащат 24,6 ст. Автобусите плащат 10 пъти по-малко от камионите, коментира още той. И припомня, че идеята е била замърсителят да плаща. Другата идея за въвеждането на плащането за изминат път е да се обхванат транзитните превози. Какво правят тогава 2-и и 3-и клас пътища в платената мрежа? “Ние някак сме го преглътнали, че ще има толсистема и че тя ще засегне предимно международните превозвачи. Защо тогава средният клас камиони са с такива високи такси? Не е вярно, че в държавата стоките се превозват най-вече с камиони от 3 до 12 т. А кой зарежда големите вериги? Ако не вярват на нас, да попитат спедиторите”, реагира той. Арабаджиев припомни, че по-рано са споменавани такси от 12, 20, 24 ст., докато сега те са 42 ст. за Евро 6 и 94 ст. за Евро 1 на магистрала и първи клас пътища. В момента леките автомобили не плащат, автобусите са с минимална такса и тежестта остава за товарните превози, заключи той. Помолихме ги да си оправят нещата и тогава да разговаряме, коментира Красимир Лалов, зам.-председател на Националното сдружение на българските превозвачи. На срещата с екипа, който работи по тарифата, е направена сметка, че от София до Бургас и обратно камион среден клас (над 12 т, 2-3 оси) ще зареди за 23 лв. за 100 км гориво, а ще плати между 23 и 46,5 лв. за толтакса. “Добре е, че и министърката не се взе на сериозно, иначе щеше да стане скандал”, каза още Лалов. ", "date": "2019.04.01", "title": "Храните ще поскъпнат средно с 2% заради толтаксите (обновена)"}
{"url": "https://www.24chasa.bg/novini/article/7377057", "text": "Екипът на Дирекция „Зелена система“ към Столична община започва поетапна обработка на зелените площи срещу кърлежи, комари и гризачи. Обработката ще се провежда по предварително съгласуван график и ще обхване общинските зелени площи на територията на цялата община. Извън площите, които са обхванати в графика, при постъпили сигнали от граждани, ще се предвижда и допълнителна обработка на общински зелени площи. Това съобщиха от пресцентъра на Столична община. Предстоящите за непосредствено третиране терени ще се обозначават от фирмите - изпълнители с информационни табели, в които е посочен вида обработка, вкл. използвания препарат, карантинен период, фирмата изпълнител и телефон за контакт. Задължителните годишни обработки са, както следва: трикратна обработка срещу комари, в т.ч. 1 ларвицидни през м.март-април, и при необходимост допълнителни ларвицидни през април-май и 2 имагоцидни – юни-юли, август - септември; двукратна обработка срещу кърлежи през м.април-май и август-септември; еднократна обработка срещу бълхи през м.юни-юли; двукратна обработка срещу гризачи през м. март-април и септември-октомври. График за изпълнение на обработките се публикува на официалната страница на Столична община и на видно място в районната администрация. Графиците са валидни при благоприятни климатични условия за всички обработки и при ниско (окосена) трева за кърлежите и бълхите. Обработките се извършват рано сутрин до 10.00 часа, а срещу комари късно вечерта след 20.00 часа. Специализиран контрол ще се осъществява от експерти на Столичната РЗИ.", "date": "2019.04.01", "title": "Пръскат в столичните паркове срещу кърлежи, комари и гризачи"}
{"url": "https://www.24chasa.bg/novini/article/7377070", "text": "Украинските президентски избори преминаха \"конкурентно\" и бяха добре организирани\", заяви днес Организацията за сигурност и сътрудничество в Европа (ОССЕ), която независимо наблюдаваше гласуването. \"Избирателите имаха широк избор и се явиха масово пред урните. Изборите съответстваха на световните стандарти и бяха свободни\", каза на пресконференция в Киев почетният президент на Парламентарната асамблея на ОССЕ Илкка Канерва, цитиран от ДПА и ТАСС. Той ръководеше мисията от наблюдатели на организацията, наброяваща над 50 души, предава БТА. Представителката на Германия в Парламентарната асамблея на ОССЕ и член на мисията Дорис Барнет изрази надежда, че всички участници в изборите ще признаят резултатите от първия тур, и че и вторият тур ще премине мирно и без ексцеси. \"Реалната работа (в Украйна) тепърва предстои. Има толкова много още незапочнати реформи\", посочи тя. Друг участник в мисията - Питър Тейлър, каза, че тя ще остане в Украйна до приключването на втория тур, насрочен за 21 април, за да наблюдава спазването на международните стандарти. Според изказалите се на пресконференцията отказът на Киев да допусне наблюдатели от Русия на изборите не е могъл да повлияе на резултатите от гласуването, като се има предвид необикновено големият брой наблюдатели от други страни.", "date": "2019.04.01", "title": "ОССЕ: Изборите в Украйна бяха \"свободни, конкурентни\" и \"добре организирани\""}
{"url": "https://www.24chasa.bg/novini/article/7377061", "text": "Чуждестранни лидери поздравиха турския президент Реджеп Тайип Ердоган за изборната победа на вчерашния вот за местни органи на властта, предаде Анадолската агенция, цитирана от БТА. Според неофициалните резултати Партията на справедливостта и развитието (ПСР) на Ердоган печели близо 45 на сто от гласовете. Източници от президентството на Турция съобщиха, че сред лидерите, обадили се да поздравят Ердоган, са били президентите на Азербайджан Илхам Алиев, на Сърбия Александър Вучич, на Босна и Херцеговина Милорад Додик, на Албания Еди Рама. Пакистанският премиер Имран Хан написа днес в Туитър: \"Радвам се да поздравя приятеля на Пакистан Реджеп Тайип Ердоган с още една важна победа на местните избори в Турция\". Президентът на Косово Хашим Тачи също поздрави по телефона турския лидер за успеха на партията му на изборите вчера. ПСР води на местните избори в Турция, като си осигури победа над 15 от 30 метрополии и 24 големи общини, според резултатите от тази сутрин. Кандидатите на ПСР получиха подкрепата на 44,42 процента от избирателите, побеждавайки водещата опозиционна сила - Народнорепубликанската партия, която надделя в 11 метрополии и 10 големи общини, посочва агенцията.", "date": "2019.04.01", "title": "Вучич, Тачи и Рама поздравиха Ердоган \nза изборната победа"}
