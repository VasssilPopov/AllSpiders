{"url": "https://www.24chasa.bg/novini/article/7068542", "text": "Съединените щати удължават срока, до който инвеститорите трябва да приключат сделките си с Русал, руската група Ен+ (En+) и компанията Евросибенерго. Новата крайна дата е 12 ноември тази година. Това съобщи Управлението по контрола над чуждестранните активи към финансовото министерство на САЩ, цитирано от ТАСС. Преди това американските инвеститорите имаха разрешение да правят сделки с тези компании до 23 октомври, предаде БТА. На 6 април министерството на финансите на САЩ обяви нови санкции срещу 38 физически и юридически лица от Русия, включително Рособоронекспорт, Руската финансова корпорация и Русал. Освен за намесата в изборите, Вашингтон обвинява Москва за анексирането на Крим, разпалването на насилие в Източна Украйна, подкрепата за режима в Дамаск и кибератаките. Включването в санкционния списък означава замразяване на активите в САЩ и забрана за американските граждани да правят какъвто и да било бизнес с тези компании. Първоначално финансовото министерство на САЩ даде срок до 7 май на американските инвеститори, за да се освободят от акции и дългови инструменти на всички компании в списъка, а до 5 юни - да разтрогнат договорите си с тях. След това на американските инвеститори бе разрешено да правят сделки с Русал до 23 октомври, припомня ТАСС. Групата Ен+ на Олег Дерипаска е постигнала \"съществен напредък\" за свалянето на санкциите срещу нея след 6-месечни преговори с финансовото министерство на САЩ, съобщи агенция Блумбърг, позовавайки се на Ен+, и цитирана от ТАСС. Компанията не даде подробности за преговорите, но съобщи, че предстои да се направи още много, за да бъде постигнато официално споразумение, посочва Блумбърг.", "date": "2018.09.22", "title": "САЩ удължиха срока за приключване на сделки с няколко руски компании"}
{"url": "https://www.24chasa.bg/novini/article/7068489", "text": "Турският президент Реджеп Тайип Ердоган призова турските учени в чужбина да се върнат в Турция в очевидно усилие да спре изтичането на мозъци на фона на политическите и икономическите проблеми в страната, предаде ДПА. \"Започваме кампания за връщане на учените ни хора у дома. Призовавам нашите учени по всички точки на света да се присъединят към научно-техническото движение\", каза Ердоган на традиционния международен Фест за въздухоплаване, космонавтика и технологии /Технофест/, който бе открит на новото летище в Истанбул, предава БТА. Облечен в униформа на военновъздушните сили и ескортиран от изтребители Ф16, Ердоган кацна на новото летище, за да се присъедини към събитието. \"Повечето студенти, които изпратихме да учат на Запад, се върнаха /.../ бяха мамени\", каза Ердоган. Той заяви, че държавата ще подкрепя нови проекти, особено в отбранителната промишленост. По-рано този месец бяха съобщени статистически данни, че броят на турците, напуснали страната през 2017 г., се е увеличил в сравнение с предишната година и е достигнал 253 640 души. Над половината са млади хора от градски центрове като Истанбул, Анкара и Измир.", "date": "2018.09.22", "title": "Ердоган към турските учени в чужбина: Върнете се в родината си"}
{"url": "https://www.24chasa.bg/novini/article/7068491", "text": "Русия няма да се съгласи да играе второстепенна роля в проекта за изграждане на космическа станция в лунната орбита в партньорство с американската космическа агенция НАСА. Това заяви началникът на руската космическа агенция \"Роскосмос\" Дмитрий Рогозин, цитиран от РИА Новости, предаде Асошиейтед прес. \"Роскосмос\" и НАСА се споразумяха миналата година за създаването на станцията \"Дийп спейс гейтуей\" на лунна орбита, предаде БТА. \"Русия не може да си позволи да участва в чужди проекти с второстепенна роля\", каза Рогозин. Няколко часа по-късно говорителят на пресслужбата на \"Роскосмос\" Владимир Устименко заяви, че Рогозин не е имал предвид, че Русия ще се оттегли от проекта, предаде ТАСС. Той добави, че преговорите продължават и че Русия иска сътрудничество на равни и партньорски начала.", "date": "2018.09.22", "title": "Русия: Няма да играем второстепенна роля в изграждане на космическа станция в лунната орбита"}
{"url": "https://www.24chasa.bg/novini/article/7068498", "text": "Четирима души изгубиха живота си при пожар в къща в Папендрехт, близо до Ротермадм. Две от жертвите са деца, съобщи днес холандската полиция, отбелязвайки, че работи основно по версията за умишлен палеж, предаде АФП. Жертвите са мъж и жена на възраст 32 години и техните две деца - момченце на четири години и момиченце на шест години, уточни в комюнике ротердамската полиция, предаде БТА. По телата на четири жертви е имало следи от насилие, уточниха холандските власти. Пожарът, който бързо е бил овладян, избухнал днес предиобед в къща в град Папендрехт, в западната част на Холандия. Тази поредна драма става два дни след смъртта на четири деца при сблъсък между влак и триколесен товарен велосипед. Този трагичен инцидент разтърси Холандия, отбелязва АФП.", "date": "2018.09.22", "title": "Четирима, сред които 2 деца, загинаха при пожар в холандския град Папендрехт"}
{"url": "https://www.24chasa.bg/novini/article/7068500", "text": "Младите шофьори – само с придружител на пътя и без право да возят пътници през нощта. Това са само част от предложенията за поправки в изцяло новото законодателство за пътното движение. До края на септември вътрешното, транспортното и регионалното министерство трябва да са готови с новите текстове, предаде  . Опитните водачи да остават без книжка при три нарушения, направени за 2 години – това е едно от предложенията за промяна. Те ще губят контролните си точки и ще трябва отново да се явяват на изпит при следите провинения на пътя: минаване на червено, недаване на предимство на пешеходна пътека, влизане в насрещното, шофиране в аварийната лента или с над 50 километра в час в населените места и разбира се – сядане зад волана с алкохол и наркотици. При младите шофьори за първи път се въвежда задължителен придружител през първите 6 месеца след взимането на книжка. Ще им е забранено да возят пътници от 22 ч. до 6 сутринта и няма да имат право да карат мощни коли.", "date": "2018.09.22", "title": "Предложение: Младите шофьори – само с придружител на пътя"}
{"url": "https://www.24chasa.bg/novini/article/7068513", "text": "Петиция-протест срещу \"одържавяването на царските домове в България\" се разпространява в социалните мрежи. Тя е организирана от национален клуб \"Българска корона\" и вече е подписана от 140 души. Целта й е да събере подкрепа за цар Симеон срещу решението на Софийския градски съд, че дворецът \"Врана\" не е негов, а на държавата. Сред подписалите я са бившият зам.-министър на финансите в кабинета \"Сакскобургготски\" Илия Лингорски, бившите царски депутати Нина Радева, Анелия Атанасова, Владимир Дончев, Деница Димитрова, парламентарният секретар на Симеон като премиер Гадар Хачикян, бившият жълт общински съветник в столицата Кирил Арсов и др. Ето пълния текст на петицията: \"Домовете наследени и стопанисвани от Н.В. Симеон II, са били изградени с частни средства. За пример - Официалните държавни резиденции като тази в Евксиноград на Северното черноморие и двореца в Центъра на София никога не са били обект на обсъждане на собствеността. Българският монарх е получавал официално сума-възнаграждение за изпълнението на служебните му задължения към държавата, както всеки друг служител и това се нарича Цивилна листа. Освен това българските монарси са имали и свои лични средства, които са наследени от техни роднини. Още повече на фона на всичките и постоянни скандали с незаконно строителство не само на вили, заведения и хотели, но и на цели селища и застрояването на Черноморското краебрежие, тази атака на Държавата срещу частната собственост е абсурдна и дава негативни съобщения на своите граждани и сигурността на тяхната собственост и права. За пример даваме другия възможен поглед върху ситуацията - в Черна гора са разписани правата, задълженията и собствеността на своите владетели, които помагат в дипломатическите мисии и са официални лица. Няма ли да е добре за България да имаме официален дипломатически представител, който е разпознаваем и уважаван в цяла Европа и дори Света? Който е на \"ти\" с големите, поради образование, потекло, качества и дори роднинство, а не обратното? (Само за сравнение - проверете в google колко изцепки имат американските президенти с английската кралица Елизабет II, поради непознаването им на етикет, липса на такт и тн.)\".", "date": "2018.09.22", "title": "Петиция в социалните мрежи събира подкрепа за царя за \"Врана\""}
{"url": "https://www.24chasa.bg/novini/article/7068508", "text": "Двама от задържаните за обира на Роженския манастир остават в ареста, реши съдът в Пловдив. Това са 44-годишният адвокат Стефан Матеев и 21-годишният обвиняем, който работи в Кипър и за него има предпоставка, че може да се укрие, предаде  . Непълнолетните, на 16 и 17 г., са с мярка под надзор на инспектор от детска педагогическа стая. 44-годишният адвокат Стефан Матеев ръководел обирджиите на Роженския манастир, смятат от прокуратурата. Според прокуратурата Матеев дал тиксо на останалите, с което да вържат свещеника. Днес Върховният касационен съд определи делата и мерките на задържаните за нападението в Роженския манастир да се гледат от Районен съд – Пловдив.", "date": "2018.09.22", "title": "Двама от вандалите в Роженския манастир остават в ареста, непълнолетните - в детска педагогическа стая"}
{"url": "https://www.24chasa.bg/novini/article/7068523", "text": "В запис, предизвикал днес скандал в Италия, говорителят на премиера на страната заплашва с \"мега вендета\" служителите на финансовото министерство, предадоха Франс прес и Ройтерс. \"Ако те не намерят пари за гражданския доход, ние в Ем5Ес (Движението \"Пет звезди\") ще посветим цялата 2019-а на прогонването на куп хора от финансовото министерство\", заявява Роко Казалино, говорител на премиера Джузепе Конте, в запис от 2 минути, разпространен от редица италиански медии, предава БТА. Казалино очевидно говори в бар с журналист, когото моли да припише тези думи на \"парламентарен източник\" и споменава \"мега вендета\", която ще бъде извършена срещу тези боклуци от министерството. Той обяснява, че в министерството, служители наети от десетилетия, отказват да намерят \"тези 10 милиарда\" евро, които се необходими, за да се въведе гражданският доход. Движението \"Пет звезди\" държи това негово основно предизборно обещание да бъде заложено в бюджет 2019-а, но крайно дясната \"Лига\" настоява за силно намаляване на данъците. Министърът на финансите Джовани Триа предупреждава, че може да се стигне до още по-силно увеличаване на и без това вече огромния държавен дълг на страната. Антисистемното движение \"Пет звезди\" иска да въведе граждански доход, който предполага на всеки италианец да са гарантирани поне 780 евро месечно. Записът с острото изказване на Казалино предизвика истински гняв в Италия, където и дясната, и лявата опозиция поискаха оставката на говорителя на премиера. Казалино заклейми в медиите \"нарушаването на най-елементарните правила\", а Конте потвърди в комюнике доверието си към него.", "date": "2018.09.22", "title": "Говорител на италианския премиер заплашил финансовото министерство с \"мега вендета\""}
{"url": "https://www.24chasa.bg/novini/article/7068526", "text": "Няколко хиляди души демонстрираха днес по улиците на Варшава с настояване за по-високи почасови ставки и намаляване на работното време, предаде ДПА, като се позова на полската агенция ПАП. Проявата, свикана от Общополското сдружение на профсъюзите, бе под мотото \"Стига!\". Организаторите казаха, че участниците са били около 20 хиляди, предава БТА. Синдикатите настояват за повишаване на минималната надница и за 35-часова работна седмица. Преди десетина дни правителството на премиера Матеуш Моравецки реши да повиши минималната почасова ставка от 13,70 до 14,70 злоти (около 4 долара).", "date": "2018.09.22", "title": "Хиляди протестираха във Варшава, искат по-високи заплати и по-кратко работно време"}
{"url": "https://www.24chasa.bg/novini/article/7068428", "text": "Председателката на третата по големина партия в Албания - Социалистическото движение за интеграция, Моника Круемади отправи сериозни обвинения - тя каза, че парите от канабиса, който според нея се отглежда из цяла Албания, отиват в джоба на премиера Еди Рама или на международните представители, които мълчат за тази престъпност, предаде агенция МИА. \"Село Лазарат, което бе наречено фабрика за марихуана, беше унищожено и е много добре, че беше унищожено, но сега цяла Албания се превърна в Лазарат. Къде отиват всички тези пари от канабиса? Тъй като бедността нарасна, те не отиват у гражданите. Следователно или ги взима Еди Рама, или международните представители, които мълчат и не казват нищо за тази ситуация\", каза Круемади в предаване за тиранската телевизия Топ ченъл, предаде БТА. Според нея \"престъпността гледа на политиката като средство за контрол на системата\", а \"политиката вече е ратай на престъпността\". \"Престъпниците трябва да отиват в затвора, а не да бъдат отстранени от политиката и да печелят търгове. Чуваме, че издирвани престъпници предизвикват побоища по клубове, но няма никакво съобщение за това. Политката вече е ратай на прстъпността. Престъпниците са в държавните кабинети. Не само те, а и техните приятелки, сестри или съпруги\", каза Моника Круемади. Тя добави, че в нейната политическа кариера единствено премиерът Еди Рама е виждан с престъпници. В същото интервю тя каза, че ако има 92 депутати, ще освободи съпруга си Илир Мета от поста му на президент на страната, тъй като придавал сила на лидера на престъпността Еди Рама.", "date": "2018.09.22", "title": "Опозицията в Албания: Парите от наркотиците отиват в джоба на премиера Еди Рама"}
{"url": "https://www.24chasa.bg/novini/article/7068457", "text": "Президентът на босненската Република Сръбска Милорад Додик оцени като успешна вчерашната визита на руския външен министър Сергей Лавров в Република Сръбска и каза, че това е началото на диалог, който ще продължи след седмица в Москва с руския президент Владимир Путин, съобщава белградският вестник \"Блиц\". \"Лавров потвърди, че ние защитаваме Дейтънското споразумение, а други го рушат, пък искат да обвинят нас, че ние го рушим. Ние рушим тяхното намерение да рушат Дейтънското споразумение\", каза Додик пред журналисти в Баня Лука, предава БТА. Той напомни, че преди малко повече от година Лавров му казал в Москва, че ще дойде в Баня Лука, когато се създадат условия за освещаване на основите на руско-сръбския храм и културния център. Според Додик Лавров по формални причини е минал през Сараево, а главната му цел е била Баня Лука, столицата на Република Сръбска.", "date": "2018.09.22", "title": "Милорад Додик и Путин се срещат в Москва след седмица"}
{"url": "https://www.24chasa.bg/novini/article/7068459", "text": "САЩ започнаха изграждането на част от граничната стена на президента Доналд Тръмп в щата Тексас, чиято цел е да намали нелегалната имиграция, която той нарече „сериозна заплаха за сигурността”, съобщава АФП. Съоръжението ще се простира на 6 километра по дългата близо 3200 километра граница с Мексико. Новата отсечка ще замени оградата от бодлива тел, разделяща Ел Пасо, щата Текас, от Сиудад Хуарес, Мексико, предава  . Оградата ще е с височина от близо 5,5 метра и ще бъде изградено от стоманени колони и мрежа, което ще позволи на патрулиращите граничари да виждат през нея и ще е доста по-сигурно и здраво. Проектът на стойност 22 милиона долара ще бъде приключен за седем месеца.", "date": "2018.09.22", "title": "САЩ започнаха изграждането на стената по границата с Мексико"}
{"url": "https://www.24chasa.bg/novini/article/7068461", "text": "Върховният апелативен съд в Египет отхвърли днес жалби от бившия президент Хосни Мубарак и двама негови синове с искания да отмени присъдите им по обвинения в корупция, предаде Асошиейтед прес. Решението на Касационния съд, който е последна инстанция за обжалването на криминални дела, лишава от надежда Гамал Мубарак, смятан навремето за приемник на баща си, да се кандидатира за държавен пост, предаде БТА. Мубарак старши и двамата му синове получиха присъди от по три години затвор използвани за ремонти на техни частни резиденции. През 2015 г. синовете бяха освободени след излежаване на срока, а баща им излезе на свобода миналата година. Двамата синове на Мубарак са подсъдими по друго дело за търговия с вътрешна информация. Те са на свобода под гаранция, припомни АП.", "date": "2018.09.22", "title": "Потвърдиха присъдите на бившия египетски президент и двамата му синове (Видео)"}
{"url": "https://www.24chasa.bg/novini/article/7068469", "text": "Двадесет и девет души загинаха днес в атентат, извършен тази сутрин по време на военен парад в иранския град Ахваз, предаде Франс прес. \"Двадесет и девет мъченици и 57 ранени има до момента при този терористичен акт\", съобщи обществената арабскоезична телевизия \"Ал Алам\". Тя цитира депутата Моджаба Золнури, член на парламентарната комисия по националната сигурност и външните работи. Досега се съобщаваше за 24 загинали, предаде БТА. Иранският президент Хасан Рохани заяви в комюнике след атаката, че \"отговорът на Ислямската република дори срещу най-малката заплаха ще бъде страшен\". Рохани поднесе съболезнования на роднините и близките на жертвите от терористичното нападение. Руският президент Владимир Путин изрази съболезнования на иранския си колега и добави, че Москва е готова да подкрепи Иран в борбата срещу тероризма, предаде РИА Новости, цитирана от Ройтерс.", "date": "2018.09.22", "title": "28 станаха жертвите на атентата в Ахваз, 57 са ранени"}
{"url": "https://www.24chasa.bg/novini/article/7068472", "text": "Синът на плажен концесионер от Свети Влас е бил открит обесен тази сутрин в района на \"Малкия плаж\", съобщиха за \"24 часа\" източници от полицията.  22-годишният младеж е открит от случайни минувачи на дърво край плажната ивица. От пресцентъра на ОДМВР-Бургас потвърдиха пред наш реппортер за инцидента, но отказаха подробности. По неофициални данни по тялото на момчето няма открити следи от насилие и се касае за самоубийство. Причината най-вероятно е личен мотив, смятат разследващи. Тялото е откарано за аутопсия в съдебна медицина на УМБАЛ-Бургас. Бащата на починалото момче е известен местен предприемач, който от години стопанисва плажове по Южното Черноморие.", "date": "2018.09.22", "title": "Синът на плажен концесионер - открит обесен в Свети Влас"}
{"url": "https://www.24chasa.bg/novini/article/7068474", "text": "Президентът на Косово Хашим Тачи би открил посолство на Косово в Йерусалим в замяна за признаване на Косово от Израел, според вестник \"Джерусалем пост\", който се позовава на прищинската агенция Косовапрес. Тачи казал това в интервю снощи за телевизия Визион плюс в Албания, предаде БТА. \"Ако Израел признае Косово, аз бих открил посолство в Йерусалим\", е цитиран да казва Тачи. Информацията е публкувана и в други израелски медии. Във връзка с решението на президента Доналд Тръмп да премести американското посолство от Тел Авив в Йерусалим косовският президент казал, че \"Косово никога не би гласувало против американските интереси\". \"Отношенията на Република Косово със САЩ са отлични. Срещнах се с президента Тръмп и подходът му към нас е същият, какъвто беше и този на предишния президент. Подкрепата на САЩ за бъдещето на Косово е стопроцентова\", казал Тачи.", "date": "2018.09.22", "title": "\"Джерусалем пост\": Тачи би открил посолство в Йерусалим, ако Израел признае Косово"}
{"url": "https://www.24chasa.bg/novini/article/7068357", "text": "Жителите на Босилеград са разтревожени поради серия самоубийства през последните 14 дни, на живота си през тези две седмици посегнаха четирима души, съобщава белградският вестник \"Блиц\". Ситуацията е тревожна, тъй като през последните 100 години не се е случвало за един месец да се самоубият една жена и трима мъже, предава БТА. Тъжен е граничният град, в който живее предимно българско население, заради самоубийството на 52-годишната Стойна, 70-годишния Радко, 26-годишния Илия и 64-годишния Славчо. Социална безнадеждност и изолираността от членовете на семейството си посочва в прощалното си писмо Стойна, която е прекратила живота си с голяма доза лекарства. Когато разбрал, че има тумор в мозъка, бившият шофьор на автобус Радко В. от село Рибарче се застрелял в главаа с пистолет, с който животните се убиват в кланиците, пише \"Блиц\". Загадка е смъртта на студента по право в Ниш Илия К., който се самоуби с изстрел от пистолета на баща си в семейната им къща в Босилеград на 18 септември. Дори най-възрастните жители на Босилеград не помнят толкова масово и тъжно погребение. По суров начин от безнадеждността избяга и работникът Славчо Й. от Босилеград, който неотдавна се отрови със солна киселина. Предполага се, че се е самоубил заради тежката болест на жена си.", "date": "2018.09.22", "title": "Серия самоубийства в Босилеград потопиха града в траур"}
{"url": "https://www.24chasa.bg/novini/article/7068369", "text": "Писмени заповеди за запечатването на трите фабрики и данъчните складове на \"Винпром Карнобат\" са предоставени на членове на Управителния съвет на фирмата. Това каза пред журналисти в Карнобат директорът на Митница-Бургас Валери Стефанов, цитиран от БТА. Той информира, че с писмена заповед са извършени оперативни действия по митнически контрол на складове на територията на карнобатските села Церковски и село Венец. В резултат на проверките по спазване на данъчното законодателство са установени много тежки административни нарушения, а за някои от тях има данни за извършени престъпления, за което е сезирана съответната компетентна институция, добави Стефанов. Той поясни, че за действията на митническите служители за всяка проверка във всеки един склад има протоколи. Проверките се извършват в присъствието на служители на складовете и те са подписали протоколите. Там са изложени ясни констатации и факти за нарушенията. Протоколите са разписани и приети от управителите на фирмата. Стефанов поясни, че в резултат на нарушенията се наложило запечатването на обектите в срок от 48 часа. Всички тези действията на митническата администрация са обжалваеми по съответния ред. Даден е достъп на технически лица да имат постоянно присъствие за да не се допуснат аварии в завода и по изключение е разрешено продукцията с грозде, която е договорена за изкупуване да влиза безпрепятствено в завода.", "date": "2018.09.22", "title": "Шефът на Митница-Бургас: За запечатването на винзавода има писмени заповеди"}
{"url": "https://www.24chasa.bg/novini/article/7068376", "text": "Албанската полиция разби опасна криминална банда, заподозряна за няколко тежки престъпления, извършени през последните месеци в северния град Шкодра, предаде агенция МИА. Арестувани са 11 членове на групата \"Байри\", издирват се още двама, предава БТА. Повечето са арестувани в Албания и няколко - в Холандия. Арестите последваха след като вчера полицията арестува в Тирана Енвер Байри, смятан за лидер на групата. Бандата е заподозряна за две убийства в Шкодра, няколко опита за убийство и рекет на някорко души, които били изнудвани за големи суми пари. В сътрудничество с други банди групата Байри търгувала и с наркотици в европейските страни и инвестирала спечелените средства в Албания. Полицията заловила и оръжие. Конфискуван е недвижим имот, хотел и ресторант във Велипое, северозападна Албания, за които има подозрения, че са построени със средства от престъпна дейност. През последните няколко месеца в Шкодра бяха извършени шест убийства, двама души се смятат за изчезнали, регистрирани са и няколко случая на отвличане с цел откуп.", "date": "2018.09.22", "title": "Албанската полиция разби опасна криминална банда"}
{"url": "https://www.24chasa.bg/novini/article/7068392", "text": "Пакистанският премиер Имран Хан нарече днес Индия \"арогантна\", след като тя отмени първата среща на високо равнище от години, предаде Ройтерс. Става дума за среща между външните министри на двете страни в кулоарите на сесията на Общото събрание на ООН в Ню Йорк, посочва Франс прес. Новият пакистански премиер предложи неотдавна на индийския си колега Нарендра Моди да възобновят преговорите между двете страни, предава БТА. В акаунта си в Туитър бившият шампион по крикет изрази разочарованието си от високомерния отрицателен отговор на Индия на предложението му за подновяване на мирния диалог. \"През целия си живот се натъквам на дребнави хора, заемащи високи постове, лишени от далновидност, за да видят по-широката картина\", написа той. Вчера индийската дипломация съобщи, че се отказва от разговори между външната министърка Сушма Сварадж и пакистанския й колега Шах Махмуд Куреши, критикувайки \"демоничния план на Пакистан\", който, според Делхи, показва \"истинското лице\" на Имран Хан\". Индийското външно министерство заяви, че решението му е протест срещу убийството на членове на индийските сили за сигурност в Кашмир, а също и срещу появили се пакистански пощенски марки, които според Делхи \"прославят\" сепаратиста Бурхан Уани, убит миналата година от индийските сили в спорния район в Хималаите. Пакистан определи аргументите, изтъкнати от Индия, като извинения за избягването на преговори преди националните избори догодина. Пакистанският външен министър каза, че е изненадан и разочарован от индийското решение. \"Индия за пореден път показа, че е по-заинтересована от вътрешната си политика, отколкото от регионалния мир и стабилност\", отбеляза той. Запитан дали Пакистан би протегнал отново ръка на Индия, Куреши отговори: \"Не, ние искаме преговори при достойни условия\".", "date": "2018.09.22", "title": "Пакистан обвини Индия в арогантност заради анулирана двустранна среща"}
{"url": "https://www.24chasa.bg/novini/article/7068396", "text": "Македонската агенция МИА опроверга информация на гръцкия вестник \"Катимерини\" за намеса на гръцкия премиер Алексис Ципрас, от Атина или от когото и да е за внасянето на корекция в интервю на македонския премиер Зоран Заев. В интервю за МИА, дадено във Вашингтон след срещата с вицепрезидента Майк Пенс, според \"Катимерини\" Заев заявил: \"Северната част от Гърция е Гърция, западната част на България е България. Това е нашата Македония и на света няма да има друга\", предаде БТА. Според вестника по-късно, след намеса на Атина, МИА цялостно променила цитата. \"Всички знаем, че днес част от геополитическия регион на Македония е в Гърция, част е в България, а северната част е в нашата страна. Никой никога няма да се опита да отрича нашата Македония. Определението \"северна\" прави разлика и потвърждаваме, че има региони в България и Гърция, които се наричат Македония\", пише \"Катимерини\". След извършена проверка МИА съобщава, че е установено, че са направени погрешни интерпретации, за което веднага е направена корекция и коригираното изявление е разпространено до обществеността.", "date": "2018.09.22", "title": "Агенция МИА: Няма натиск от Атина за нанеси корекции в интервю на Заев"}
{"url": "https://www.24chasa.bg/novini/article/7067476", "text": "Според правилата на Евростат в една и съща година – 2021 г., преброяване на населението и жилищния фонд се провежда във всяка страна членка. Тъй като отговорът на въпроса за националността на всеки преброен е задължителен, това е един от шансовете да се разбере колко точно българи живеят в чужбина в момента. Когато се говори за българите в чужбина, в публичното пространство се споменават най-различни числа, които рядко почиват на официални данни. Чуждите статистики например показват, че за последните 30 години Но първо – става въпрос само за хората, които са българи по националност. Потомците на българите, заселили се в чужбина сега, едва ли ще имат отметка “българин” в личните си документи, както не се водят българи и потомците на хора, емигрирали преди десетилетия. И второ – тези данни са само за ЕС. Резултатите от преброяванията в държави от други континенти рядко достигат до България. Затова някои политици си позволяват да говорят за 11, дори за 15 милиона българи по света, но няма кой да ги опровергае с достоверни данни. Според НСИ например за същите тези 30 години – между 1984 и 2016 г., И според изчисленията излиза, че 52% от намалението на населението на страната през този период се дължи на отрицателния естествен прираст, а другите 48% - на нетната емиграция. Нетна емиграция е броят на хората, който се получава, като от напускащите страната се изваждат тези, които се завръщат в нея. Според последния годишник на НСИ, който е за 2017 г., броят на напусналите България през тази година е бил 35 хил. души, а броят на завръщащите се – 25 хил. души. Т.е. През последните години тя непрекъснато намалява и според много специалисти скоро ще се стигне до момента, в който ще стане нула. “Въпрос на хипотези е, но ако говоря като експерт, а не като председател на НСИ, очаквам в близките години този баланс да стане положителен. Т.е. Може би ще стане в рамките на около 5 години”, каза пред “24 часа” председателят на НСИ Сергей Цветарски. Това е реално да се случи според него, защото зависи изцяло от мерки, които политиците могат да вземат, например да направят страната по-привлекателна за живеене и това да продължи достатъчно дълго време. Много по-трудно е според Цветарски да се управлява раждаемостта, която си е лично решение на човека и никой не може да оказва влияние върху нея. Колкото до самата раждаемост, около нея също има много митове. По-ниска от сегашната раждаемост в България според данните е имало през 1997 г. Тогава е достигнато дъното на кризата и българите по всяка вероятност са реагирали с временното отлагане на тези лични планове. След 2000 г. раждаемостта започна да се повишава и от 1,2 промила през 1997 г. сега вече е 1,6 промила. Но въпреки всичко естественият прираст продължава да е отрицателен, тъй като смъртността е по-висока.", "date": "2018.09.22", "title": "Близо 2 млн. души напуснали България за последните 30 г."}
{"url": "https://www.24chasa.bg/novini/article/7068404", "text": "През октомври Съединените щати ще се включат по-активно в посредничеството между Белград и Прищина в преговорите за решаване на косовския въпрос. Чрез шатъл дипломация те ще разговарят с най-високопоставените представители на Белград и Прищина, ще посещават двата града и ще \"насочват хода на преговорите\", пише белградсккият вестник \"Данас\", като се позовава на дипломатически източници във Вашингтон. Източниците уточняват, че САЩ чакат да приключи референдумът в Македония за името на страната на 30 септември и след това ще засилят активността си, предаде БТА. Същите източници посочват, че целта на шатъл дипломацията е да се сближат позициите на Белград и Прищина, за да се стигне до рамков текст на споразумението за Косово, за да може окончателният документ да бъде подписан през пролетта на 2019 г. Очаква се дотогава и президентите на Сърбия и Косово Александър Вучич и Хашим Тачи да успеят да осигурят пълна подкрепа за споразумението на своите правителства и парламенти, както и в сръбската и косовската общественост да се създаде климат за подкрепа на разграничаването и окончателното споразумение, посочват дипломатите за \"Данас\". Те подчертават, че САЩ са поели задължението да осигурят подкрепата на всички ключови западни съюзници за бъдещия договор на Вучич и Тачи, преди всичко на Германия, Великобритания и Франция. Диломатите все пак уточняват, че официално Брюксел остава посредник в преговорите между Белград и Прищина.", "date": "2018.09.22", "title": "САЩ се включват по-активно в преговорите \nмежду Белград и Прищина"}
{"url": "https://www.24chasa.bg/novini/article/7068407", "text": "Хиляди хора демонстрираха днес в различни градове на Русия в знак на протест срещу плановете на правителството да повиши пенсионната възраст с пет години, предаде Асошиейтед прес. Проявата в Москва, организирана от Комунистическата партия и други леви организации, се състоя с разрешението на властите. Лидерът на руските комунисти Генадий Зюганов призова управляващите да се откажат от намеренията си и да преразпределят ресурсите, за да не се налага повишаване на възрастта за право на пенсия. \"Те продължават да бъркат в джобовете ви\", заяви той пред митинга, над който се развяваха много червени знамена, предаде БТА. Подобни протести се състояха в много градове във всичките 11 времеви зони на Руската федерация, като повечето от тях бяха разрешени от властите. Решението на правителство да повиши пенсионната възраст до 65 за мъжете и 60 за жените разгневи широк кръг руснаци с различни политически убеждения. По-възрастните се опасяват, че няма да доживеят до пенсия, а по-младите - че ако старите останат по-дълго активни, това ще намали шансовете им да си намерят работа. Планираната пенсионна реформа понижи рейтинга на президента Владимир Путин. Той предложи някои отстъпки, но заяви, че повишаване на пенсионната възраст трябва да има, защото иначе средната продължителност на живота в Русия ще изтощи пенсионните фондове.", "date": "2018.09.22", "title": "Хиляди протестираха в Русия срещу повишаването на пенсионната възраст"}
{"url": "https://www.24chasa.bg/novini/article/7068416", "text": "Започна наддаването между американските медийни гиганти \"Комкаст\" (Comcast) и \"Фокс\" (Fox) за купуването на телевизионната компания \"Скай\" (Sky), съобщи Франс прес. Със своите 23 милиона абонати, \"Скай\" е един от най-големите телевизионни оператори в Европа, предаде БТА. За момента офертата на \"Комкаст\" е 14,75 британски лири за акция, което оценява компания на общо 26 милиарда лири. \"Фокс\" предлага 14 лири на акция, което прави пазарната капитализация на \"Скай\" 24,5 милиарда. Системата за търга бе определена от регулатора, отговарящ за купуването на предприятия в Обединеното кралство. След като бъдат публикувани окончателните оферти, акционерите на \"Скай\" ще имат няколко дни да решат коя от тях е най-атрактивна. Придобиването на британската телевизионна компания ще е силен коз за традиционни играчи като \"Комкаст\" и \"Фокс\" в битката им с новаците в сферата на онлайн видеото като \"Нетфликс\" (Netflix) и \"Амазон\" (Amazon).", "date": "2018.09.22", "title": "Започна наддаването за купуването на британската телевизионна компания \"Скай\""}
{"url": "https://www.24chasa.bg/novini/article/7068476", "text": "С тържествена заря-проверка по случай 110 години от провъзгласяването на Независимостта на България завърши празникът във Велико Търново. Сред присъстващите са председателят на Народното събрание Цвета Караянчева, председателят на ПГ на ГЕРБ Цветан Цветанов и редица депутати. \"Държавният глава, правителството и народът действат в съзвучие. Съединието, независимост, сила - това са ключиви думи. Това е урокът на историята, който ние всички трябва да научим. Вечна и светла памет на българските герои\". Това каза в словото си за празника кметът на Велико Търново Даниел Панов. \"Днес и всеки ден трябва да сме горди, че сме българи. За да успеем трябва да помним миналото. И най-важното трябва да сме единни за една по-добра България, за едно по-добро бъдеще на нашите деца\", завърши той. \"Днес празнуваме 110 години от онзи исторически акт, който възвести на цяла Европа, че отвъд Дунава се случва едно свято дело, васалното княжество България отмята срамния Берлински договор и българският народ застава в семейството на цивилизованите народи. На картата на Европа възниква една нова държава, но не разкъсана от великите сили, а единна и обединена, посочи в словото си във Велико Търново председателят на Народното събрание Цвета Караянчева, цитирана от БТА. \"Говорим за национално обединение, за балканска солидарност, за защитени европейски граници, но в основата на всичко е българският народ, който иска свобода, справедливост и спокойствие, и ние, като политици и като граждани сме длъжни да му го дадем\", подчерта Караянчева. Тя посочи, че на народа не са нужни демагози, морални съдници, а лидери със силна воля и здрав ум. На площад \"Цар Асен\" във Велико Търново, председателят на Народното събрание Цвета Караянчева се поклони пред българското знаме и поздрави представителните роти на Националния Военен университет \"Васил Левски\" по време на тържествената заря -проверка пред крепостта \"Царевец\".", "date": "2018.09.22", "title": "С тържествена заря за Независимостта завърши празникът във Велико Търново (Снимки)"}
{"url": "https://www.24chasa.bg/novini/article/7068479", "text": "Двадесет и пет годишен моторист загина на пътя между Карлово и Сопот, съобщиха от пресцентъра на ОД на МВР. По първоначални данни той пътувал с мотоциклет \"Сузуки\" към Сопот и срещу него лек автомобил \"Тойота\" с 35-годишна шофьорка предприел ляв завой и му отнел предимството. При удара мотористът паднал на пътното платно и бил прегазен от движещ се след автомобила бус \"Ивеко\" с 61-годишен водач. Шофьорите са тествани с дрегер, резултатите са отрицателни. В момента тече оглед и движението се регулира, посочват от полицията.", "date": "2018.09.22", "title": "25-годишен моторист загина на пътя Карлово - Сопот, бус го прегази"}
{"url": "https://www.24chasa.bg/novini/article/7068487", "text": "Броят на загиналите при потъването на ферибот в езерото Виктория в Танзания достигна 209 души, предаде ДПА. Спасителните екипи продължават да намират тела на загинали, съобщи транспортният министър Исак Камвелве. По негова информация днес е бил намерен оцелял човек, два дни след инцидента, предава БТА. Първоначалните разследвания показват, че причина за потъването на плавателния съд е претоварване. Правителството на Танзания ще предостави като компенсация близо 500 000 шилинга (220 щатски долара) на всяко семейство, загубило свои роднини при произшествието.", "date": "2018.09.22", "title": "209 са вече жертвите на потъналия ферибот в Танзания"}
{"url": "https://www.24chasa.bg/novini/article/7068326", "text": "Председателят на ПГ на ГЕРБ и зам.-председател на партията Цветан Цветанов присъства днес на откриването на реставрирания Багрилов надпис във Велико Търново. На откриването присъстваха още кметът на Велико Търново Даниел Панов, евродепутатът от ГЕРБ/ЕНП Ева Майдел, депутатът от ГЕРБ-Велико Търново Станислава Стоянова и председателят на Общински съвет – Велико Търново Венцислав Спирдонов, както и много жители и гости на старопрестолно Търново. Това съобщиха от пресцентъра на ПП ГЕРБ. Десет години след провъзгласяването на българската Независимост, върху скала в подножието на хълма Света гора били изписани паметните слова: \"Българино, помни, че ти, въ царуването на НВ. Фердинанд Първи царъ на българите се бори юнашки и освободи Македония на 29 -XI-1915 г., а Добруджа на 4-I-1917 г.\". Така нареченият Багрилов надпис бил изсечен по идея на великотърновския общественик Димитър Багрилов, за да напомня на бъдещите поколения за тези събития, но и като израз на стремежа за обединение на всички български земи. Буквите били заличени през 50-те години по време на социалистическия режим. Точно 100 години след неговата поява, заличеният надпис бе възстановен по инициатива на Ротари клуб – Велико Търново и с дарения от родолюбиви граждани. „С възстановяването на паметника се отстрани една гигантска несправедливост и поругаване на нашето достойнство като нация. Този надпис е изключително знаков, тъй като той свързва независимостта и идеята за национално обединение. Войните за национално обединение, и особено първата световна война, която по вина на комунистическия режим беше изтикана някъде жестоко в периферията на нашата памет, е всъщност най-благородната война, водена от нашия народ в цялата ни история и тя неслучайно е наречена от нашите прадеди отечествена война. Неслучайно и в този надпис е казано, че ние тогава сме освободили поробените части на отечеството – Македония и Добруджа”, каза при откриването историкът проф. Пламен Павлов, преподавател във Великотърновския университет. По-рано в старата ни столица Цветанов бе част от официалните прояви по повод 110-ата годишнина от провъзгласяването на българската Независимост. Рано сутринта той присъства на празничната Света литургия, която по традиция бе отслужена в църквата „Свети 40 мъченици“. В двора на църквата председателят на ПГ на ГЕРБ изслуша изчитането на Манифеста на Независимостта, присъства на освещаването на бойните знамена и положи цветя на гроба на цар Калоян. След това тържествата се пренесоха на крепостта Царевец, където с военен ритуал бе издигнат националният трибагреник и жители и гости на Велико Търново, сред които и Цветанов, поднесоха венци пред Пирамидата на Независимостта. По-късно зам.-председателят на ГЕРБ се включи и в общоградското празнично шествие, което премина от крепостта Царевец до паметника „Майка България” в центъра на Велико Търново. „Радостен съм, че градът отново е препълнен с хора, стекли се за националните чествания на българската Независимост. За пореден път имах възможността да разговарям с множество жители и гости на старата столица, която е център на събитията, и да ги поздравя лично по случай празника“, сподели Цветанов. Официалната празнична програма в Деня на Независимостта ще завърши в 19.30 часа с тържествена заря проверка на площад „Цар Асен І”.", "date": "2018.09.22", "title": "Цветанов във Велико Търново: Радостен съм, че градът отново е препълнен с хора"}
{"url": "https://www.24chasa.bg/novini/article/7068293", "text": "Коалиционните партньори в гръцкото правителство Алексис Ципрас и Панос Каменос ще разговарят отново през март догодина за \"договора от Преспа\" с Р Македония. Това е било тема на срещата между гръцкия премиер и министъра на отбраната, съобщи гръцката агенция АНА-МПА, цитирана от МИА и БТА. За срещата няма официални информации. АНА-МПА, която се позовава на правителствени източници, пише, че Ципрас и Каменос се съгласили, че в този момент най-важно за страната е единството и политическата стабилност. Те разговаряли за икономиката и за договора от Преспа. Каменос, който е и лидер на партията \"Независими гърци\", заплаши по-рано този месец, че ще оттегли всичките си министри и доверието в правителството преди \"договорът от Преспа\" да пристигне в гръцкия парламент. \"Няма да участваме в правителство, което ще внесе в парламента този договор, което означава, че ще оттеглим доверието си в правителството. Господин Заев вече нарушава договора, като казва неща, които не съществуват в този договор. Не казва, че вече няма да бъдат \"Македония\", заяви Каменос. Без партията на Каменос управляващата Сириза на Ципрас няма мнозинство в гръцкия парламент, за да ратифицира Преспанския договор. АНА-МПА съобщава днес, че по отношение на договора същите източници казали, че Ципрас и Каменос са се съгласили, че в никакъв случай няма да позволят това да отложи работата на правителството и ще се върнат на въпроса през март.", "date": "2018.09.22", "title": "Ципрас и Панос Каменос ще разговарят отново през март за договора от Преспа"}
{"url": "https://www.24chasa.bg/novini/article/7068304", "text": "Със споразумението за нормализиране на отношенията с Белград президентът на Косово Хашим Тачи възнамерява да върне на Сърбия това, което сам нарече \"подарък от /висшия ръководител на СФРЮ Александър/ Ранкович\", тоест части от общините Лепосавич и Зубин поток в северно Косово, пише днес прищинският вестник \"Коха диторе\", цитиран от белградския \"Блиц\". Анализатори оценяват за \"Коха диторе\", че Косово не бива да става заложник на такива \"подаръци\" и казват, че всъщност Тачи пояснява идеята си за размяна на територии, която представя на обществото като \"корекция на границите\", предава БТА. Политическият анализатор Имер Мушколяй посочва, че с това предложение Тачи всъщност показва, че желае размяна на територии, а не корекция на 430-километровата граница със Сърбия, както говори пред обществото. Като говори за една част от територията на северно Косово, Тачи всъщност говори за размяна на територии, като в замяна ще получи няколко села в община Прешево в южна Сърбия, каза Мушколяй.", "date": "2018.09.22", "title": "\"Коха диторе\": Тачи иска да върне на Сърбия части от северно Косово"}
{"url": "https://www.24chasa.bg/novini/article/7068306", "text": "Янаки Стоилов ще е предложението на БСП за конституционен съдия от квотата на парламента, е решила червената група, научи \"24 часа\". Предложението за него дошло лично от соцлидерката Корнелия Нинова, а групата я подкрепила без възражения и без други предложения. Предстои парламентът да избере от своята квота един конституционен съдия. ГЕРБ и ДПС все още нямат официални номинации. Доц. Стоилов е един от най-ярките червени юристи. Той е един от авторите на новата ни конституция. Беше депутат 7 мандата, включително във ВНС. В момента се е посветил основно на студентите си. Преподава теория на правото и политология в Софийския университет. А за 50-ия си рожден ден наскоро издаде и книга на юридическа тема. Стоилов е лидер на лявото крило в БСП и макар да се води вътрешна опозиция на Нинова, има пропуск за парламента именно като неин съветник по правните въпроси.", "date": "2018.09.22", "title": "БСП номинира Янаки Стоилов за конституционен съдия"}
{"url": "https://www.24chasa.bg/novini/article/7068047", "text": "С новия бюджет за 2019 година се надявам да бъдат отпуснати над 100 милиона лева за пътища, съобщи кметът на Велико Търново – Даниел Панов в предаването „Тази сутрин” по  , който е и председател на Сдружението на общините. По думите му най-лошо е състоянието на четвъртокласната пътна мрежа в общините – това е междуселищната пътна мрежа, която трябва да се поддържа от общините, обясни кметът Даниел Панов. Той обясни, че Сдружението на общините е постигнало договорка с министерството на финансите и регионалното министерство относно ремонтите на четвъртокласните пътища в страната. \"Нашият град винаги е бил привлекателен и красив. В него винаги са се взимали важни държавнически решения. Един такъв е прочитането на Манифеста за Независимостта на България. Градът ни се слави не само с историческото си минало, но и с младите хора, с турзима. Великотърновци ще кажат дали си върша работата\", каза още кметът на Велико Търново.", "date": "2018.09.22", "title": "Кметът на Велико Търново: Очаквам 100 млн. лева за ремонти на пътища"}
{"url": "https://www.24chasa.bg/novini/article/7067927", "text": "Най-малко осем военни бяха убити днес в нападението срещу участниците и зрителите на военен парад в югозападния ирански град Ахваз, предадоха световните агенции, като се позоваха на иранските агенции Исна и Тансим. Най-малко 20 души са ранени, сред които има и жена и дете. Ранените са в критично състояние, предава БТА. Според агенция Фарс по парада са стреляли двама души. Първо те открили огън по зрителите и военните. После се опитали да стрелят по гостите на официалната трибуна, но били неутрализирани от силите на реда, допълва Фарс. Предполага се, че те са били ранени по време на неутрализирането, предаде Франс прес. Нападателите са дошли с мотоциклет и са били с униформи с цвят каки, допълва Асошиейтед прес. Никой засега не е поел отговорност за атаката, извършена в деня, в който Иран чества въоръжените си сили.", "date": "2018.09.22", "title": "Въоръжени откриха огън по парад в ирански град, 8 са загинали (Обновена)"}
{"url": "https://www.24chasa.bg/novini/article/7068049", "text": "Девет деца загинаха снощи при експлозия на взривно устройство в провинция Фаряб в Северен Афганистан, предаде ДПА, цитирана от БТА. В резултат на експлозията в окръг Шерин Тагаб има и четирима ранени, каза член на регионалния съвет. Друг представител на съвета съобщи, че загиналите са осем, а ранените - петима. Бомбата била заложена близо до контролен пункт на силите за сигурност, казаха източниците, според които атентатът е дело на талибаните. В доклад от февруари Мисията на ООН за подпомагане на Афганистан (UNAMA) съобщи, че в Афганистан през 2017 г. са били убити над-малко 3438 и ранени 7015 цивилни. Макар тези данни да показват спад от 9 процента в сравнение с 2016 г., докладът подчертава високия брой на загиналите и ранените при самоубийствени бомбени атентати и други нападения със самоделни взривни устройства.", "date": "2018.09.22", "title": "Бомбена експлозия в Афганистан, 9 деца загинаха"}
{"url": "https://www.24chasa.bg/novini/article/7068051", "text": "Временно движението е в една лента по път I-5 Велико Търново - Дряново при разклона за Дебелец поради пътнотранспортно произшествие, предават от пресцентъра на АПИ. Шофьорите да се движат с повишено внимание и съобразена скорост, спазвайки указанията на \"Пътна полиция\", апелират от АПИ.", "date": "2018.09.22", "title": "Катастрофа на пътя Велико Търново - Дряново, движението е в една лента"}
{"url": "https://www.24chasa.bg/novini/article/7068064", "text": "В руската столица Москва ще се проведе нов протест срещу планираната от правителството пенсионна реформа, предава  Демонстрацията е организирана от Комунистическата партия. Руското правителство иска да повиши пенсионната възраст – от 55 на 63 години за жените и от 60 на 65 години при мъжете. Ако бъде осъществена, това ще е първата подобна реформа в страната от близо век насам.", "date": "2018.09.22", "title": "В Москва отново излизат на протест срещу планираната пенсионна реформа"}
{"url": "https://www.24chasa.bg/novini/article/7068114", "text": "Причината за смъртта на виетнамския президент Чан Дай Куанг, починал вчера на 61 години, е рядък вид рак на кръвта с вирусен произход, съобщи професор Фам Зя Кхай, съветник в централното управление по здравеопазване, което се грижи за здравето на ръководителите на виетнамската комунистическа партия и на държавата, предава БТА. Според професора, цитиран от новинарския портал ВиетНам.Нет и ТАСС, във Виетнам преди не е имало пациенти с подобни вируси. \"Това е много рядка разновидност рак на кръвта с вирусен произход. В света още няма статистика за този вид заболяване и поради това няма и лекарствени препарати срещу този вирус\", посочи той. В някои случаи ракът на кръвта се поддава на лечение чрез трансплантация на костен мозък, но шансовете за пълно излекуване при такива пациенти са много малки, отбеляза Фам Зя Кхай. Заболяването на Чан Дай Куанг било открито през юли 2017 г. През изминалата година той бил лекуван в родината си и шест пъти пътувал за лечение в Япония, но усилията и на виетнамските, и на чуждестранните лекари се оказали напразни и болестта бързо прогресирала. В четвъртък следобед състоянието му рязко се влошило и той бил откаран в централната военна болница в Ханой. Вечерта изпаднал в кома, а на другия ден, без да дойде в съзнание, той починал. Държавният глава изпълнявал функциите си до последния момент. В края на август бил на официално посещение в Етиопия и Египет, в началото на септември участвал в празненство по случай началото на учебната година в едно ханойско училище, а в средата на месеца се срещнал с индонезийския президент Джоко Видодо.", "date": "2018.09.22", "title": "Професор: Президентът на Виетнам е починал от рядък вид рак на кръвта"}
{"url": "https://www.24chasa.bg/novini/article/7068116", "text": "Германски гражданин бе освободен от арест в Турция една седмица преди посещението в Берлин на турския президент Реджеп Тайип Ердоган , съобщи германското външно министерство, предаде ДПА, цитирана от БТА. След това освобождаване в турски арест остават петима германски граждани, държани от турските власти по политически причини. Общо 35 германски граждани бяха задържани в Турция след провалилия се опит за преврат през юли 2016 г. Повечето от тях бяха обвинени в членство в терористична организация, включително в движението на проповедника Гюлен, което според турските власти стои зад опита за преврат. Германското външно министерство не съобщи подробности за освободения мъж. Според говорителка на министерството той е бил освободен в четвъртък след съдебно решение. Ердоган се очаква да пристигне в Берлин в четвъртък.", "date": "2018.09.22", "title": "Пуснаха от ареста в Турция още един германец преди визитата на Ердоган в Берлин"}
{"url": "https://www.24chasa.bg/novini/article/7068121", "text": "Техеран обвини днес \"чужд режим\", подкрепян от САЩ, че е отговорен за атентата срещу участници и зрители на парад в иранския град Ахваз, предава БТА. \"Терористи, вербувани, обучени и финансирани от чужд режим, атакуваха Ахваз. Иран смята, че регионалните попечители на тероризма и техните американски господари са отговорни за подобни атаки\", написа в Туитър иранският външен министър Мохамад Джавад Зариф. \"Иран ще реагира бързо и твърдо, за да защити живота на иранците\", допълни той. Според различни източници жертвите на атаката са между 8 и 11 военни. Ройтерс съобщава, че убитите са основно членове на Корпуса на гвардейците на Ислямската революция. Сред убитите имало и журналист, допълва агенцията. Неназован представител на Корпуса обвини нападателите, че са свързани с арабска сепаратистка група, подкрепяна от Саудитска Арабия, допълва Франс прес. Ранените в атаката са около 20, сред които и жена и дете. Засега никой не е поел отговорност за нападението.", "date": "2018.09.22", "title": "Иран: Чужд режим, подкрепян от САЩ, стои зад атаката в Ахваз"}
{"url": "https://www.24chasa.bg/novini/article/7068125", "text": "Хонконг откри днес високоскоростна железопътна връзка с континентален Китай, която съществено ще съкрати времето на пътуването, но наред с това буди опасения от растящото влияние на Пекин в полуавтономния китайски район, предаде Асошиейтед прес. Съоръжението струва над 10 милиарда долара и е изградено за повече от осем години. Очаква се по линията между азиатския финансов център със 7-милионно население и промишления град Шънчжън в провинция Гуандун да пътуват над 80 000 пътници на ден. Високоскоростният влак изминава 26-те километра между Хонконг и Шънчжън само за 14 минути, при около час досега. Директният влак до столицата на Гуандун - Гуанчжоу (Кантон) - ще стига там за малко повече от половин час, с 90 минути по-малко, отколкото сегашния жп транспорт. След като прекосят границата, пътниците могат да използват китайската национална високоскоростна жп мрежа, която обслужва над 44 дестинации, включително Шанхай, Пекин и западния град Сиан.", "date": "2018.09.22", "title": "Хонконг пусна високоскоростен влак до континентален Китай (Снимки)"}
{"url": "https://www.24chasa.bg/novini/article/7068167", "text": "Движението при км 5 в посока София на АМ \"Тракия\" се осъществява само в активната лента поради пътнотранспортно произшествие, информират от пресцентъра на АПИ. Шофьорите са се движат с повишено внимание и съобразена скорост, стритно спазвайки указанията на \"Пътна полиция\".                                                                                                                                                                                                                                                                                                                       ", "date": "2018.09.22", "title": "Катастрофа на АМ \"Тракия\" край Бургас, движението е само в една лента"}
{"url": "https://www.24chasa.bg/novini/article/7067467", "text": "През 2021 г. в продължение на 25 дни през януари и февруари в България ще се проведе поредното преброяване на населението и жилищния фонд. През същата година такова ще има и във всички страни-членки на ЕС, тъй като През 2021 г. обаче ще бъде последното класическо преброяване, твърди председателят на НСИ Сергей Цветарски. У нас, а и в ЕС все повече надделява мнението, че тази дейност може и трябва да се прави изцяло по електронен път. Но това изисква да се изгради цялостна единна електронна система, а за това няма достатъчно време. В нея на определени периоди от време и може би много по-често от веднъж на 10 години всеки европейски гражданин ще съобщава основните данни за себе си: къде живее, на колко квадратни метра площ, какви основни битови придобивки има, работи ли, какъв е майчиният му език и националността и други подробности. Но това е бъдещето. Историята на преброяването на населението обаче е стара колкото света. Броенето на хора, животни и продукти от първа необходимост е правено още в древността, а преброяването, което император Октавиан Август е заповядал да се проведе през 4-ата година преди Христа, е описано дори в Новия завет. Само резултатите, изглежда, са били държавна тайна, защото не фигурират никъде. От 1790 година насам в САЩ се правят периодични преброявания, веднъж на всеки 10 години, и данните от тях са публични. Целта на тази дейност е същата, каквато е била и на римските императори. Само че в древността е трябвало да се знае колко продоволствие е необходимо за един град, ако бъде обсаден от врага примерно за една година. Днес колко са националните расови или религиозни малцинства, колко са икономически зависимите от близките си и още ред подробности. В Закона за вероизповеданията например пише, че държавната субсидия за всяко вероизповедание се определя пропорционално на процента на представителите му от цялото население. И това е само едно от многото приложения на данните. Най-малкото - за политически цели трябва да се знае каква трябва да е представителността на законодателния орган и колко хора всъщност имат право да гласуват. Началото на тази дейност у нас е поставено през 1880 г. И за разлика от много други дейности от онова време резултатите могат да се видят много лесно. Всички статистически годишници са пубикувани онлайн и могат да се четат свободно в сайта на НСИ. В отделните сборници няма особени разлики, защото принципите са били винаги едни и същи. Иначе няма да се получи сравнимост на резултатите в течение на времето и данните не могат да послужат за правене на изследвания. Всяко преброяване досега винаги е възбуждало различни страхове у хората и е раждало митове. Предстоящото не прави изключение. Един от най-безобидните например е, че Европейският съюз ще ни задължи да впишем и третия пол в анкетите, каквото и да разбират под това определение онези, които се страхуват от него. Шефът на НСИ заяви, че това няма как да стане. В анкетите се вписва този пол, който фигурира и в документите за самоличност. Ако някой от мъж е станал жена или обратното, то това би трябвало да го пише в личната му карта след влязло в сила съдебно решение. и затова се интересува много кой на каква площ живее. В този мит има само една истина – наистина ще се прави пълна инвентаризация на жилищния фонд. У нас много строителни предприемачи, които не са успели да продадат апартаментите си, богати инвеститори в имоти и просто хора, които, подгонени от нуждата, отиват в големия град и напускат къщите си, със сигурност ще направят опит да укрият имотите. Но в това няма особен смисъл. Първо, тези данни са само за статистически цели. И второ - данните за жилищата НСИ взема от общините, така че по принцип е изключено да бъде пропуснат чийто и да било дом, независимо дали е пълен с хора, или празен. При последните 3-4 преброявания в България редовно възниква страх или поне колебание у малцинствените групи какъв майчин език и какво вероизповедание да впишат. За националността е ясно - нея я пише в личната карта. По принцип отговорът на въпросите за майчин език и вероизповедание е доброволен и преброителите ще бъдат инструктирани да го съобщават на хората. Но самите хора трябва да знаят, че е в техен интерес да съобщават това, което чувстват, че са. Така увеличават шансовете тяхното малцинство или вероизповедание да получат по-висока субсидия от държавата или да разчитат на различни фондове. Дали през 2021 г. у нас ще има въпроси за вероизповедание и майчин език, все още не е решено. Законопроектът за конкретното преброяване ще мине през Министерския съвет в края на октомври, когато приключи общественото обсъждане, и ще е в парламента вероятно към края на годината, когато тази дискусия със сигурност ще се възбуди. Впрочем страховете от преброяването не са нещо, характерно само за България. В САЩ, където преброяването също ще бъде през 2021 г., вече широко се дискутира дали е допустимо да се включи въпрос за гражданството заради големия брой имигранти. Става дума за хора, които дългосрочно работят в САЩ, но са от друга националност и нямат статут на граждани на Щатите. Социолозите отвъд океана се опасяват, че поради настоящата антимиграционна политика на Белия дом чужденците, живеещи на територията на САЩ, ще предпочетат да не посочват статута си. А всъщност това би могло да повлияе на техните интереси при определяне на финансирането и на представителството в Конгреса. Тази дискусия още не е приключила. В България един от мъчителните въпроси, които поражда преброяването, е, че От 8,1 млн. през 2001 г. паднахме на 7,3 млн. през 2011 г. Със 100% сигурност се очаква през 2021 г. да бъдем под 7 милиона. Впрочем ние ще паднем под тази граница още до края на 2018 г. Според последните няколко стастически годишника на НСИ всяка година нацията се топи с по около 50 000-60 000 души и сметките показват, че след като през 2017 г. вече сме били 7,050 млн., значи ще паднем под 7 милиона още пред прага на 2019 г. В изготвен наскоро доклад от БАН за демографските процеси у нас се посочва, че раждаемостта трябва рязко да се увеличи, и то за дълго време - до 2040 г. населението ще е с около 25-30% по-малко от сегашното. Макар България да не е абсолютният лидер по ниска раждаемост в ЕС - в Италия е още по-ниска, в исторически план у нас тя е на едно от най-ниските си нива. По-ниска е била само през 1997 г. Но по смъртност сме на абсолютния връх. Третата причина за намаляването е емиграцията.", "date": "2018.09.22", "title": "Преброй се!"}
{"url": "https://www.24chasa.bg/novini/article/7068179", "text": "Криминалисти разкриха подпалвача на пожар в земеделски масив на стопанин от монтанско село. За времето от 16 часа на 19- ти до 8 часа на 20-ти септември пламнал пожар в нива в местността „Край село“ в село Горна Вереница. Пламъците изпепелили 220 бали сено и 60 бали люцерна на земеделски производител. Полицаите са извършили оглед на мятсто. След проведени оперативно- издирвателни мероприятия е установено, че става въпрос за умишлен палеж. Събрани са доказателства и е повдигнато обвинение на 31- годишен мъж от Монтана. По случая са работили служители от полицейския участък „Ооста“ при РУ – Монтана.", "date": "2018.09.22", "title": "Разкриха подпалвача на 220 бали сено в монтанско село"}
{"url": "https://www.24chasa.bg/novini/article/7068184", "text": "Папа Франциск пристигна днес в Литва, откъдето започва четиридневната си обиколка в балтийските страни, предаде Ройтерс, цитирана от БТА. Папата ще прекара два дни в преобладаващо католическа Литва, след което ще посети Латвия и Естония. В Литва му предстоят срещи с политически лидери, а също с вярващи от Католическата, Лутеранската и Руската православна църква, посочва Асошиейтед прес. Папата предприема тази обиколка на фона на засилващо се безпокойство в трите страни от агресивната политика на Русия близо 30 години след разпадането на Съветският съюз, когато те станаха независими.", "date": "2018.09.22", "title": "Папа Франциск пристигна в Литва, ще посети също Латвия и Естония"}
{"url": "https://www.24chasa.bg/novini/article/7068200", "text": "Броят на загиналите при потъването на ферибот в езерото Виктория в Танзания в четвъртък нарасна на 161 души, съобщиха властите, цитирани от Ройтерс и БТА. Четирима водолази от военноморския флот влязоха тази сутрин в потъналия кораб, след като оттам били доловени звуци. При първоначалния оглед обаче не са били открити оцелели. Фериботът потъна в четвъртък вечерта само на метри от пристана на Укереве - най-големия остров в езерото. Предполага се, че на борда е имало над 300 души. Вчера танзанийският президент Джон Магуфули нареди да бъдат арестувани отговорните за корабокрушението.", "date": "2018.09.22", "title": "161 станаха жертвите на потъналия ферибот в Танзания"}
{"url": "https://www.24chasa.bg/novini/article/7068204", "text": "Кипър се опитва да осигури освобождаването на петима рибари, които бяха задържани от турски военен кораб вчера, докато ловели риба край северния бряг на етнически поделения средиземноморски остров, съобщи Асошиейтед прес, цитирана от БТА. Говорителят на кипърското правителство Продромос Продрому заяви, че властите са внесли протест в мироопазващите сили на ООН в Кипър относно задържането на рибарите. Говорител на ООН заяви, че ООН се опитва да разреши ситуацията, която окачестви като \"достойна за съжаление\". Говорителят на кипърското външно министерство Димитрис Самуел заяви, че собственикът на плаващото под кипърски флаг рибарско корабче е заявил пред властите, че турски военен кораб се е приближил до него на 20 мили от северозападния бряг на острова вчера вечерта. Един кипърски рибар и четирима египетски рибари са били арестувани, а корабчето е било откарано в пристанище в Севорнокипърската турска република. Турска кипърска информационна агенция пък цитира полицията, която завила, че петима души от плаващо под гръцко знаме корабче са били арестувани за това, че са нарушили териториалните води на Севернокипърската турска република на 9 мили от северозападния бряг на острова. Външният министър на СКТР Кудрет Йозерсай каза, че петимата задържани рибари от корабчето са египетски граждани.", "date": "2018.09.22", "title": "Кипър протестира срещу ареста на петима рибари от турски военен кораб"}
{"url": "https://www.24chasa.bg/novini/article/7068213", "text": "При нападение на военен парад в югозападния ирански град Ахваз са убити 24-ма и ранени 53-ма души, съобщи иранската информационна агенция ИСНА, цитирана от Асошиейтед прес и БТА. Иранската държавна агенция се позовава на \"добре осведомени източници\", без да ги назовава. Според нея въоръжените нападатели били облечени в униформи на Гвардейците на Ислямската революция и се целели във военните и полицейски командири, които наблюдавали парада от един подиум. По данни на други местни медии при атаката са били убити най-малко осем членове на елитните Гвардейци на революцията и ранени 20. За момента никоя групировка не е поела отговорност за нападението. Иранският външен министър Мохамад Джавад Зариф обвини за атаката страните в района и техните \"американски господари\". Нападателите открили масиран огън по маршируващите Гвардейци, по зрителите и правителствените представители на близката трибуна. Според Зариф сред жертвите има деца и журналисти.", "date": "2018.09.22", "title": "Поне 24-ма са загинали и 53-ма са ранени при атаката в иранския град Ахваз"}
{"url": "https://www.24chasa.bg/novini/article/7067827", "text": "Индийската полиция арестува вчера католическия епископ Франко Мулакал, който ръководи диоцеза на Джаландхар, след като той бе обвинен от монахиня от южния индийски щат Керала, че я е изнасилвал в продължение на две години, съобщи Асошиейтед прес, цитирана от БТА. През юни монахинята подала оплакване в полицията, че между 2014 и 2016 г. епископът я е изнасилвал. Той отрича и казва, че монахинята му била сърдита, защото й наложил дисциплинарно наказание. За ареста на епископа бе съобщено, след като от четири дни полицията в град Кочи го разпитва по случая. От две седмици десетки монахини, активисти, студенти и правозащитници протестират пред съда в Кочи, настоявайки Мулакал да бъде изправен пред съда. Монахинята заяви, че е била принудена да се се обърне към полицията, защото църковните власти не са реагирали на нейните оплаквания. Вчера Светият престол временно освободи Малакал от пастирските му задължения като ръководител на диоцеза на Джаландхар. Предстои съдия да реши кога епископът да бъде официално обвинен.", "date": "2018.09.22", "title": "Арестуваха индийския епископ, обвинен, че изнасилвал 2 години монахиня (Снимки)"}
{"url": "https://www.24chasa.bg/novini/article/7067831", "text": "Някои британски министри ще поискат от премиера Тереза Мей да представи другата седмица \"План Бе\" за Брекзита и може да подадат оставка, ако тя не промени курса, пише в. \"Дейли телеграф\", цитиран от Ройтерс и БТА. Според британския ежедневник въпросните министри ще призоват Мей на заседание на кабинета в понеделник да излезе с алтернатива на плана \"Чекърс\". Сегашното предложение на британската министър-председателка бе подложено на остри критики от лидерите на ЕС на неофициалната среща на съюза в Залцбург в сряда и четвъртък. Това накара Мей да прикани ръководителите на блока да представят свои планове за Брекзита. В петък някои членове на Консервативната партия на британската министър-председателка приветстваха предизвикателния й тон, но планът \"Чекърс\" има и много критици у дома, отбелязва Ройтерс. Има предположения, че британският министър на труда и пенсиите Естер Маквей може да напусне правителственото заседание в понеделник, ако премиерът не излезе с ново предложение, пише \"Дейли телеграф\". Според британския ежедневник министърът на международното развитие Пени Мордонт също е споменавана като потенциален кандидат за напускане, въпреки че нейни приятели отрекли тя да има намерение да подава оставка. По-рано вчера Мордонт заяви, че отношението на ЕС увеличава подкрепата във Великобритания за излизане от съюза, дори ако не бъде постигнато споразумение.", "date": "2018.09.22", "title": "\"Дейли телеграф\": Британски министри плашат с оставки, ако Мей не смени курса на Брекзит"}
{"url": "https://www.24chasa.bg/novini/article/7067748", "text": "Китайското правителство и държава ще продължат да оказват подкрепа, включително чрез изготвянето и прилагането на различни политики, на частния сектор, тъй като той вече е значителна част от националната икономика и важен източник на пазарна жизненост. Това заяви премиерът Ли Къцян по време на лятното издание на Световния икономически форум, чийто домакин е град Тиендзин, предава  Непрекъснато въвеждаме мерки за намаляване на данъчното бреме върху малкия и среден бизнес, така че да редуцираме оперативните разходи на тези компании и улесним финансовите им задължения. По-голямата част от тези компании са частни и те създават най-много работни места в страната, подчерта премиерът. В момента, частният сектор генерира 60% от брутния вътрешен продукт на Китай, на него се падат 60% от инвестициите в дълготрайни активи, 75% от технологичните иновации и 90% от работните места в градовете. В края на 2017 г. в Китай са били регистрирани 27 милиона частни компании.", "date": "2018.09.22", "title": "Ли Къцян: Китай ще продължи да подкрепя и работи за развитието на частния сектор"}
{"url": "https://www.24chasa.bg/novini/article/7067834", "text": "България и Панама ще активизират отношенията си, особено в сферата на високите технологии, иновациите и туризма. За това се договориха вицепремиерът и министър на външните работи Екатерина Захариева и вицепрезидентът и министър на външните отношения на Република Панама Исабел де Сейнт Мало де Алварадо, съобщават от пресцентъра на МВнР. Срещата между Захариева и Алварадо се състоя в Монреал, Канада, в рамките на първата световна среща на жените външни министри. “Решени сме да превърнем Панама в икономически хъб за региона. Вече над 130 мултинационални компании имат регионални централи в нашата страна - не гледайте на нас като на пазар от 4 милиона души, а като на врата към Америките. Знам, че имаме голям потенциал в отношенията с България”, заяви Исабел де Сейнт Мало де Алварадо. Тя представи пред Захариева плановете за привличане на повече туристи чрез организирането на круизни пътувания на два океана - през Панамския канал. От своя страна българският първи дипломат изтъкна, че страната ни може да бъде полезна на Панама с опита си във високите технологии и фармацевтичната индустрия, тъй като страната предвижда да се превърне в център за производство на лекарства.?", "date": "2018.09.22", "title": "България и Панама ще активизират икономическите си връзки"}
{"url": "https://www.24chasa.bg/novini/article/7067838", "text": "Омбудсманът Мая Манолова и адвокат Златина Хаджипанайотова, самотна майка на три деца, изпратиха писма на всички 240 народни представители с предложение за промяна в Закона за семейните помощи за деца, да отпадне подоходният критерий за получаване на персонална пенсия в случаите, в които едно дете не може да получава наследствена пенсия. Това съобщават от пресцентъра на омбудсмана. В петък, 21 септември 2018 г., депутатите приеха единодушно на първо четене промените в Закона за семейни помощи за деца, с които се въвежда нов вид месечна помощ за деца с един или двама починали родители, но подоходният критерий остана. Срокът, даден за предложения между първо и второ четене е тридневен, изтича на 25 септември 2018 г., което наложи спешната реакция на омбудсмана и Хаджипанайотова да се обърнат към всички народни представители за подкрепа на тяхното предложение. В писмото до депутатите те подчертават, че „ресурсите на държавата трябва да се насочват към лишените от родителска грижа деца, които най-много се нуждаят от тях и да са съобразени с техните потребности, без да се поставят ограничения като предвидения подоходен критерий“. Припомняме, че в края на миналата година омбудсманът стартира кампания за защита правата на децата, останали без родители. Инициативата възникна след гневното писмо до Дядо Коледа на самотната майка с три деца Златина Хаджипанайотова, потърсила съдействие от Манолова за осигуряване на постоянна персонална помощ за деца, останали с един родител. Цялото писмо тук: ", "date": "2018.09.22", "title": "Мая Манолова поиска в писма до депутатите всички деца-сираци да получават помощи"}
{"url": "https://www.24chasa.bg/novini/article/7067841", "text": "Администрацията на президента на САЩ Доналд Тръмп е заплаха за Близкия изток и за международната сигурност, заяви иранският министър на външните работи Мохамад Джавад Зариф, цитиран от Ройтерс и БТА. Агенцията припомня, че напрежението между Вашингтон и Техеран се засили, след като през май Тръмп оттегли Съединените щати от международното споразумение за иранската ядрена програма, а миналия месец възстанови американски санкции срещу Иран. \"Вярно е, че има реална заплаха за нашия регион и за международния мир и сигурност: тази заплаха е чувството на администрацията на Тръмп, че е упълномощена да дестабилизира света заедно със своите арогантни съучастници в нашия регион\", написа Зариф в Туитър. Той призова САЩ \"да започнат да действат като нормална държава\". Говорителят на иранското министерство на външните работи Бахрам Гасеми междувременно отрече страната му да е поискала среща с Тръмп. Според иранската държавна информационна агенция ИРНА неназована чуждестранна новинарска агенция е съобщила, че Иран е поискал такава среща по време на годишната сесия на Общото събрание на ООН в Ню Йорк. Предвидено е иранският президент Хасан Рохани да говори от трибуната на ООН другата седмица.", "date": "2018.09.22", "title": "Иран: Администрацията на Тръмп е заплаха за Близкия изток"}
{"url": "https://www.24chasa.bg/novini/article/7067843", "text": "Броят на жертвите на урагана Флорънс в САЩ вече е 43, предаде Асошиейтед прес, като се позова на властите. Предишните данни бяха за 41 загинали, предава БТА. Огромното мнозинство от жертвите, 32, са в Северна Каролина. Ураганът, който вече се разсея, засегна сериозно и щатите Южна Каролина и Вирджиния. Аналитичната агенция Мудис Аналитикс (Moody's Analytics) е оценила щетите от природното бедствие на между 38 и 50 милиарда долара, съобщи в. \"Уолстрийт джърнъл\", цитиран от ТАСС. Очаква се заради Флорънс да бъдат изплатени застраховки на обща стойност между 1,7 и 5 милиарда долара.", "date": "2018.09.22", "title": "43 станаха жертвите на урагана Флорънс в САЩ"}
{"url": "https://www.24chasa.bg/novini/article/7067856", "text": "„Тогава се е водела гъвкава дипломация, но е имало и отстояване на националните интереси на страната”, коментира в ефира на „Събуди се” по Нова телевизия историкът от Великотърновския университет проф. Петко Петков. Той изрази съжаление, че в наши дни липсва такъв ярък национален идеал, какъвто е имало преди 110 години. Проф. Петков е на мнение, че големите сили в момента се съобразяват с България, колкото и преди век – всичко било въпрос на интереси. Когато княз Фердинанд и министрите прокламират Независимостта на България, знаят, че техният ход е рисков, въпреки че контекстът на Балканите е вече благоприятен за нас. И все пак се тревожат за това как ще реагират Високата порта и Великите сили. „Прогласявам съединената на 6 септември 1885 г. България за независимо Българско Царство и заедно с народа си дълбоко вярвам, че този ми акт ще намери одобрението на Великите сили и съчувствието на целия просветен свят”. Това казва Фердинанд преди 110 години.", "date": "2018.09.22", "title": "Историк: Липсва ни яркият национален идеал, какъвто сме имали преди 110 г. (Видео)"}
{"url": "https://www.24chasa.bg/novini/article/7067861", "text": "София отново ще се присъедини към вече традиционната за Европа инициатива - Ден без автомобили, която ще се състои днес. Това съобщиха от пресцентъра на Столичната община /СО/. Един от най-ярките примери е Париж, където всяка година през септември пешеходците превземат улиците на целия град. Само градският транспорт, колела и всякакви други видове безмоторни превозни средства се допускат за движение, посочиха от СО. От 11.00 до 17.00 ч. центърът на София ще бъде затворен за влизане на автомобили в обхвата на синята зона за паркиране. Гражданите и посетителите на града ще могат да разчитат на градския транспорт за стигане до центъра, а в периметъра между бул. \"Княз Александър Дондуков\", бул. \"Васил Левски\", бул. \"Патриарх Евтимий\", бул. \"Христо Ботев\", бул. \"Александър Стамболийски\" ще се придвижват пеша, с колело или отново с градски транспорт. За улеснение на софиянци на сайта на общината, както и на Фейсбук страницата на \"Зелена София\" (https://www.facebook.com/SOfiaGreenCity/), ще бъде качена карта с описание на всички улици с ограничен автомобилен достъп. Жителите и посетителите на София ще имат възможност да се разходят спокойно в центъра на града, да тестват електрически велосипеди или да се включат в някой от туровете, които разказват за историята на града, архитектурата и неговата природа. Опознайте София пеша, призовават от СО.", "date": "2018.09.22", "title": "Без коли в центъра на София днес"}
{"url": "https://www.24chasa.bg/novini/article/7067875", "text": "Нови обиски, претърсвания и изземвания се очакват във връзка с нападението в Роженския манастир, извършено във вторник вечерта, научи наш репортер. Искането за даване на разрешение за тези допълнителни процесуално-следствени действия е разгледано и одобрено на среднощното заседание на тричленен състав на ВКС, за което \"24 часа\" първи съобщи. Ще се обискират лек автомобил и жилище на заподозрени за участие в нападението. Снощи малко преди полунощ съдебен състав с председател Капка Костова излезе с определение за друг районен съд, който да гледа мярката за неотклонение на 4-мата арестувани, двама от които на 16 и 17 г.. До тази екстремна и безпрецедентна ситуация се стигна след като всички съдии от Сандански си направиха самоотвод. Причината бе, че един от арестуваните е адвокат Стефан Матеев, с когото съдиите са имали професионални отношения. Спешно материалите по делото бяха изпратени във ВКС, от чиято компетенция е да определи друг съд за гледане на мярката. 72-часовото задържане на обвиняемите изтича в неделя и магистратите трябваше да действат много експедитивно. ВКС не контролира законността и основателността на направените самоотводи. Делото бе разпределено на Районен съд - Пловдив, който е извън апелативния район на Сандански, за да се избегнат съмнения за обективност и безпристрастност на съдебния състав. В ареста са четирима души с обвинения за грабеж на мобилния телефон на архимандрит Теофил и 16 камери на манастира. Във вторник вечерта нападателите пристигнали в светата обител, вързали монаха Теофил, влачили го по земята, а след това разбили зазидан прозорец на черквата в търсене на златно съкровище.", "date": "2018.09.22", "title": "Първо в \"24 часа\": Нови обиски по делото за погрома в Роженския манастир"}
{"url": "https://www.24chasa.bg/novini/article/7067870", "text": "Държавният секретар на САЩ Майк Помпейо осъди отношението на китайските власти към мюсюлманското малцинство уйгури, предаде Франс прес, цитирана от БТА. Интернираните уйгури \"са подложени на строго политическо индоктриниране и на други ужасни злоупотреби\", каза Помпейо в реч за свободата на религиите по света. Той отбеляза, че \"стотици хиляди, може би милиони уйгури са задържани против волята им в т. нар. лагери за превъзпитание\". \"Техните религиозни вярвания са унищожавани\", допълни Помпейо в много твърдото си изказване. Китай отрича информациите, че един милион представители на това мюсюлманско малцинство са интернирани в лагери в Синцзян-Уйгурския автономен район в северозападната част на страната, припомня Франс прес. В писмо до държавния секретар на САЩ и до министъра на финансите Стивън Мнучин от края на миналия месец републиканци и демократи от Конгреса призоваха за налагане на санкции на представители на китайските власти, участващи в затварянето на уйгури в центрове за превъзпитание. Помпейо обаче не каза, че е готов да обмисли подобни наказателни мерки. Държавният секретар на САЩ изрази безпокойство и за християните в Китай. Той обвини китайското правителство, че \"затваря църкви, изгаря библии и задължава вярващите да подписват документи, че се отказват от вярата си\".", "date": "2018.09.22", "title": "Помпейо: Милиони уйгури са държани в лагери за превъзпитание"}
{"url": "https://www.24chasa.bg/novini/article/7067879", "text": "Еквадор дал миналата година на Джулиан Асандж дипломатически пост в Русия, но отменил назначението, след като Великобритания отказала да предостави дипломатически имунитет на основателя на разобличителния сайт Уикилийкс, предаде Ройтерс, като се позова на еквадорски правителствен документ. Това навежда на мисълта, че еквадорският президент Ленин Морено е ангажирал Москва да реши случая на Асандж, който остава блокиран в посолството на Еквадор в Лондон от шест години, за да не бъде арестуван от британските власти по обвинение, че е нарушил условията по по гаранцията си, предава БТА. Назначението бе разкрито в писмо на еквадорското министерство на външните работи до депутат, който поискал информация по случая. В текста пише, че на 19 декември Еквадор е одобрил \"специалното назначаване\" на Асандж на позиция в посолството на страната в Москва. Под тази формулировка се има предвид правото на еквадорския президент да назначи свои политически съюзници на определен дипломатически постове, дори да не са дипломати от кариерата. На 21 декември обаче британското министерство на външните работи заявило, че не приема назначаването на Асандж за дипломат и че той не се ползва с никакви привилегии и имунитет в съответствие с Виенската конвенция. Малко по-късно Еквадор отменил назначението. Адвокатите на Асандж, представители на Уикилийкс и служители на еквадорското външно министерство не са били открити от Ройтерс за коментар. Планът австралиецът да бъде назначен за дипломат стана публично достояние още миналата година. Досега обаче не бе съобщено, че Еквадор е искал да го прати в Москва, отбелязва Ройтерс. Миналата година американски разузнавателни агенции казаха, че според тях Уикилийкс е бил посредник, използван от Русия, за да публикува хакнати имейли на лидери на демократите в САЩ с цел навреждане на кандидата на партията на президентските избори през 2016 г. Хилари Клинтън. Президентът Доналд Тръмп, който спечели изборите, сега е обект на разследване за евентуален таен сговор с Москва - нещо, което и той, и тя отричат. Асандж твърди, че не е получавал имейли от Русия. Той обаче не изключи трета страна да му е предала електронни писма.", "date": "2018.09.22", "title": "Еквадор отменил решението за поста на Асандж след отказа на Лондон за имунитет"}
{"url": "https://www.24chasa.bg/novini/article/7067881", "text": "Торнадо нанесе сериозни щети в района на канадската столица Отава, предаде Франс прес, като се позова на местни медии. Ранени са били трийсетина човека, петима от които са в по-тежко състояние. Десетки къщи и жилищни сгради са понесли щети, автомобили са били преобърнати и над 130 000 души са останали без ток, предава БТА. Торнадото е вилняло и е всяло паника край Отава в късния следобед вчера. Най-тежко е пострадала община Гатино, северно от канадската столица. Скоростта на вятъра е достигнала около 200 км/ч.", "date": "2018.09.22", "title": "Торнадо удари Канада, 30 са ранени, хиляди останаха без ток (Снимки, видео)"}
{"url": "https://www.24chasa.bg/novini/article/7067889", "text": "Аз съм тук вече 11-та поредна година и знаете ли колко интересно е, когато предстоят избори всички политически сили са тук, от най-високо политическо ниво на всяка партия. Когато обаче няма избори всички се потапят, просто изчезват и всъщност това е моментът, в който трябва да си направим равносметка дали действително сме искрени, когато почитаме тези празници. Това каза лидерът на парламентарната група на ГЕРБ Цветан Цветанов, който е в старата столица Велико Търново за тържествата по случай 110 години от обявяването на независимостта на България. Дали действително сме искрени, когато говорим за тази дата? Честит празник на всички, които се стараят ежегодно да бъдат тук. 11 години, когато съм идвал на 22 септември, винаги съм смятал, че това е най-високата дата, която може да ни даде тази независимост, за която всеки един ежедневно говори, каза още Цветанов.", "date": "2018.09.22", "title": "Цветанов: Действително ли сме искрени, когато почитаме тези празници"}
{"url": "https://www.24chasa.bg/novini/article/7067896", "text": "Водата, използвана за общи нужди в жилищните сгради в режим на етажна собственост, ще се разпределя поравно между всички апартаменти, при условие, че всички потребители са изрядни. Досега разходваните количества се начисляваха на абонатите пропорционално на тяхното потребление. Това предвижда новата Наредба за условията и реда за присъединяване на потребителите и за ползване на водоснабдителните и канализационните системи, която е публикувана за обществено обсъждане. Тя беше изработена от междуведомствена работна група. В състава й са включени представители на различни ангажирани по темата ведомства, на институцията Омбудсман, Държавната агенция за метрологичен и технически надзор, ВиК операторите, Комисията за защита на потребителите, както и представители на неправителствени организации, съобщават от пресцентъра на Министерството на регионалното развитие и благоустройството. ВиК операторите отговарят за поддръжката на публична инфраструктура и на базата на разходите, които правят за това, се определя цената на услугата на цялата територия, която обслужват. Поддръжката на ВиК системите вътре в сградите и имотите, включително в режим на етажна собственост, е отговорност на собствениците. Новата Наредба определя много по-ясно границите между двете, с цел избягване на неясноти. „Няма как да не се отчита цялото количество вода, което постъпва в сградата. Всички собственици имат еднакви ангажименти към поддържането на общите части, включително на ВиК системата. Няма логика тези, които плащат по-големи сметки за предоставените им ВиК услуги, да поемат и по-голямата част от разходите за поддържане на чистотата в общите части на сградите, поливане на градинките пред блоковете и други“, коментира зам.-регионалният министър Малина Крумова. Тя обаче подчерта, че разпределението по равно е само при условие, че всички потребители са изрядни – осигурили са достъп за реален отчет през последните 12 месеца и водомерите им са технически изправни и в метрологична годност. В противен случай разликата между общия водомер и показанията на измервателните уреди в апартаментите, ще се разпределя само между тези, които нямат индивидуални водомери или не са осигурили достъп за отчитането им. Зам.-министър Малина Крумова допълни, че когато потребителите са изрядни, етажната собственост може да вземе решение за друг начин на разпределение на разход „общо потребление“. Предвиждат се строги мерки при кражби на вода. При установяване на незаконно присъединяване към общите мрежи и съоръжения, съответните отклонения ще се прекъсват. В случай, че те се ползват от потребител, който има открита партида към оператора, откраднатото количество ще бъде определено според пропускателната способност на тръбата при непрекъснато изтичане на водата със скорост 1 метър в секунда за период от 1 година. Така ще се определя и количеството на изразходваната вода и при нарушаване на пломбите или увреждане на общия водомер. Според наредбата датата и часът на отчитане на общия водомер и на индивидуалните водомери трябва да се обявяват от оператора в срок не по-кратък от три работни дни преди деня на отчитането: чрез писмено съобщение, поставено на подходящо място в сградата, и чрез публикуване на електронната страница на оператора. Ако потребителят отсъства, може да посочи друга дата за посещение, но това се заплаща по цени на оператора. Важно е също да се знае, че при водомери с дистанционно отчитане, трябва да се извършва физическа проверка и отчет най-малко веднъж на 12 месеца. Същото се отнася и за потребителите, които се самоотчитат. Проектът на новата Наредба за условията и реда за присъединяване на потребителите и за ползване на водоснабдителните и канализационните системи е пусната за обществено обсъждане. Целият текст можете да видите тук.", "date": "2018.09.22", "title": "Наредба въвежда справедлив начин за измерване, отчитане и плащане на ВиК услугите"}
{"url": "https://www.24chasa.bg/novini/article/7067887", "text": "Броят на жертвите на преминаването на тайфуна Мангхут и на мусонните дъждове във Филипините достигна 127 души, предаде ДПА, като се позова на данни на местната полиция. Безследно изчезнали са 111 души. Няколко дни след като тайфунът премина през Филипините, проливни мусонни дъждове предизвикаха свлачище в централната провинция Цебу. Там най-малко 57 души се водят за изчезнали, а 29 са потвърдените жертви, предава БТА. Филипините са връхлитани средно от 20 циклона на година, които предизвикват наводнения, свлачища и други инциденти. През ноемви 2013 г. тайфунът Хаян отне живота на над 6300 души, а над 4 милиона бяха принудени да напуснат домовете си.", "date": "2018.09.22", "title": "127 станаха жертвите на тайфуна Мангхут във Филипините (Видео)"}
{"url": "https://www.24chasa.bg/novini/article/7067058", "text": "Десетгодишното българско момче, което беше ранено на 21 юли при убийството на Фабио Джузепе Джофре в Калабрия, се оказало неволно на грешното място и в грешния час. То съпровождало осъдения за различни престъпления Джофре, докато наглеждал животните в селския си имот в Семинара. Точно в този момент 39-годишният италианец, представител на клана Джофре от мафията Ндрангета, бил застигнат от куршумите на хора от враждуващ с него клан. Точно два месеца след убийството на Джофре и раняването на българчето, италианските власти арестуваха трима души по различни обвинения, вариращи от убийство до изнудване. На пресконференция в Реджо Калабрия властите представиха резултатите от разследването си. За материален извършител на престъплението се смята 41-годишният Доменико Фиорамонте от Таурианова, собственик на маслобойна. Той действал заедно с друг престъпник, който все още не е идентифициран и който също трябва да бъде арестуван. Задържани са и 20-годишният Доменико Лагана Команде, както и 58-годишният Саверио Роко Сантаити. Обвиненията към всички тях се утежняват от факта, че престъплението е извършено по мафиотски маниер. Българчето, пострадало тогава, беше ранено в ръката и гръдния си кош. Опожарен от мафиотите бил и земеделският склад в имота на Джофре. Според тезата на следователите убийството на Джофре се вписва в рамките на изнудванията и рекета, упражняван от клановете Лагана и Сантаити. Те действали на територията на Семинара и враждували с клана Джофре, чийто представител бил убитият. Фиорамонте решил да се саморазправи с Джофре, тъй като му писнало от непрекъснатите изнудвания на местните кланове. Джофре действал като посредник в решаването на рекетьорските конфликти между различни фамилии от Ндрангета. Операцията на италианските власти беше осъществена от карабинерите на Реджо Калабрия. Заповедите за арест пък бяха издадени по искане на местната дирекция „Антимафия”, водена от прокурора Джовани Бомбардиери.", "date": "2018.09.22", "title": "Как 10-годишно българче пострада при разправа заради рекет между мафиоти в Калабрия (Обзор)"}
{"url": "https://www.24chasa.bg/novini/article/7065496", "text": "    Александър Малинов днес е малко познат. Няма цялостна монография за живота и делото му. Бегло го споменават в енциклопедиите и учебниците. В столицата има булевард и метро станция с неговото име. Има и квартал “Малинова долина”, който не е бил на Малинов. Александър Малинов е с изключителни заслуги в нашата политическа история. Най-значимата е обявяването на българската независимост. С този акт на 22 септември 1908 г. ставаме равноправна европейска държава. Александър Малинов е роден през 1867 г. в Бесарабия. Син е на преселници по време на игото. Завършва гимназия в Болград и право в Киев. През 1891 г. се връща в отечеството на своите предци. Влиза в редиците на Демократическата партия. През 1903 г. Петко Каравелов го обявява за свой наследник. “Защото е способен, интелигентен, образован и честен!”, аргументира се лидерът на демократите. Малинов наистина е сред малцината ни държавници, в чиято биография няма тъмни петна. Не е забъркан в нечисти политически сметки, афери и далавери. Тъкмо обратното - преследва корупцията по коридорите на властта. През 1903 г. той е обвинител в Държавния съд, осъдил за злоупотреби бившите министри Тодор Иванчов, Димитър Тончев и Васил Радославов. Александър Малинов пет пъти е бил министър-председател и е опазил името си чисто. Това е рекорд не само в нашата, но и в балканската история! Оглавява правителство на Демократическата партия. Мисията на кабинета е да отхвърли васалната зависимост на страната от Османската империя. Съществуват благоприятни условия за премахване на тази неправда. През лятото е извършена Младотурската революция, която всъщност е държавен преврат. В бъркотията Австро-Унгария се кани да анексира Босна и Херцеговина. Княз Фердинанд заминава за Виена и се среща с император Франц-Йосиф. Двамата уговарят съвместни действия. Князът обаче обмисля и се колебае. Дали точно сега е най-подходящият момент? Неслучайно в Европа му викат Лисицата. “Решен на всяка цена да извърши акта на независимостта - пише историкът Милен Куманов, - Ал. Малинов започва да го “бомбардира” непрекъснато с шифровани телеграми и да настоява за неговото час по-скорошно завръщане в страната. На тези телеграми обаче не последвал никакъв отговор.” “Това - сочи Куманов - предизвиква сред членовете на кабинета подозрение, че князът се стреми към отлагане на акцията за неопределено време. Бидейки в неведение за действията на държавния глава, Ал. Малинов вече мисли за оставката на своето правителство, но решава да стори това, след като узнае “категоричния отговор\" на Фердинанд.” Същия ден иде телеграма, с която Фердинанд съобщава, че пристига в Русе. Там да го чакат, за да се разберат, инструктира князът. “Това негово нареждане - спомня си Малинов - можеше да се тълкува така и инак; то криеше в себе си възможността за един отрицателен или положителен отговор. Потеглихме обаче за Русе, правейки из пътя разни предположения.” На княжеската яхта Фердинанд заявява: “Е, господин Малинов, дългоочакваният ден от вас и мен, от целия български народ, дойде. Решението, което взехме в Карпатите, време е да турим в изпълнение. Намислил съм това да сторим във Велико Търново, старата столица на българските царе. Как да стане това?” отвръща министър-председателят. Князът му възлага да изготви текста. Малинов го пише на коляно във влака. От клатенето мастилото се разлива, налага се да го преписва два пъти. На 22 септември 1908 г. манифестът е прочетен от Фердинанд в храма “Св. Четиридесет мъченици”. Сетне Малинов го повтаря отвън пред народа. “Да живее свободна и независима България! Да живее българският народ!”, завършва историческият документ. Двадесет и четири побелели юнаци от Бяла черква пращат телеграма: “Ние, живите поборници от въстаническата чета, която през 1876 г. се бори при Дряновския монастир с Фазлъ паша за отечествената свобода, днес сме в неописуема радост, загдето доживяхме да видим осъществен нашият скъп идеал: пълна независимост на отечеството ни. Да живее и напредва свободна и независима България.” “Това е събитие, което връща България в семейството на независимите европейски държави. Освен политически, страната ни получава и икономически изгоди, тъй като дотогава митническият режим се е определял не от българската държава, а от европейските сили. Повдига се и статутът на българските дипломатически мисии - от дипломатически агенции те прерастват в легации. Независима България променя конституцията си през 1911 г. и вече има право да сключва съюзи, включително политически, военни и търговски.” За промяната е свикано Велико народно събрание пак в старопрестолното Търново. Навсякъде думите “княжество”, “княз”, “княгиня”, “княжески”, “княжеска”, “княжеско” са заменени с “царство”, “цар”, “царица”, “царски”, “царска”, “царско”. Един екземпляр от тази редакция е обкован в сребърна подвързия и Александър Малинов е премиер на още три правителства до края на 1918 г. По време на земеделския режим ръководи опозиционния Конституционен блок. Като идва на власт, БЗНС създава Оранжева гвардия. Гвардейците са облечени в шаяк и въоръжени със сопи. “Бря, бря, бря, нам да е дубря!”, е бойният вик на тази жакерия. С него връхлитат политическите противници - бурени по браздите на селския възход. На 17 септември 1922 г. Конституциония блок организира митинг в Търново. В същия ден на същото място дружбашите насрочват събор на цвеклопроизводителите. Поделение на Оранжевата гвардия причаква блокарите на гара Долни Дъбник. Тегли им един хубав бой, реже им брадите и ги затваря в търновските казарми. Освен Малинов сред жертвите са Стоян Данев, Теодор Теодоров, Михаил Маджаров. Готвят се да ги съдят като виновници за националната катастрофа. “Аз поне си починах, когато дружбашите вкупом ни вкараха в затвора”, въздъхва в мемоарите си Малинов. Политиците са настанени в канцеларските стаи на тюрмата. Специално за тях е прекарано електрическо осветление. Храна им носят от града. Убиват времето с карти. “Александър Малинов беше най-сериозният от всички ни - разказва Иван Пеев-Плачков. - Повече мълчеше съсредоточен в играта, като че решава някоя мъчна тактическа задача. Когато се отпущаше да заговори, от него можеха да се научат интересни работи. Той беше придружавал Фердинанд в една негова обиколка във Франция и разправяше как той е държал там да манифестира при разни случаи своята бурбонщина.” “Падало се, както му е редът, всички да дойдат навреме - предава случката Плачков. - Цар Фердинанд обаче, за да покаже, че има в жилите си кралска кръв, която е различна от кръвта на френския председател на републиката, благоволил да закъснее цял половин час и да накара председателя да го чака. Малинов съзнавал, че цар Фердинанд правел това нарочно и се пукал откъм гърба.” “За да ни убеди в това - продължава съкилийникът, - Александър Малинов ни разправи как цар Фердинанд го викал да го гощава с гювеч, приготвен в кален съд, както се приготвят обикновено гювечите. “Обичам това ястие, казал царят, защото е демократическо.” И Малинов се преструвал, че не разбира, че Фердинанд се подиграва, защото други път той му бил казал, че отдолу, т.е. от демоса, могла да дохожда само пръдня.” след преврата на 9 юни 1923 г. Участва в образуването на Демократическия сговор, но скоро го напуска. Повежда Народния блок и през 1931 г. сформира правителство. То е последното в политическата му кариера. На 19 май 1934 г. поредният преврат разтуря партиите и закрива Народното събрание. Конституционализмът е възстановен през 1938 г. с парламентарни избори. Александър Малинов отново събира демократите под знамето на демокрацията. Той е вече на 70, но кипи от ентусиазъм. Иска неговата партия да поведе отечеството към нови бъднини! Ветеранът свиква предизборно събрание в “Модерен театър” на ул. “Мария Луиза”. През социализма там беше кино “Цанко Церковски”. Денят е 20 март, часът - 9 сутринта. Тълпи прииждат да чуят словото на Малинов. Точно в 10 Александър Малинов влиза в театъра с политическите си приятели. Посреща го френетично “Ура!” и “Да живей България!”. Качва се на трибуната и започва тихо, по законите на ораторското изкуство. Аудиторията наостря слух. Малинов прави преглед на българските съдбини от Освобождението насам. “В момента - хроникира репортер на в. “Дневник”, - когато Ал. Малинов започна да говори за историческата за България 1918 година, тъкмо когато произнесе думата “война”, ораторът неочаквано замлъкна. Опрян с ръцете си на масата пред микрофона, той сякаш конструираше новата фраза, с която трябваше да продължи изясняването на причините на народната ни катастрофа. Никой не подозираше, че сърцето на големия държавник бе започнало да спира.” Малинов обаче се олюлява и пада в ръцете на Никола Мушанов. На помощ се притичват и други. Викат за доктори. Неколцина медици идат да окажат първа помощ, но напусто. Александър Малинов се преселва в отвъдното. Опелото е на 22 март в катедралния храм “Св. Неделя”. Заедно с хиляди българи царското семейство се покланя пред тленните останки на многозаслужилия държавник. Погребан е в Централните софийски гробища. Търновският кмет Иван Вителов трескаво се готви за българската независимост. Тича към крепостната порта, оцеляла по време на игото. Мери с шивашки метър и преценява, че каляската на княз Фердинанд не може да мине през нея. “Да се бутне!”, нарежда блюдолизецът. “Сутринта отидох на училището, ученици и учители по улиците - разказва Моско Москов. - Иде съобщение от управителя да отидат учителите на гарата да срещнем княза. Отиваме и чакаме на гарата до 11 часа. Там беше окръжният управител М. Радославов, кметът Вителов, комендантът и други официални лица. Дойде една само машина (локомотив) и съобщи, че князът чака на спирката в Долна махала. Тутакси всички тръгнаха, кой пеши, кой с файтон. В това време князът слезнал на спирката и с адютанта си отишли пеша до черковата…” Фердинанд не отива с каляска, а на крака до “Св. Четиридесет мъченици”. Като минава през бутнатата порта, се хваща за главата. Лош знак, защото в независимостта е вградена приемственост между Второто и Третото българско царство. “Защо го направи?”, пита князът Иванчо. Оня си гризе ноктите и мънка.", "date": "2018.09.22", "title": "Александър Малинов, авторът на Манифеста за независимостта, лежи в затвора"}
{"url": "https://www.24chasa.bg/novini/article/7067767", "text": "Днес се навършват 110 години от обявяването на Независимостта на България. Независимостта на България е провъзгласена с Манифест на 22 септември (5 октомври нов стил) 1908 г. в църквата \"Св. Четиридесет мъченици\" в старопрестолния град Велико Търново. Независимото Българско царство е признато от Великите сили през пролетта на 1909 г. От Освобождението до независимостта на България, държавата е трибутарно княжество. Берлинският договор от 1878 г. определя Княжество България като васално на Османската империя, което затормозява стопанското развитие на страната и ограничава възможностите ѝ в международните отношения. Мирните споразумения задължават българското княжество да се съобразява с режима на капитулациите, наложени от Великите сили на Османската империя, който налага преференциален внос на европейските промишлени стоки и обрича развитието на българското вътрешно производство. Затова след постигането на Съединението на Източна Румелия с Княжество България усилията на българския политически елит се насочват към обявяване на независимост. Благоприятни условия за това настъпват през септември 1908 г. Тогава вниманието на Великите сили е насочено към френско-германския спор за Мароко, а Австро-Унгария се готви да анексира Босна и Херцеговина. В същото време в Истанбул младотурците извършват преврат, а по жп-линията Одрин-Белово избухва стачка. Правителството на Александър Малинов използва момента и конфискува жп-линията. В нощта срещу 22 септември министър-председателят на България посреща българския княз на яхтата \"Хан-Крум\" край Русе. Оттам цялото българско правителство и Фердинанд I поемат към Търново, където трябва да обявят Независимостта на България. Царският влак, в който пътуват държавниците, обаче прави почивка по маршрута си на гара Две Могили. Там Александър Малинов написва текста на Манифеста и под него подписите си поставят българският княз и министрите от кабинета. Днес на гара Две Могили има историческа плоча, която разказва за тази паметна нощ. Независимостта на България е обявена тържествено на 22 септември 1908 в църквата \"Св. Четиридесет мъченици\" в Търново със специален манифест, а княз Фердинанд I приема титлата цар на българите. Учредява се възпоменателен медал по този повод. Паметникът на Независимостта е първият и единствен засега, посветен на това историческо събитие, построен със скромните парични дарения на хиляди българи.", "date": "2018.09.22", "title": "Честит Ден на Независимостта!"}
{"url": "https://www.24chasa.bg/novini/article/7067742", "text": "Възможностите, които предлага китайския пазар за развитието на туризма в Източна Европа и на Балканите, бе във фокуса на годишния Форум за развитие Милочер, който започна вчера в черногорската столица Подгорица, предава bulgarian.cri.cn. Събитието, чиято основна тема е „Икономическо развитие чрез туризъм – предизвикателства и заплахи“, бе открито от президента на Асоциацията на черногорските икономисти и мениджъри Веселин Вукотич. Той посочи, че Черна гора и Балканите като цяло трябва да обърнат по-голямо внимание на туристическия бум, който идва от Китай. Според него, местните туристически индустрии трябва да работят по-активно, за да се адаптират към нуждите и изискванията на все по-големия брой китайски туристи. В изказването си пред форума вицепрезидентката на китайската U-Tour Лин Йен посочи, че броят на китайските туристи, посещаващи страните от Балканския полуостров се увеличава, благодарение на либерализацията на визовите режими в някои от тях и поясни, че годишно компанията ѝ изпраща в региона над 120 туристически групи. За да се засили притока на китайски туристи към Балканите обаче са нужни преки самолетни полети, добави тя. Ана Маройевич от компанията Fly Montenegro обърна внимание на друг проблем – увеличаването на китайските туристи в региона е довело до недостиг на квалифицирани кадри в сектора, основно хора владеещи китайски език. Липсата указания на китайски в ресторанти, хотели, летища и туристически обекти, както и по-достъпни безжични мрежи за Интернет са сред основните пречки за китайските туристи да прекарат приятно, посочи тя.", "date": "2018.09.22", "title": "Възможностите на китайския туристически пазар за Балканите дискутираха на форум в Черна гора"}
{"url": "https://www.24chasa.bg/novini/article/7067757", "text": "Министър-председателят Бойко Борисов ще ръководи българската делегация в 73-ата сесия на Общото събрание на Организацията на обединените нации в Ню Йорк. Там премиерът ще изнесе реч, свързана с основната тема на Общия дебат, която тази година е „ООН за всички хора: глобално лидерство и споделени отговорности за мирни, равнопоставени и устойчиви общества“, съобщават от правителствената пресслужба. В рамките на визитата премиерът Бойко Борисов ще участва в Срещата на високо равнище „Глобален призив за действие за справяне с проблема с наркотиците“, организирана по инициатива на президента на САЩ Доналд Тръмп. България е съдомакин на събитието. Българският министър-председател ще участва в срещата на върха за мира “Нелсън Мандела”. Целта на форума е международната общност да препотвърди ангажимента си към глобалния мир, предотвратяването на конфликти, защитата на правата на човека. По време на посещението си българският министър-председател ще проведе двустранни срещи с държавни и правителствени ръководители на държави членки на ООН, както и с представители на неправителствени организации. Посещението на българският премиер в САЩ е между 23 и 29 септември. В делегацията, водена от министър-председателя Бойко Борисов, е вицепремиерът и министър на външните работи Екатерина Захариева.", "date": "2018.09.22", "title": "Борисов ще води българската делегация за 73-ото Общо на събрание на ООН в Ню Йорк"}
{"url": "https://www.24chasa.bg/novini/article/7067759", "text": "С тържествена света литургия в историческата църква \"Св. 40 мъченици\" започнаха тържествата за 110 години от обявяването на независимостта на България във Велико Търново. Преди да влязат на службата в Иван Асеновия храм, кметът Даниел Панов, шефът на ПГ на ГЕРБ Цветан Цветанов, евродепутатът Ева Майдел и другите официални лица запалиха свещ в средновековния параклис в двора. Те поднесоха цветя на саркофага на цар Калоян в галерията на църквата \"Св. 40 мъченици\". Великотърновският митрополит Григорий поръси за здраве знамената на Военния университет и други обществени и патриотични организации. В \"Св.40 мъченици\" отново прозвуча манифестът, с който Фердинанд обявява васалното княжество за независимо царство България. Актьори от великотърновския театър пресъздадоха прочитането на манифеста. В ролята на Фердинанд влезе Милен Иванов.  „Винаги съм изключително развълнуван да бъда във Велико Търново в Деня на българската Независимост. Днес старата ни столица отново е център на националните чествания, център е на нашата гордост и признателност. Навършват се 110 години от онези изключителни събития по провъзгласяването на Независимостта, развили се именно тук, в старопрестолния Търновград. Честит празник на всички българи!“, каза Цветан Цветанов.    ", "date": "2018.09.22", "title": "Велико Търново чества 110 г. от обявяването на независимостта (Снимки, видео)"}
{"url": "https://www.24chasa.bg/novini/article/7067770", "text": "Двама български граждани, Д. С. Д. (на 45 години) и Ф. Л. Р. (на 37 години), са били задържани от полицията в Измир по обвинение в източване на карти от банкомати. Българите били заловени, докато се опитвали да поставят копирно устройство в един банкомат в район Байраклъ в турския град, предава БТА. Полицията блокирала сметките на абонатите, чиито карти били скимирани. Полицейската проверка установила,че заподозрените български граждани пристигнали в Турция през ГКПП Хамзабейли/Лесово. След проследяване от полицейските екипи, те били арестувани, докато се опитвали да копират карти от банкомата. При обиска у задържаните били открити копирни устройства, микрокамери, електронни устройства, мобилни телефони и 2815 турски лири. Установено било, че двамата успели да копират около 360 000 шифъра. Съдът в Измир постановил двамата български граждани да бъдат оставени в ареста и да бъдат съдени.", "date": "2018.09.22", "title": "Арестуваха двама българи в Измир за източване на банкови карти"}
{"url": "https://www.24chasa.bg/novini/article/7067772", "text": "Папа Франциск започва днес обиколка в балтийските републики с послание за солидарност - близо 30 години след като Съветският съюз се разпадна и тези страни станаха независими, предаде Ройтерс, цитирана от БТА. Агенцията отбелязва, че посещението съвпада със засилващо се безпокойство от агресивната политика на Русия. Четиридневната обиколка на Франциск в Литва, Латвия и Естония е първата папска визита в региона от 1993 г., когато той бе посетен от Йоан-Павел Втори. Четвърт век по-късно трите страни са членове на НАТО, ЕС и еврозоната. Обиколката на папа Франциск започва от Литва. В столицата Вилнюс Светият отец ще посети Музея на жертвите на геноцида, някогашен затвор на КГБ, където са били убити стотици хора и откъдето хиляди, включително свещеници, са били изпратени на заточение в Сибир. \"Посещавайки затвора на КГБ, папа Франциск отправя послание, че милее за хората, пострадали заради вярата си, заради предаността си към родината\", каза 79-годишният епископ Сигитас Тамкевициус, хвърлен в тази тъмница през 1983 г., а после прекарал шест години в съветски трудов лагер. \"Това бе голготата на нашата страна, изпитание за вярата ни\", отбеляза Тамкевициус, който ще придружи папата в обиколката му из някогашния затвор. Регионът все още носи белезите от избиването на повече от 200 000 евреи от нацистите, подпомагани от някои местни жители, отбелязва Ройтерс. Папата ще се помоли пред паметника на жертвите от гетото във Вилнюс, където от Холокоста оцелели едва няколкостотин от около 40 000 души. В латвийската столица Рига Франциск ще почете героите на борбата за независимост на страната пред Паметника на свободата. Той освен това ще ръководи религиозна служба в лутеранската катедрала в града. В Талин, столицата на Естония, където според Ватикана има само около 4500 католици, Франциск ще отслужи меса на площад \"Свобода\". На площада, където в съветско време се провеждаха военни паради, всяка година се палят хиляди свещи в памет на депортираните от съветските власти. След като през 1918 г. получават независимост от разпадащата се Руска империя, през 1940 г. балтийските страни биват анексирани от Съветския съюз, през Втората световна война са окупирани от нацистите, а после стават сателитни републики в СССР до разпадането на съюза пред 1991 г. Събитията от последните години в Русия, с която и трите страни имат сухопътна граница, отново предизвикват безпокойство сред тях. След анексията на Крим от Русия през 2014 г. и на фона на нарасналите опасения, че балтийските държави може да са следващите в списъка на Москва, техните разходи за отбрана рязко се увеличиха, а на териториите им бяха разположение няколко хиляди натовски войници, отбелязва Ройтерс.", "date": "2018.09.22", "title": "Папата заминава за балтийските страни с послание за солидарност към Русия"}
{"url": "https://www.24chasa.bg/novini/article/7067780", "text": "Скъпи сънародници, днес се навършват 110 години от обявяването на Независимостта на България. Дръзкият, но изключително премерен политически акт на цар Фердинанд, министър-председателя Александър Малинов и др. вече повече от един век блести ярко и ни дава поводи за гордост, написа във фейсбук лидерът на парламентарната група на ГЕРБ Цветан Цветанов. \"Съединението на Княжество България с Източна Румелия и по-късно обявяването на българската Независимост не идват даром, а са плод единствено на смелостта, далновидността и родолюбието на нашите предци. Да си независим днес, както и преди 110 години, означава сам да определяш пътя си и да можеш да поемеш рисковете от това. Урокът по независимост е задължителен за поколенията и именно ние трябва да им го предадем. Единствено гласът на сплотена, силна и независима нация може да отеква осезаемо както в Европа, така и в света. Поклон пред смелостта на героите от миналото и честит празник, българи!\", написа още той.", "date": "2018.09.22", "title": "Цветанов: Да си независим днес означава сам да определяш пътя си. Честит празник!"}
{"url": "https://www.24chasa.bg/novini/article/7067784", "text": "\"Честит Ден на Независимостта на всички българи! Днес нашият национален интерес е свързан със запазването и развитието на обединена Европа, но никога не трябва да забравяме саможертвата и смелите действия на нашите предци, довели до независимостта на България\", написа премиерът Бойко Борисов по случай днешния празник в профила си във фейсбк. \"Ние трябва да продължим твърдо да отстояваме интересите си на световната политическа сцена, да пазим идентичността си, да се гордеем с нашите традиции и култура и винаги да помним смелия и борбен дух на българина, благодарение на който днес живеем в свободна държава\", написа още министър-председателят.", "date": "2018.09.22", "title": "Борисов: Не трябва да забравяме делата на нашите предци, довели до независимостта ни"}
{"url": "https://www.24chasa.bg/novini/article/7067789", "text": "Започна първата официална Среща на жените министри на външните работи, предаде Франс прес, цитирана от БТА. Безпрецедентният форум, който се провежда в Монреал, Канада, от вчера до днес, събра близо 20 от около 30-те жени външни министри по света. Сред тях е вицепремиерът и министър на външните работи Екатерина Захариева. Жените имат водеща роля \"за намирането на решения на политическите, икономическите и социалните предизвикателства, пред които нашите общества са изправени\", заяви при откриването на срещата канадската външна министърка Кристия Фриланд. Тя обеща \"винаги да насърчава равното представителство и спазването на правата на жените и момичетата\". \"Когато всички сме въвлечени в процесите на взимане на решения, нашите общества стават по-силни, нашите икономики и средна класа стават по-проспериращи, а нашите страни - по-сигурни\", подчерта Фриланд. Канадската външна министърка съпредседателства форума заедно с върховната представителка на Европейския съюз за външната политика и сигурността Федерика Могерини. На встъпителното заседание двете изразиха надежда тази среща да постави началото на една традиция на сътрудничество между жените министри. Във форума участват външните министърки на 18 страни (Канада, България, Република Южна Африка, Андора, Коста Рика, Хърватия, Доминика, Гана, Гватемала, Хондурас, Индонезия, Кения, Намибия, Норвегия, Панама, Руанда, Сейнт Лусия и Швеция) плюс Могерини. Участничките ще обсъдят при закрити врата четири теми - \"укрепването на свободата, политическото участие и лидерството на жените\", \"засилването на демокрацията\", \"насърчаването на мира и сигурността\" и \"премахването на насилието въз основа на пола\".", "date": "2018.09.22", "title": "Започна първата официална среща на жените министри на външните работи"}
{"url": "https://www.24chasa.bg/novini/article/7067791", "text": "Заместник-главният прокурор на САЩ Род Розенстайн, който отговаря за разследването за предполагаемата намеса на Русия в президентските избори в страната през 2016 г., предложил миналата година президентът Доналд Тръмп да бъде записван тайно и членове на кабинета да бъдат убедени да се позоват на конституционна поправка, за да бъде отстранен държавният глава, пише в. \"Ню Йорк таймс\", цитиран от Ройтерс и БТА. Розенстайн направил тези предложения през пролетта на 2017 г., след като Тръмп уволни директора на ФБР Джеймс Коми. Те така и не се реализирали, твърди \"Ню Йорк таймс\", като се позовава на хора, уведомени за тези развития лично или от паметни бележки, написани от служители на ФБР, включително Андрю Маккейб, който оглави временно агенцията след уволнението на Коми. Друг американски ежедневник, \"Вашингтон пост\", също съобщава за предложенията на Розенстайн, цитирайки бележките на Маккейб, който в началото на тази година бе принуден да се оттегли като и. д. директор на ФБР. В изявление заместник-главният прокурор на САЩ опроверга публикацията на \"Ню Йорк таймс\" като \"неточна и фактически невярна\". Розенстайн обвини анонимните източници на вестника, че преследват користни цели. Първоначално президентът на САЩ не реагира на тези медийни публикации. Тръмп отказа да отговори на репортерски въпроси по случая. По-късно президентът на САЩ обаче намекна за конфликтите си с представители на министерството на правосъдието в реч на многолюден предизборен митинг в щата Мисури на републикански кандидат за Сената. \"Просто погледнете какво бива извадено на показ в нашето министерство на правосъдието. Имаме страхотни хора в министерството на правосъдието. . . Но и някои наистина лоши. Видяхте какво се случи във ФБР. Всички те си отидоха. Все още обаче има останала воня и ще се отървем и от нея\", каза Тръмп. Според \"Ню Йорк таймс\" и \"Вашингтон пост\" Розенстайн е инициирал дискусии за 25-ата поправка в конституцията на САЩ, която се отнася за въпроса за наследяването на президентите, включително при неспособност да изпълняват техните задължения, и очертава в общи линии как кабинетът може да реши дали даден държавен глава вече не е способен да се справя със своите функции. \"Ню Йорк таймс\" пише още, че американският заместник-главен прокурор казал на служители на министерството на правосъдието и на ФБР, че тайните записи на Тръмп може да бъдат използвани, за да бъде изложен на показ хаосът в администрацията. Розенстайн често е взиман на мушка от привържениците на президента на САЩ за това, че през май миналата година назначи специалния прокурор Робърт Мълър да води разследването за предполагаемата руска намеса в американските избори и евентуалната координация между Москва и предизборния щаб на Тръмп, отбелязва Ройтерс.", "date": "2018.09.22", "title": "\"Ню Йорк таймс\": Зам.-главният прокурор на САЩ предложил Тръмп да бъде записван тайно"}
{"url": "https://www.24chasa.bg/novini/article/7067804", "text": "Предсрочното гласуване за междинните избори в САЩ през ноември започна по места вчера, предаде ДПА, цитирана от БТА. Агенцията отбелязва, че това е белязало официалното начало на изборния сезон, като вниманието ще бъде съсредоточено върху това дали републиканците ще успеят да запазят своя контрол върху Конгреса. Според проучвания на общественото мнение надпреварите за много места в Сената и Камарата на представителите са прекалено оспорвани, за да бъдат давани прогнози. Демократите се надяват на т. нар. \"синя вълна\", която да им донесе мнозинство в поне една от двете камари на Конгреса. Това би осигурило на опозиционната партия повече възможности за контролиране и възпрепятстване на президента Доналд Тръмп и републиканците. Тръмп редовно провежда митинги под лозунга \"Да направим Америка отново велика\", за да подкрепи кандидати на Републиканската партия. Междинните избори в САЩ ще бъдат произведени на 6 ноември. Предсрочното гласуване обаче вече започна в Минесота и Южна Дакота се готви да я последва. През следващите дни още няколко щата ще позволят на избирателите да упражнят правото си на вот предсрочно. Иначе кампаниите за първичните избори на двете основни партии в САЩ са в пълен ход от няколко месеца. На този фон, вниманието на страната остава фокусирано върху номинирания от президента за нов член на Върховния съд Брет Кавано, който бе обвинен от жена в сексуално посегателство през 80-те години на миналия век, отбелязва още ДПА.", "date": "2018.09.22", "title": "Предсрочното гласуване за междинните избори в САЩ през ноември започна по места"}
{"url": "https://www.24chasa.bg/novini/article/7067811", "text": "Чешкият президент Милош Земан заяви, че не иска да отваря отново въпроса дали Германия трябва да изплати репарации на страната му заради Втората световна война, предаде ДПА, цитирана от БТА. Агенцията отбелязва, че за сметка на това темата е на дневен ред в съседна Полша. Историята трябва да бъде оставена на историците, подчерта чешкият президент на среща в Берлин с германския си колега Франк-Валтер Щайнмайер. Управляващите в Полша консерватори националисти настояват Германия да плати на страната военни репарации. Полша понася тежки страдания и щети по време на Втората световна война, когато нацистките окупатори убиват в страната около 6 милиона души. Германското правителство нееднократно се позова на следвоенна декларация, в която Полша се отказва да претендира за по-нататъшни компенсации.", "date": "2018.09.22", "title": "Чехия: Въпросът за немските военни репарации е приключен"}
{"url": "https://www.24chasa.bg/novini/article/7067753", "text": "Активните усилия на Китай да насърчи съобразеното с екологичните стандарти и зачитане на околната среда икономическо развитие, бяха високо оценени на лятното издание на Давоския икономически форум, чийто домакин е град Тиендзин, предава  Според прогнози пикът на въглеродните емисии в Китай може да бъде достигнат през 2022 г., осем години по-рано от ангажимента, който страната пое в Парижкото споразумение. Пекин обеща също за намали въглеродните емисии на единица БВП с 60-65% до 2030 г., вземайки за база 2005 г. През последните пет години производството на въглища е било съкратено с 800 милиона тона, с което потреблението на този най-голям замърсител на въздуха е спаднало с 8,1%. Това е довело до видимо подобряване качеството на въздуха, особено в големите градове и индустриалните райони. В същото време, само за 2017 г. инвестициите в чиста енергия са били 132,6 милиарда долара или 40% от световните. До 2020 г. страната планира да вложи общо около 370 милиарда долара във възобновяема енергия. Инсталираните мощности, генериращи слънчева енергия имат капацитет от близо 30 милиона киловата, а очакванията са до 2020 той да надхвърли 160 милиона киловата и да осигурява почти 10% от общото потребление на електроенергия в страната. Китай се нарежда също така на трето място в света по инсталирани вятърни турбини, след Великобритания и Германия. За трета поредна година Китай остава и най-бързо развиващият се и динамичен пазар за автомобили с нови енергии. Само за 2017 г. в страната са продадени 777 000 такива коли. Има изградена мрежа от 275 000 колонки за зареждане на електромобили.", "date": "2018.09.22", "title": "Китай продължава да инвестира активно в зелена енергия"}
{"url": "https://www.24chasa.bg/novini/article/7067907", "text": "Кореспондент на местен вестник бе застрелян в Южно Мексико, предаде Франс прес, като се позова на медията. Агенцията отбелязва, че това е деветото убийство на журналист в страната от началото на годината. 35-годишният Марио Гомес работел за в. \"Ералдо де Чиапас\". Той бил убит на излизане от дома си в селището Яхалон, в южния мексикански щат Чиапас, където бил кореспондент на ежедневника, предава БТА. Гомес работел от осем години за \"Ералдо де Чиапас\", като отразявал общи, политически, съдебни и обществени новини. Той се оплакал наскоро, че му били отправени заплахи, каза анонимен източник от редакцията на вестника. Според неправителствената организация \"Репортери без граници\" Мексико е втората най-опасна държава за упражняване на журналистическа дейност след Сирия. Над 100 представители на медии бяха убити в централноамериканската страна от 2000 г. Повечето от тези престъпления останаха ненаказани, отбелязва Франс прес.", "date": "2018.09.22", "title": "Застреляха кореспондент на местен вестник в Мексико"}
{"url": "https://www.24chasa.bg/novini/article/7067910", "text": "Тяло на починал мъж е било намерено край село Вълнари, съобщиха от пресцентъра на ОД на МВР - Шумен. Във връзка с постъпила молба от близки, за издирване на 34-годишен местен жител, на 16 септември са предприети редица издирвателни действия. Получени са разнопосочни сигнали за местонахождението на издирвания. В хода на извършените проверки и оперативни мероприятия, в гориста местност край Вълнари вчера следобед бил открито безжизнено тяло на мъж, което било в напреднал стадий на разлагане. На място е извършен оглед от полицейски служители и дежурен прокурор от Окръжната прокуратура в Шумен. Действията по документиране на престъплението и изясняване на обстоятелствата около смъртта на починалия мъж продължават. Образувано е досъдебно производство.", "date": "2018.09.22", "title": "Откриха труп на мъж в гориста местност край шуменско село"}
{"url": "https://www.24chasa.bg/novini/article/7067917", "text": " Иран ще увеличава ден след ден отбранителните си способности, заяви днес иранският президент Хасан Рохани, визирайки ракетите, които разработва неговата страна и които притесняват Запада, предаде Франс прес, цитирана от БТА. \"Ние никога няма да намалим нашите отбранителни способности. Ние ще ги увеличаваме ден след ден\", заяви Рохани, говорейки пред участниците в парад в Техеран, организиран по повод Националния ден на иранските въоръжени сили, който всяка година се отбелязва на 22 септември. \"Фактът, че вие сте разгневени заради нашите ракети, показва, че нашите оръжия са по-ефикасни\", допълни той, обръщайки се към САЩ. В речта си Рохани направи паралел между настоящата ситуация с Иран и миналото, между бившия иракски диктатор Саддам Хюсеин и американския президент Доналд Тръмп. \"Подобно на Саддам Хюсеин, който скъса споразумението от 1975 г., дефиниращо част от границата между Иран и Ирак, за да влезе във война с Ислямската република, така и Тръмп денонсира едностранно международното споразумение за иранската ядрена програма, подписано през 2015 г., за да започне \"психологическа война\" срещу Иран\", каза Рохани. \"Същото което се случи на Саддам, ще се случи и на Тръмп. Америка ще понесе същата съдба като тази на Саддам\", предупреди още Рохани, предаде Ройтерс. Той произнесе своята реч в момент, в който Иран демонстрира своята военна мощ на паради в Техеран и в Бандар Абас. Държавни медии пък съобщиха, че около 600 плавателни съда участват в ирански военни учения в Персийския залив днес, ден след като военновъздушните сили на Иран проведоха учения в района на Ормузкия проток. С тази демонстрация на военна мощ Иран отбелязва и годишнината от началото на войната с Ирак, продължила от 1980 до 1988 г., отбелязва Ройтерс.", "date": "2018.09.22", "title": "Рохани: Иран ще увеличава ден след ден отбранителните си способности"}
{"url": "https://www.24chasa.bg/novini/article/7067920", "text": "В старата столица Велико Търново се провежда официалната церемония по издигане на националния трибагреник по случай 110 години от провъзгласяването на независимостта на България. Ще бъдат поднесени венци и цветя пред Пирамидата на Независимостта. Паметникът е на мястото, където министър-председателя Александър Малинов за втори път прокламира независимостта пред ликуващите търновци на Царевец. На церемонията са председателят на парламентарната група на ГЕРБ Цветан Цветанов, евродепутатът Ева Майдел, кметът на старата столица Даниел Панов и други. 22 септември е сред най-българските празници и е кощунство да му се посяга, както бе в един отминал за щастие строй. Обединен и от висша кауза след историческото Съединение, с Независимостта нашите предци постигат още една победа срещу неправдите от Берлинския конгрес. След 22 септември 1908 г. България отново е равноправна с останалите европейски държави. Нашият народ възвръща своето изконно право за свободно развитие и просперитет. Независимостта ни учи колко важно е националното обединение и единство, каза кметът на Велико Търново Даниел Панов. Преди 110 г. политическите пристрастия , личните стремежи остават на заден план. Държавният глава правителството и народът действат в съзвучие. За тях българските национални интереси са над всичко. Когато има единство, когато има справедлива общобългарски кауза, тогава няма невъзможни неща. Съединение, независимост, сила, това са ключови думи, това е урокът от историята, в който трябва да вникнем. Това е истинската и съдържателна визия за Велико Търново, за всички български градове и за България, допълни кметът на старата столица. Строя прие бригаден генерал Пламен Богданов, началник на НВУ.                                                                                                                                                                                                                                                                                                                                   ", "date": "2018.09.22", "title": "Даниел Панов: Независимостта ни учи колко важно е националното единство (Снимки)"}
{"url": "https://www.24chasa.bg/novini/article/7067932", "text": "Усещането в момента поне за мен и моите колеги е добре свършена работа. Това заяви Валентин Радев, бивш министър на вътрешните работи и депутат от ГЕРБ в предаването \"Денят с Георги Любенов\" по Радев обясни, че си тръгва от МВР с тъга и че винаги остава нещо незавършено и за пример даде структурната реформа, тъй като, по думите му, това е процес. Трагедията от катастрофата край Своге той определи като това, което е \"преобърнало каруцата\". \"Това преля чашата, това не трябваше да се случва\", коментира той и допълни \"очевидно не сме могли да направим всичко\". По повод казуса с указа за Младен Маринов и подписването му от президента Румен Радев, Валентин Радев коментира, че не може да дава оценки на държавния глава и че той като министър е направил необходимото. Да не изпусне златната нишка, да внимава и да се съсредоточи върху хората - такива съвети даде на наследника си на поста Радев.", "date": "2018.09.22", "title": "Валентин Радев: Усещането ми е за добре свършена работа"}
{"url": "https://www.24chasa.bg/novini/article/7067925", "text": "Стотици работници от алкохолните фабрики на арестувания алкохолен бос Миню Стайков се събраха отново на протест днес в село Церковски. По-рано сутринта те блокираха жп линията в района с празен автобус. Протестът е заради акцията на Агенция \"Митници\" от вчера, която запечата 3 данъчни склада в Карнобатско на Стайков със съмнения за извършени груби нарушения. Работниците обаче, които са над 2000 в трите фабрики за производство и бутилиране на алкохол, са притестени, че ще изгубят работата си и няма да могат да издържат семействата си. Протестиращите настояват да разберат по чие разпореждане се провежда акцията на митничарите и защо се запечатват складове на Винпром Карнобат и Сис индустрис. Според търговския директор на винзавода Емил Пилев не е била показана никаква писмена заповед за вчерашната акция. За пореден път той обясни, че гроздоберната кампания е в разгара си, а пред и в завода има тонове грозде, които трябва да бъдат обработени. Според Агенция \"Митници\" обаче са открити сериозни нарушения и складовете ще останат запечатани поне 48 часа, а след решение на компетентен съд този срок можело да бъде удължен. \"С тези проверки се помрачи празника на Карнобат, за който се готвим от толкова време. Той е на 26 септември, но още преди няколко дни започнаха съпътстващите събития - днес има турнир по борба\", сподели пред \"24 часа\" кметът на Карнобат Георги Димитров. Вчера той отказа да разреши стотиците работници да блокират пътя Сливен-Бургас с мотивите, че така може да се предизвикат сериозни пътни инциденти. Протестите продължават и в момента, очаква се намясто да пристигне шефът на Митници Бургас. Протестът се охранява от десетки полицаи, там  е шефът на Охранителна полиция и КАТ в ОД МВР Бургас комисар Неделчо Рачев.", "date": "2018.09.22", "title": "Работници на Миню Стайков отново на протест, блокират жп линия (Обновена)"}
{"url": "https://www.24chasa.bg/novini/article/7067964", "text": "\"Днес отбелязваме 110 години от Независимостта на България - едно национално и държавно постижение\". Това написа във фейсбук председателят на НС на БСП Корнелия Нинова. Тя добавя, че и днес независимостта не е титла, която получаваш наготово, а всекидневен избор- какъв да бъдеш. \"Нека бъдем свободни в мислите си и независими в действията си. Честит празник, българи\", пише още лидерът на левицата.", "date": "2018.09.22", "title": "Нинова: Нека бъдем свободни в мислите си и независими в действията си"}
{"url": "https://www.24chasa.bg/novini/article/7067966", "text": "Огромна колона от автомобили се е образувала на автомагистрала \"Хемус\" край Правец, видя репортер на \"24 часа\". Причината за задръстването са ремонтите по магистралата и многото коли, които напускат София за трите почивни дни.  В зависимост от посоката на пътуване, като алтернатива за излизане от София може да се ползва пътя през Искърското дефиле и прохода \"Петрохан\". ", "date": "2018.09.22", "title": "Задръстване на АМ \"Хемус\" край Правец"}
{"url": "https://www.24chasa.bg/novini/article/7068029", "text": "Легендарният български футболист и настоящ треньор на \"Етър\" - Красимир Балъков, заяви, че вижда доста прилики между родния му Велико Търново и Щутгарт - градът, в който изгря футболната му звезда, а с местния тим спечели Купата на Германия през 1997 г., предава  \"Имаме уникалния шанс след 1989 г. да бъдем \"отворена\" държава, да гледаме напред. А динамичният живот в целия свят направи развитието на България много позитивно. Аз съм човек, който не живее само тук, а и в чужбина. Мисля, че България има позитивен и добър имидж, за който трябва да работим всички българи. Ние сме хора, които по принцип сме настроени много негативно. Някои сигурно имат причина да го правят, но аз съм на мнение, че трябва да гледаме по-позитивно. Когато имаш отговорност към себе си и останалите, България ще може да се промени в по-положителна посока. Между Щутгарт и Велико Търново, като начин на изграждане на града, като красота, има много големи прилики. И Щутгарт е изграден на хълмове и има река, която минава покрай самия град. Много красив и модерен е Щутгарт, а Тървово е традиционен и културен\", заяви той от хълма Царевец в предаването \"Тази събота\".  За най-голяма своя победа Балъков посочи двете си деца - Красимир-младши и Глория. А от скоро той е и дядо на своя внук Диего. \"Много сладко детенце е. Много е красиво да си дядо. Никога не съм си го представял. Сега го изживявам и казвам на всички - много е прекрасно\", заяви легендарният футболист.", "date": "2018.09.22", "title": "Красимир Балъков: Велико Търново и Щутгарт много си приличат"}
{"url": "https://www.24chasa.bg/novini/article/7068037", "text": "Днес отбелязваме 110 години от обявяването на Независимостта на България – факт, който е станал възможен благодарение на Българската армия. Хубаво е българските граждани да имат по-чест досег до армията, да видят въоръжението, войниците. В тези комерсиални времена, когато хората се интересуват преди всичко от доходите си, е хубаво по някакъв начин да покажем, че воинската професия, макар и към момента все още не добре платена, е достойна и заслужава уважение.“ Това каза министърът на отбраната Красимир Каракачанов днес, 22 септември, на показа на военна техника пред сградата на Министерството на отбраната в София, предават от пресцентъра на Министерството на отбраната.  В Деня на Независимостта едновременно в 17 града в страната хората можаха да видят образци военна техника, оръжие и екипировка. Инициативата е първата от поредицата изяви под наслов „Това сме ние“, с които Министерството на отбраната цели да популяризира военната служба. „Българската армия е в ръцете на обществото и е инструмент за неговата защита. Въпреки недоимъка и липсата на средства, момчетата и момичетата в армията си изпълняват задълженията. Това не е лесно, трудно е, рисково е, но хората имат дух. Армия се прави с дух и любов към България“ – заяви министърът на отбраната. Той припомни, че през последните 20 години бюджетът на армията е орязван 4 пъти, като само през 2010 г. е намален с 40%. За последните 20 години пък бюджетът за здравеопазването е увеличаван 4 пъти, напомни още Каракачанов. „Аз не съм спрял да настоявам за повече средства. През изминалата година увеличихме заплатите с 10 %, а за тази година сме предвидили още 10%. Представили сме необходимите разходи за ремонт на част от съществуващата техника. Отделиха се близо 3 милиарда и половина за закупуване на нови самолети, кораби и бронирани машини“, каза министър Каракачанов. Той посочи, че това е само един етап от цялостното обновяване на армията, което ще става постепенно поради невъзможността да се отделят необходимите средства. Министър Красимир Каракачанов поздрави всички военнослужещи, взели участие в днешното представяне. Много хора бяха дошли пред Министерството на отбраната, за да разгледат бронираните машини „Хамър“, „Командо“, „Гардиън“ и „Пустинна котка“. Някои от тях дори показаха умения в разглобяване и сглобяване на автомат „Калашников“. Военнослужещите разясняваха възможностите на техниката и въоръжението, за да отговорят на любопитството на посетителите. Всеки можеше да получи информация за свободните места в армията и за възможностите за участие в курсовете за начална и специална военна подготовка Най-въодушевени бяха децата, които имаха възможност да разгледат съвсем отблизо бронираните автомобили, да се вживеят в ролята на войници, да се снимат с гвардейците от почетния караул. За доброто настроение на празника се погрижи Представителният духов оркестър на Сухопътните войски. В градовете Пловдив, Варна, Бургас, Стара Загора, Плевен, Сливен, Шумен, Смолян, Благоевград, Враца, Белене, Асеновград, Карлово, Казанлък, Хасково и Ямбол хората също имаха възможност да разгледат днес образци техника, въоръжение и екипировка.", "date": "2018.09.22", "title": "Каракачанов: За 20 г. бюджетът на армията е орязан 4 пъти, а за здравеопазване е увеличен 4 пъти"}
{"url": "https://www.24chasa.bg/novini/article/7068043", "text": "Прокламацията на Независимостта бе триумф на българската държавност, ясен знак към Европа и света, че млада България ще отстоява с всички сили своето място сред самостоятелните, благоденстващи и цивилизовани нации. Това заявява президентът Румен Радев в свой адрес по повод тържественото отбелязване във Велико Търново на 110 години от обявяването на българската Независимост, предават от прессекретариата на президентството. „Този мащабен исторически акт не бе случайна стъпка. Със самочувствие и достойнство, с дипломатическа мъдрост и историческа дързост българската нация успя за броени години да изгради завиден политически, икономически и духовен потенциал, който да гарантира здравите устои на нова България“, се казва още в поздравителния адрес на българския държавен глава. Румен Радев припомня, че за по-малко от три десетилетия нашите предци уверено и последователно изминаха трудния път от Освобождението през Съединението на Княжество България и Източна Румелия до извоюването на пълния и безспорен суверенитет на страната ни. „Вярвам, че успехът на българската независимост бе нагледен пример как с воля, единство и решителност нашият народ може да бъде господар на съдбата си“, подчертава още в своя адрес президентът Румен Радев.", "date": "2018.09.22", "title": "Румен Радев: Независимостта ни е пример как с воля народът може да бъде господар на съдбата си"}
{"url": "https://www.24chasa.bg/novini/article/7068201", "text": "Хиляда аплодираха 180 военни музиканти от различни държави, които изпълниха заедно латино парчето \"Ваканция в Рио\", танцуваха с духовите инструменти в синхрон, без да сгрешат нито един тон или стъпка. Точно в 12,30 ч. пред сградата на Централната поща майор Николай Косев от НВУ вдигна диригентската палка, за да взриви хилядите меломани с изпълненията на оркестрантите под пагон. В шоу спектакъла на ХII Международен фестивал на военните оркестри за пръв път участват Представителният оркестър на въоръжените сили на Полша и Оркестърът на въоръжените сили на Украйна, със съпровождаща танцова група. \"Всеки се стреми да покаже характерно национално звучене и разбира се много популярни поп и джаз изпълнения\", разказва майор Косев. Два български оркестъра - Фестивалният оркестър на НВУ и поделението в Стара Загора и Гвардейският от София, дадоха тон на програмата. Тя продължи около час и половина. 30-те музиканти на домакините, с двама диригенти, представиха обновен репертоар и хореографии. Тропнаха в ритъма на ръченица и Дунавско хоро, както и в джаз вариации. Вторият диригент капитан Цветомир Василев бе атракцията в зрелищните танцови изпълнения. Представителната рота на НВУ показа строеви хватки с пушки \"Малнихер\", съвременници на Независимостта, обявена в Търново през 1908 г. Демонстрациите завършиха със залп. \"Тази изява, за разлика от церемониалите, предполага артистичност, свобода, сцена. Гордост, че сме част от атмосферата на тази важна дата\", допълни майор Косев. За него и колегите му 22 септември е голям празник, а възторгът и аплодисментите не се забравят.", "date": "2018.09.22", "title": "Хиляди аплодираха музиканти под пагон,\nкоито танцуват с духовите инструменти"}
{"url": "https://www.24chasa.bg/novini/article/7068224", "text": "Японската Агенция за изследване на космическото пространство ДЖАКСА смята, че два малки роувъра, които вчера прати към астероида Рюгу, са кацнали успешно на него, съобщава Би Би Си. \"Все още нямаме потвърждение за кацането им, но ние сме много, много обнадеждени\", каза ръководителят на проекта Юичи Цуда, предава БТА. Вчера космическият апарат Хаябуса-2 \"командирова\" тандем от роувъри на астероида Рюгу. Роботите, наречени Минерва-II1А и Минерва-II1Б, известни за по-кратко и като Роувър Едно и Роувър Две, са с тегло 1 килограм и с размери 18 сантиметра на 7 сантиметра. Те ще измерват температурата на астероида и ще правят снимки, като за целта са оборудвани със съответните уреди и камери. Данните, които те съберат, ще бъдат препредадени на кораба-майка Хаябуса-2, който ще ги предаде на земята. Двата роувъра се намираха в контейнер, наречен Минерва II-1, който бе складиран в \"мазето\" на космическия кораб Хаябуса-2. Апаратът започна да освобождава роувърите от контейнера на разстояние от около 60 метра от астероида. Според сценария предната част на контейнера се изстрелва в пространството и двата роувъра са изхвърлени от контейнера и се спускат отделно на повърхността на астероида. Повърхността на на Рюгу обаче се оказа по-неравна от очакваното и на нея има много малко удобни за меко приземяване места. Но японските експерти вярват, че двата роувъра са се справили успешно. Макар и екипът на мисията да ги нарича роувъри, двете апаратчета няма да се движат по повърхността на астероида на колела, а ще подскачат по нея. Гравитацията на повърхността на астероида Рюгу е много слаба. Затова роувър с колела или вериги би се издигнал над нея веднага щом се задвижи. Подскачането е много по-подходящ начин за придвижване в такива условия и при толкова груб терен. Роувърите ще остават във въздуха до 15 минути при всеки скок и ще се придвижват с по 15 метра хоризонтално. Минерва-II1А и Минерва-II1Б ще се движат автономно и сами ще преценяват накъде да тръгнат. Сондата Хаябуса-2 достигна астероида Рюгу през юни тази година след три и половина години пътуване. Тя извървя 3,2 милиарда километра. Астероидът Рюгу се намира на около 280 милиона километра от нашата планета, припомня Франс прес. През октомври Хаябуса-2 ще прати на Рюгу апарат, наречен Маскот, проектиран от Френския център за космически изследвания и от германския Център за космически изследвания. Маскот \"ще живее\" само 12 часа и ще използва четири инструмента, сред които и специален микроскоп, разработен от Френския институт за космическа астрофизика. С него ще може да се установи какъв е минералният състав на астероида. В късния октомври Хаябуса-2 ще слезе до повърхността на Рюгу, за да събере проби от скалата и почвата. После японската космическа агенция планира \"да детонира експлозив\", който ще отвори кратер в повърхността на Рюгу. Тогава Хаябуса-2 ще се спусне в кратера, за да събере скали, припомня Би Би Си. Хаябуса-2 ще напусне Рюгу през декември 2019 г. и ще се върне на земята с всички проби от астероида през 2020 г. Засега официални представители на японската космическа агенция се надяват да потвърдят до 1-2 дни успешното кацане на роувърите на астероида, когато космическият апарат Хаябуса-2 препрати до земята данни, получени от тях. Ако надеждите на японските специалисти се оправдаят и двата роувъра действително са кацнали успешно на астероида, това ще бъде първо успешно пращане на роувър на повърхността на астероид. Досега има успешно кацане на апарат на комета. През ноември 2014 г. мисията Розета на Европейската космическа агенция спусна апарата Фила на кометата 67Р/Чурюмов-Герасименко, посочва Би Би Си. През 2005 г. Япония се опита да прати роувър на астероида Итокава. Той трябваше да подаде сигнал до 18 часа след изхвърлянето му от космическия апарат Хаябуса. Но роувърът отпътува в неизвестна посока и опитът се провали, припомня Франс прес.", "date": "2018.09.22", "title": "Японски експерти: 2 роувъра са успели да кацнат на астероида Рюгу"}
{"url": "https://www.24chasa.bg/novini/article/7068228", "text": "Двама германски депутати заявиха, че планират да бойкотират държавен банкет по време на посещението на турския президент Реджеп Тайип Ердоган в Германия идната седмица, съобщи ДПА, цитирана от БТА. Биджан Джир-Сарай, говрителят по външна политика на либералната Свободна демократическа партия и Севим Дагделен от партия Левите заявиха пред консервативния вестник \"Велт\" днес, че няма да участват в банкета. Джир Сарай заяви, че не може да участва, тъй като като германски депутат не може да обядва с някого, докато германски граждани лежат в турски затвор, а Анкара продължава все повече да се отдалечава от демократичните норми и нормите за човешки права, според \"Велт\". Джир-Сарай и Дагделен заявиха, че вместо това ще се присъединят към планираните протести срещу турския президент. Общо петима германски граждани в момента са държани от турските власти в затвори по политически причини след провалилия се опит за преврат в Турция през 2016 г.", "date": "2018.09.22", "title": "Двама немски депутати ще бойкотират  банкет по време на визитата на Ердоган в Берлин"}
{"url": "https://www.24chasa.bg/novini/article/7068276", "text": "Няколко души бяха ранени и един бе арестуван след серия изстрели в центъра на хърватската столица Загреб снощи, съобщи ДПА, позовавайки се на местните медии. Стреляно било по пътници в коли, което предизвика спекулации, че насилието е свързано с враждата между две ромски фамилии в града. Враждата между тях стигна дотам, че преди десет дни имаше престрелка пред едно училище, предава БТА. Полицията отказа коментар по въпроса, но увеличи мерките за сигурност около домовете на двете ромски семейства.", "date": "2018.09.22", "title": "Стрелба по пътници в коли в Загреб, има ранени"}
{"url": "https://www.24chasa.bg/novini/article/7068289", "text": "Групировката \"Ислямска държава\" пое отговорност за нападението, извършено днес по време на военен парад в Иран. Това съобщи пропагандният орган на джихадистката организация, агенция \"Амак\", предаде Франс прес, цитирана от БТА. \"Бойци на \"Ислямска държава\" атакуваха парад на иранските сили в град Ахваз\", посочи \"Амак\". Най-малко 24 души загинаха, а 53 са ранените при въоръженото нападение.", "date": "2018.09.22", "title": "\"Ислямска държава\" пое отговорност за атаката в иранския град Ахваз"}
{"url": "https://www.24chasa.bg/novini/article/7068292", "text": "Четирима са пострадали при  , съобщи полицията. Произшествието е станало тази сутрин около 09,00 ч. По първоначална информация са се ударили три леки автомобила. Двамата водачи са изпробвани за употреба на алкохол, пробите са отрицателни, на третия е взета кръвна проба за химичен анализ. Причините за произшествието са в процес на изясняване. По случая е образувано досъдебно производство.", "date": "2018.09.22", "title": "Четирима ранени при катастрофата с три коли край Дебелец"}
{"url": "https://www.24chasa.bg/novini/article/7068310", "text": "Ватиканът обяви днес, че е подписал \"временно споразумение\" с Китай за назначаването на католически епископи - пробив в продължителен спор между Светия престол и Пекин, предадоха осведомителните агенции. Десетилетия наред Китай настояваше да одобрява кандидатурите на епископите, което влизаше в разрез са абсолютната власт на папата да назначава висшите духовници по места, предаде БТА. Говорителят на Ватикана Грег Бърк каза пред репортери във Вилнюс, че целта на споразумението \"не е политическа, а пасторска\" и то позволява на вярващите \"да имат епископи, които са в единение с Рим, но същевременно признати от китайските власти\". Бърк не съобщи подробности за споразумението, оповестено едновременно във Ватикана и Пекин малко след началото на четиридневното посещение на папа Франциск в Литва. Китайското външно министерство обяви, че двете страни ще продължат да поддържат комуникацията и да работят за подобряването на отношенията. Ватиканът съобщи по-късно в комюнике, че папата е признал седем китайски епископи, назначени от китайските власти без неговото съгласие. В текста се уточнява, че Франциск е изразил надежда постигнатото споразумение да излекува раните от миналото и да доведе до пълно единство на католиците в Китай. В съобщението на Светия престол се обяснява, че временното споразумение е \"плод на постепенни взаимни отстъпки\", предшествани от \"дълъг процес на внимателни преговори\" и че то подлежи на периодично преразглеждане. Споразумението се отнася за номинирането на епископи и \"създава условия за по-голямо сътрудничество на двустранно равнище\", се казва още в съобщението. В него не се упоменава Тайван, който е признат дипломатически от Ватикана, но правителството в Пекин го смята за отцепила се китайска територия. Източници от Курията твърдят, че споразумението дава право на Ватикана да номинира епископи и право на папата на вето върху кандидатите. В Китай има около 12 милиона католици, които са разделени между нелегални общности, лоялни на Ватикана, и продържавната Католическа патриотична асоциация. Сделката между Светия престол и Пекин поражда разногласия сред китайските католици - едни се опасяват от засилване на натиска на властите, ако Ватиканът отстъпи на Пекин повече права, а други искат помирение, за да се избегне евентуална схизма, съобщиха Ройтерс и Асошиейтед прес.", "date": "2018.09.22", "title": "Ватиканът: Сключихме споразумение с Китай за назначаването на епископи"}
{"url": "https://www.24chasa.bg/novini/article/7068323", "text": "Първо условие за постигането на договор за помирение със Сърбия, което да доведе до признаване на независимостта на Косово, е Сърбия да се извини за престъпленията, извършени срещу косовското население, заяви премиерът на Косово Рамуш Харадинай, цитиран от агенция МИА. В диалога между Прищина и Белград за постигане на окончателен договор между двете страни \"не може дори да започнат\" каквито и да са дебати за корекция на границите, подчерта Харадинай, предаде БТА. В телевизионно интервю снощи косовският премиер заяви, че няма да участва в никакъв процес, в който се говори за подялба на Косово. \"Позицията ми е ясна - не позволявам, не приемам, не подкрепям и не участвам в нито един процес, който засяга границите на моята страна\", заяви Харадинай. \"Признати сме от над 110 държави в тези граници, член сме на международни институции в тези граници. Отварянето на въпроса за границите в какъвто и да е вариант представлява връщане във времето преди независимостта и носи рискове, които не могат да се контролират\", каза той. Все пак диалогът със Сърбия трябва да продължи и трябва да се постигне помирение между двете страни, добави Харадинай.", "date": "2018.09.22", "title": "Косово: За корекция на границата не може да става и дума в преговорите със Сърбия"}
