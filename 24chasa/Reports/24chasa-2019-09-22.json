{"url": "https://www.24chasa.bg/novini/article/7668761", "text": "Президентът на Израел Реувен Ривлин заяви в първия ден от политическите консултации след изборите на 17 септември, че иска страната да има стабилно правителство, включващо партията Ликуд на премиера Бенямин Нетаняху и партията \"Синьо и бяло\" на Бени Ганц. Това предаде Франс прес, цитирана от БТА. \"Убеден съм, че трябва да се състави едно стабилно правителство с двете големи партии\", заяви Ривлин. \"Това е волята на народа и никой не иска трети избори\", допълни той, визирайки, че в Израел за пет месеца имаше два парламентарни вота, приключили без категоричен победител.", "date": "2019.09.22", "title": "Президентът на Израел: Искам стабилно правителство за страната си"}
{"url": "https://www.24chasa.bg/novini/article/7668503", "text": "Международното летище на Дубай заяви, че два полета са били отклонени днес заради подозрение за \"дейност на дрон\", предадоха Асошиейтед прес и Ройтерс. Летището, което е най-натовареното за международни пътувания в света, каза, че са били засегнати полети от 12,36 до 12,51 ч. местно време, предава БТА. Авиокомпания \"Емирейтс\" заяви, че полетите са били нейни - единият е бил пренасочен към Шарджа, а другият - към второто летище на Дубай.", "date": "2019.09.22", "title": "Два полета бяха отклонени от международното летище на Дубай заради подозрение за дрон"}
{"url": "https://www.24chasa.bg/novini/article/7668510", "text": "Американският президент Доналд Тръмп каза, че не възнамерява да се среща с ирански представители в кулоарите на Общото събрание на ООН в Ню Йорк тази седмица, предаде ДПА. \"Никога не трябва да се казва, че нещо е изключено, но аз нямам намерение да се срещам с Иран\", каза Тръмп, докато отпътуваше от Вашингтон за Тексас. Той подчерта, че остава \"гъвкав\" по въпроса, предава БТА. Иранският външен министър Мохамад Джавад Зариф е вече в Ню Йорк и заяви в интервю за Си Би Ес, че Иран не е отговорен за неотдавнашната атака срещу саудитски петролни инсталации. \"Уверени сме, че ако ООН извърши безпристрастно разследване, ще стигне до заключението, че (атаката) не идва от Иран\", каза Зариф. Тръмп наложи тази седмица нови санкции на Иран, включително срещу централната му банка. САЩ искат да избегнат война с Иран. Допълнителните войски, които ще бъдат разположени в района на Персийския залив, са за \"възпиране и отбрана\", каза днес държавният секретар Майк Помпейо, цитиран от Ройтерс. Той заяви пред телевизия \"Фокс нюз\", че Тръмп ще предприеме действия, ако такива мерки за възпиране не постигнат успех и че това се разбира много добре от иранското ръководство.", "date": "2019.09.22", "title": "Тръмп повтори: Не възнамерявам да се срещна с ирански представители в Ню Йорк"}
{"url": "https://www.24chasa.bg/novini/article/7668524", "text": "По примера на исландците, сега швейцарците организираха символично погребение на стопил се ледник, предаде Франс прес. Заради глобалното затопляне ледникът Пицол, един от най-изучаваните от експертите, буквално се е изпарил. Днес швейцарците провеждат в \"негова памет\" планинско погребално шествие. То бе организирано в навечерието на специалната среща на върха в ООН, посветена на климата, на която ще участват лидери на десетки страни, призвани да увеличат ангажиментите си за ограничаване на затоплянето на планетата до 1,5 или 2 градуса по Целзий в сравнение с прединдустриалната ера, предава БТА. В Швейцария Пицол до такава степен е изгубил субстанцията си, че от научна гледна точка вече не е възприеман за ледник, обяснява за Франс пред Алесандра Деджакомини от Швейцарската асоциация за защита на климата - неправителствената организация, която организира символичното погребение днес. Погребалното шествие продължава около два часа, а участниците в него носят траурни одежди. Шествието свършва в подножието на този бивш ледник, разположен на около 2700 метра надморска височина близо до Австрия и Лихтенщайн. На мястото участниците в шествието ще поставят венец. На 18 август в Исландия се състоя траурно шествие в памет на Окьокюл, първият ледник на острова, който е изгубил ледниковия си статут. Според учените от 1850 г. досега над 500 ледници в Швейцария са напълно изчезнали, от които само 50 са имали име. Така че Пицол не е първият изчезнал ледник, но учените го смятат за първия добре изучен от тях швейцарски ледник в процес на изчезване. Специалистите казват, че от 2006 г. Пицол е изгубил около 80 до 90 процента от обема си. Оцелели са около 26 000 квадратни метра, което е по-малко от четири футболни игрища. Експертите предупреждават, че по примера на Пицол около 4000 аплийски ледници, доставящи също вода на милиони хора на планетата, може да се стопят с повече от 90 процента до края на века, ако не бъде направено нищо за намаляване на парниковите емисии, отговорни за климатичните промени. Според изследване на Федералното политехническо училище в Цюрих каквито и да са положените усилия за намаляване на тези емисии, Алпите ще изгубят най-малко половината от ледниците си.", "date": "2019.09.22", "title": "И швейцарците организираха погребално шествие за топящ се ледник"}
{"url": "https://www.24chasa.bg/novini/article/7668509", "text": "Конгоанският лекар, който миналата година стана един от лауреатите на Нобеловата награда за мир, Дени Муквеге, постави днес началото на фонд, който ще подсигурява репарации за оцелелите от сексуално насилие по време на конфликтите по света, предаде Асошиейтед прес, цитирана от БТА. Муквеге уточни, че репарациите могат да бъдат колективни или индивидуални, символични или финансовите в зависимост от жертвата, случая и контекста. Той каза, че в някои случаи жени, станали жертва на сексуално насилие, използвано като оръжие във военните конфликти, просто искат лидерите да им кажат: \"Извинявам се за онова, което ви се е случило, защото аз съм бил лидер на това място и не съм ви защитил\". В други случаи обаче жените може да поискат финансови репарации, за да могат например с тяхна помощ да се върнат отново на училище, да подновят онова, с което са се занимавали в миналото, или да започнат нови дейности. Франция е първата страна, която обеща средства за фонда, а именно 2 милиона долара на година за три години, разказа още Муквеге. Лекарят сега е в Ню Йорк на обиколка, организирана от организацията Лекари по света, която от дълго време финансира болницата Панзи, в която работи Муквеге в родната си страна. Нобеловият лауреат планира и среща с редица лидери и посещение на събития, съпътстващи годишната сесия на Общото събрание на ООН. В обхванатата от война Демократична република Конго Муквеге е лекувал над 50 000 жертви на сексуално насилие. Миналата година лекарят сподели Нобеловата награда за мир с язидката Надя Мурад, превърната в сексуална робиня на Ислямка държава. Муквеге каза, че работи заедно с Мурад и е бил в Ирак, за да види какво се случва там. Той изрази надежда, че от тази година ще започне да подкрепя язидките. Нобеловият лауреат каза още, че днес подходът му включва повече работа с мъжете, защото според него е много важно да се промени патриархалната система, в която мъжете доминират всичко и жените са третирани като предмети. Муквеге казва, че трябва да се промени отношението към жените, а момчетата още от ранна възраст да бъдат научени да уважават жените и да ги смятат да равни на мъжете.", "date": "2019.09.22", "title": "Нобелов лауреат за мир открива фонд за оцелелите от сексуално насилие"}
{"url": "https://www.24chasa.bg/novini/article/7668537", "text": "Британецът Чарлз Роули, пострадал от контакт с нервно-паралитичното вещество „Новичок“ в Еймсбъри миналото лято, възнамерява да заведе дело срещу Русия и да поиска обезщетение в размер на около един милион британски лири, според британският вестник The Mirror, цитиран от РИА Новости. Както твърди британецът, инцидентът значително е повлиял на живота му, така че той „иска справедливост“, предава  . Адвокат на Роули е Патрик Магуайър. Той обмисля за своя клиент възможността да заведе дело срещу Русия. Според адвоката Роули продължава да страда „от сериозни странични ефекти“, след като отровната субстанция е попаднала в тялото му. На сутринта на 4 юли миналата година британската полиция съобщи за инцидент в Еймсбъри, при който двама души са били „изложени на неизвестно вещество“ и са хоспитализирани в критично състояние. По-късно от Скотланд Ярд бе съобщено, че мъжът и жената са били отровени със същото вещество като бившия полковник от ГРУ Сергей Скрипал и дъщеря му Юлия. Роули е изписан от болницата няколко седмици по-късно. Друга жертва, 44-годишната Дон Стърджъс, партньорка на Чарлз, почина няколко дни по-късно в болницата в Солсбъри.", "date": "2019.09.22", "title": "Отровеният с „Новичок“ в Еймсбъри смята да съди Русия за 1 млн. британски лири"}
{"url": "https://www.24chasa.bg/novini/article/7668544", "text": "Мъж загина при катастрофа на входа на София, на виадукта на \"Околовръстен път\" в посока Казичене, предаде  . Сигналът е подаден в 15:50 ч. към Спешната помощ - София. Шофьор на бус самокатастрофира, удря се в мантинелата и колата се обръща. Вероятната причина е да му е прилошало и да е загубил контрол над автомобила. Водачът на буса е умирял на място. С него са пътували 50-годишен мъж и 14-годишно момче. Първият е транспортиран в УМБАЛ \"Св. Анна\" с охлузвания и травми на гръдния кош. Детето е в \"Пирогов\" с охлузвания по ръцете.", "date": "2019.09.22", "title": "Мъж загина при тежка катастрофа на входа на\nСофия, дете и друг мъж са в болница"}
{"url": "https://www.24chasa.bg/novini/article/7668553", "text": "Петролният танкер „Стена Имперо“, собственост на шведската компания „Стена Бълк“, задържан от Иран в Ормузкия проток на 19 юли, може да бъде освободена в неделя, информира шведската национална телевизия SVT, цитирана от TACC, позовавайки се на ръководителя на компанията Ерик Хонел. Това предаде  . \"Тази сутрин бяхме информирани, че „Стена Имперо“ вероятно ще бъде освободен след няколко часа\", каза той. \"Както ние разбираме, е взето политическо решение за освобождаването на кораба. Надяваме се, че той ще може да си тръгне след няколко часа, но не искаме да предполагаме нищо предварително. Искаме корабът да напусне иранските териториални води\", продължи Хонел.", "date": "2019.09.22", "title": "Задържаният от Иран танкер „Стена Имперо“ може да бъде освободен до часове"}
{"url": "https://www.24chasa.bg/novini/article/7668570", "text": "Липсват 250 метра проводници по бул. \"България\". Над 7 000 лева ще струва на Общината да възстанови щетите, предаде  . Освен че са задигнали медните проводници, крадците са повредили и част от електрическите стълбове. Те се опитали да изкопаят и подземен проводник, но не успели. Тролейбусната мрежа не е под напрежение и те са се възползвали, за да отрежат жиците, като са се качили на 5 метра височина. Докато се възстановят щетите, трафикът по булеварда ще бъде затруднен. Общината търпи загуби и заради шофьори на камиони, които не преценяват габаритите на превозното средство и често късат кабелите.", "date": "2019.09.22", "title": "Откраднаха част от контактната тролейбусна мрежа на Русе"}
{"url": "https://www.24chasa.bg/novini/article/7668572", "text": "Почти пълните резултати от изборите в Израел в петък потвърдиха задънена улица за израелските партии и поставиха партията „Ликуд“ на премиера Бенямин Нетаняху като втора политическа сила, което значително намалява шансовете му да запази премиерския пост, предава AFP, цитирана от  . Почти пълните официални резултати от изборите във вторник дадоха най-много места на центристкия съюз „Синьо и бяло“ на бившия началник на генералния щаб на израелската армия Бени Ганц - 33 от 120 места в парламента. Дясната партия на Нетаняху „Ликуд“ спечели 31 места, но и за двете партии няма лесен път за съставяне на правителство. В категорично признание в четвъртък Нетаняху заяви, че не е в състояние да сформира дясна коалиция, както се е надявал и призова Ганц да се присъедини към него в правителството на националното единство. Ганц отговори, като заяви, че той трябва да бъде министър-председател в такова правителство, тъй като неговият съюз \"Синьо и бяло\" е най-голямата партия. Противопоставянето повдигна възможността за поредни избори - които биха били трети, ако се броят изборите през месец април 2019, които също приключиха без ясен победител и след тях не се сформира управляваща коалиция. Израелският президент Реувен Ривлин планира да започне консултации с всички партии, влезли в парламента в неделя, за да реши на кого да възложи да състави правителство.", "date": "2019.09.22", "title": "Партията на Нетаняху остава втора политическа сила в Израел засега"}
{"url": "https://www.24chasa.bg/novini/article/7668595", "text": "„Всички основни политически формати ще отчетат по-добри резултати на местните избори. След вота всеки ще бъде победител. ГЕРБ ще бъде първа политическа сила, но няма да има тези 130 кмета. БСП и „Обединени патриоти“ ще имат повече кметове. Най-печеливши в тези избори ще бъдат ДПС“. Това каза пред   Цветан Цветанов, председател на „Евроатлантически център за сигурност“. Той припомни, че за 13 години партия ГЕРБ се е изградила като единствената алтернатива в смесените региони. „Днес обаче политическото решение, което се взема от Изпълнителната комисия, е не навсякъде и не на всяка цена в тези места ГЕРБ да има представителство. Това води до леко отдръпване и демотивиране на достойните мюсюлмани и българо-мохамедани, които припознаха ГЕРБ като единствената алтернатива. ГЕРБ ще направи отстъпление от смесените региони“, каза Цветанов. „Резултатите от местните избори ще дадат фактите, с които всеки един ще трябва да се съобразява. Местната власт е гръбнакът на партията, но и гръбнакът за развитието на регионите“, посочи още той. Според Цветанов след шпионския скандал решенията за реализирането на големите енергийни проекти са започнали да минават много бързо. По думите му единствените, които могат да саботират правителството, „са тези, които участват в него, и в голямата си част тези, които могат да бъдат опоненти в българския парламент“. По повод скандала в БНР и информацията за оказван натиск върху медията Цветан Цветанов призова за смелост и засегнатите да обявят имената на опиталите се да им окажат влияние, за да се спрат спекулациите по темата.", "date": "2019.09.22", "title": "Цветан Цветанов: ГЕРБ ще бъде първа политическа сила, но няма да има тези 130 кмета"}
{"url": "https://www.24chasa.bg/novini/article/7668592", "text": "Полицията арестува жена, бутаща детска количка с тежък товар от монети на стойност 6000 долара, предаде ДПА, цитирана от БТА. Блюстителите на реда направили изненадващото откритие в Източен Бейкърсфийлд, когато предложили да помогнат на 29-годишната дама, която видимо се затруднявала да придвижва количката. Но в нея нямало бебе, а чувалчета с монети по 25 цента, чието общо тегло се оказало около 136 килограма. Хванатата на местопрeстъплението жена се опитала да избяга, но била задържана своевременно от полицаите. Те я подозират и в обира на дом в близост до мястото на арестуването й.", "date": "2019.09.22", "title": "Жена в САЩ бута детска количка с крадени монети на стойност 6000 долара, задържаха я"}
{"url": "https://www.24chasa.bg/novini/article/7668609", "text": "Асоциацията на европейските прайд организатори /ЕРОА/ избра Белград Прайд за домакин на Европрайд 2022, предаде Танюг. За кандидатурата на Белград Прайд гласуваха 71 процента от членовете на асоциацията на годишното общо събрание, което се състоя вчера в Билбао, Испания, предаде БТА. Председателката на асоциацията Кристин Гарина заяви, че прайдът /Парад на гордостта/ открай време е форма на протест, а Европрайд ще има огромно влияние върху ЛГБТИ общността в Белград, Сърбия и целия регион. \"Виждала съм насилието и протестите, които Белград Прайд е преживял в миналото, а гласовете на нашите членове за Белград показват, че желаем Европрайд 2022 да постигне максимален ефект\", каза Гарина. При гласуването Белград победи силната конкуренция на Прайд Барселона, Дъблин и общата оферта на Португалия. Белград Прайд получи 71 процента, Португалия 22, Дъблин Прайд 6, а Прайд Барселона 1 процент от гласовете на членовете на Асоциацията на европейските прайд организатори.", "date": "2019.09.22", "title": "Белград е домакин на Европрайд 2022"}
{"url": "https://www.24chasa.bg/novini/article/7668604", "text": "Най-старата британска туристическа компания „Томас Кук” е на границата на банкрута, изпратените с нейно посредничество туристи са държани като заложници поради опасения, че компанията няма да плати престоя им в хотела, предава  . Потърпевши са публикували в социалните мрежи снимки, от които е видно, че охраната е затворила вратите на хотела, а персоналът настоява туристите да си платят. Гостите, естествено, отказали, тъй като вече са платили за почивката си на „Томас Кук”. В хотела са изключили безжичния интернет и не са разрешили на шофьора да откара туристите на летището. Задържането на британските гости може да доведе до допълнителни разходи туристическата компания. Днес акционерите се събират, за да решат въпроса с набавянето на още 200 милиона лири към сделката от 900 милиона лири, необходими за спасяването на най-старата британска туристическа фирма. Има опасения, че британските туристи може да бъдат изгонени от хотела, ако „Томас Кук” обяви фалит, което ще превърне европейските ваканционни курорти в „бежански лагери”. От туристическата компания уверяват, че всички ваканционни пакети са застраховани и полетите се изпълняват редовно. Ако все пак се стигне до фалит, 150 000 почиващи ще разчитат на правителството, което разработва планове за най-мащабното репатриране във Великобритания в мирно време. Министърът на външните работи Доминик Рааб увери, че нито един британски турист няма да остане на произвола. В ход е планирането на операция за действие при извънредна ситуация, в случай, че се потвърдят най-мрачните опасения.", "date": "2019.09.22", "title": "Британски туристи са заложници в хотел в Тунис заради неплатени сметки от \"Томас Кук\""}
{"url": "https://www.24chasa.bg/novini/article/7668619", "text": "„Когато има лишаване от живот, тогава няма пълна справедливост, няма как да се върнат нещата”. Това коментира вътрешният министър Младен Маринов пред  . Той подчерта, че съдът трябва да има възможност по конкретно тежко престъпление дали да приложи съкратеното производство. Според него при тежките убийства, „като че ли никога не може да се намери пълна справедливост и пълно възмездие”. „Логиката на закона е да се намери справедливост и това да стане бързо, да има ефективна присъда”, обясни министърът. По думите му има определени ситуации, в които е допустимо съкратеното производство. „Целта е когато има достатъчни доказателства и деецът си признае, да се избегне дългият период на съдебно следствие, което отдалечава налагането и изтърпяването на наказанието”, обясни Маринов. „Важно е да се постига максимално чувство на справедливост в обществото. Това действа превантивно”, смята министърът. Той обясни, че освободеният предсрочно Джок Полфрийман очаква да му бъде издаден паспорт и да бъде изведен от България. „Киберсигурността, както и физическата сигурност, изискват една постоянна грижа и постоянно обновяване на средствата и методите, по които се постига. Киберсигурността е по-специфична, явява се нов елемент”, каза Маринов. И допълни, че след атаката на НАП, киберотделът на ГДБОП много бързо са стигнали до извършителите. МВР не опитва насилствено да влезе в жилището, в което вече денонощие се е барикадирал 57-годишния мъж, каза още вътрешният министър. По думите му засега няма данни той да се опитва да посегне на живота си.", "date": "2019.09.22", "title": "Младен Маринов: Полфрийман очаква да му бъде издаден паспорт и да напусне България"}
{"url": "https://www.24chasa.bg/novini/article/7668663", "text": "Австралиец беше арестуван днес на летището в Делхи при опит да пренесе в багажа си 7 килограма амфетамини на стойност 2,9 милиона долара, предаде Франс прес. Мохамед Умар Турай транспортирал амфетамините в двойно дъно на чантата си, предаде БТА. Той трябвало да се качи в самолет на Еър Индия за Мелбърн, но се сторил подозрителен на полицията и тя го спряла за щателна проверка.", "date": "2019.09.22", "title": "Хванаха австралиец на летището в Делхи при опит да пренесе амфетамини за 2,9 милиона долара"}
{"url": "https://www.24chasa.bg/novini/article/7665994", "text": "", "date": "2019.09.22", "title": "Наръчник и карта за Местни избори 2019, информация по региони"}
{"url": "https://www.24chasa.bg/novini/article/7668426", "text": "Десет души загинаха и 16 са ранени в Централен Китай днес, когато камион, изгубил контрол, се вряза в хората на оживен пазар, съобщиха китайски медии, цитирани от ДПА. Шофьорът на превозното средство е арестуван след инцидента в Хуаншъ, провинция Хунан. Води се разследване, според Чайна нюз сървис, предаде БТА. Очевидно шофьорът е изгубил контрол над превозното средство по стръмен път близо до пазара. Хонконгското издание \"Саут Чайна морнинг пост\" цитира полицай, според когото спирачките на превозното средство може да са отказали.", "date": "2019.09.22", "title": "Камион се вряза в хората на пазар в Централен Китай, 10 загинаха, 16 са ранени"}
{"url": "https://www.24chasa.bg/novini/article/7668431", "text": ", в гинекологичната клиника в Тирана се бореха по необичаен начин със стреса, съобщава скопският в. \"Слободен печат\". Серията земетресения, разтърсващи Албания от вчера, предизвикаха голяма паника сред гражданите, които избягаха от домовете си и прекараха нощта на открито. За разлика от тях, младите бъдещи майки с помощта на медицинския персонал затанцуваха, като че нищо не се е случило, предава БТА. На видео, публикувано във Фейсбук от доктор Аника Докле, се вижда как младите майки и персоналът се забавляват. Това може би е рецептата за справяне със страха, коментира вестникът, като посочва, че тези жени точно вчера са родили 15 деца. Вчера следобед в Албания бе регистрирано земетресение с магнитуд 5,8, последвано от множество вторични трусове.", "date": "2019.09.22", "title": "Бременни танцуваха по време на земетресението в Албания, за да преборят стреса"}
{"url": "https://www.24chasa.bg/novini/article/7668467", "text": "ГЕРБ-София ще подаде документи за регистрация на кандидата си за кмет на Столична община, както и на кандидатите за общински съветници, кметове на райони и кметове на кметства, съобщават от пресцентъра на ГЕРБ-София. Представители на ГЕРБ-София и СДС ще внесат необходимите документи в Общинската избирателна комисия на 23 септември 2019 г. (понеделник) от 12.00 часа.", "date": "2019.09.22", "title": "ГЕРБ-София ще регистрира кандидатите си за местните избори утре"}
{"url": "https://www.24chasa.bg/novini/article/7668479", "text": "Служителите от обществения транспорт в Гърция подготвят стачки, които ще засегнат ежедневния живот на гражданите в страната през следващите дни, съобщава гръцкият в. \"Катимерини\", цитиран от БТА. Градската железница в Атина, както и тролейбусите в столицата няма да предлагат услуги във вторник, тъй като служителите ще участват в 24-часова стачка в знак на протест срещу законопроект на правителството за икономическия растеж. Работниците от останалите видове обществен транспорт, в т.ч. автобуси, трамваи и атинското метро, също планират стачни действия с прекъсване на работата. Между 6 ч. във вторник и 18 ч. в сряда фериботите също ще останат закотвени по пристанищата. Моряците също протестират срещу реформите, които според тях са в ущърб на работническите права. Нарушения ще има и в железопътния транспорт, тъй като персоналът на компанията ТРЕНОСЕ се очаква да проведе 24-часова стачка от полунощ в четвъртък до полунощ в петък.", "date": "2019.09.22", "title": "Вълна от стачки в обществения транспорт в Гърция през идните дни"}
{"url": "https://www.24chasa.bg/novini/article/7668463", "text": "\"Въпросът за независимост е нещо относително в световния контекст. Страната си има идентичност от векове, така че въпросът е да се съобразява човек с действителността\". Това заяви Симеон Сакскобургготски пред Нова тв. \"Винаги съм съжалявал. Той беше в Кобур, ние в Египет. Майка ми тогава се притесняваше да отидем в Кобур. Само си кореспондирахме, за жалост, никога не съм го виждал\", каза той за дядо си цар Фердинанд. \"Митрополит Стефан, вече като екзарх, го посрещнахме с майка ми в този салон (в двореца \"Врана\" в София) - връх на цинизма - да дойдат да си изкажат съболезнованията за екзекуциите, може би учтиво, но пак в контекста на онова време, но не се забравя\", коментира Сакскобургготски. \"Аз съм винаги \"за\" добросъседство и за начин, по който нещата да са нормални, отношенията също и в полза на съответните населения. Мисля, че е въпрос на разум и на общи интереси. Всеки може да е убеден, че е прав във всичко, но така не стигаме никъде\", заяви той по повод сключения договор със Северна Македония за добросъседство. \"Не бива да се политизира и НАТО. Това е въпрос на една обща воля на дадени страни, където сме усетили, че ни е мястото. Това не изключва човек да бъде враждебно настроени срещу други. За съжаление, много хора така го възприемат - като сме в НАТО, НАТО до гроб и това е. Не бива да се абсолютизира и най-вече да се превръща в нещо политическо, което да е фактор за раздор с други страни, което е съвсем погрешно за мен\", коментира той членството ни в НАТО, което стана факт по време на неговото управление като премиер. \"Аз си спомням, когато станах премиер, как някои съграждани ми внушиха, че трябва да се събори паметника на Съветската армия и аз тогава им отговорих, че ако така всяко правителство се отнася към миналото, няма да има нито Триумфална арка, нито пирамиди, нито нищо\", добави Сакскобургготски. \"Това, което е полезно за България, го чувствам като нещо естествено да го правя. Имало е и монархии преди 3000 години, имало е диктатури, републики и всякакви режими. Една парламентарна монархия мисля, че е най-демократичната система, но това си е мое мнение\", добави той. \"Винаги може да е по-добре, но може и да е по-лошо. Мисля, че трябва да се съобразяваме с действителността и да не сме толкова черногледи. Да сме малко по-позитивни и с желание нещата да се оправят. А не да се оплакваме и да се чувстваме най-бедните\", обясни царският наследник. \"Да се чувствам обиден и то на народа, поне в мое лице - не в случая. Трябва да питате преди всичко хората, които гласуват. Но да давам аз някаква формула, това са също съчетание от обстоятелства. Всяко нещо е относително\", завърши той запитан дали е обиден на народа, че са го избрали само за един мандат, а Бойко Борисов вече е три на власт.", "date": "2019.09.22", "title": "Сакскобургготски: Парламентарна монархия мисля, че е най-демократичната система"}
{"url": "https://www.24chasa.bg/novini/article/7668484", "text": "Европейският съюз предлага помощ на Албания във връзка със силното земетресение с магнитуд 5,8 вчера, при което бяха ранени 105 души и повредени стотици сгради, предаде Асошиейтед прес, цитирана от БТА. \"ЕС незабавно предложи помощ\", написа в Туитър бъдещият еврокомисар по бюджета и досегашен еврокомисар по разширяването Йоханес Хан. Албанските власти съобщиха, че вчерашното силно земетресение е било последвано от серия вторични трусове. Около 500 души са прекарали нощта във временни убежища от страх да се върнат по домовете си. Експерти посетиха днес пострадалите сгради, за да установят размера на щетите, и осигуриха допълнителни палатки за подслон на гражданите.", "date": "2019.09.22", "title": "ЕС предлага помощ на Албания заради силното земетресение"}
{"url": "https://www.24chasa.bg/novini/article/7668457", "text": "Китайска компания дари 18 000 евро на Момчиловци, съобщиха от кметството. Дарението е връчено на провеждащия се в родопското село традиционен Фестивал на киселото мляко, организиран съвместно с компанията, която наложи на пазара в Китай българските млечни продукти. Изложения на производители на млечни продукти от цялата страна, базар на занаятчийски изделия, кулинарни щандове и дегустации на родопски храни и специалитети са включени в програмата на фестивала, който продължава до 23 септември. По-късно днес ще бъде излъчена \"Мис Родопи- Кралица на киселото мляко\" на конкурс за красота, провеждан в рамките на фестивала. Сред посетителите на фестивала са китайски гости, представители на компанията. \"Момчиловци е известно сред китайските потребители като родно място на все по-популярните млечни продукти. Нека изградим един нов път на коприната с икономически и културни измерения\", посочиха гостите от азиатската държава. Популярността на млеката рекламира селото и Родопите като място на дълголетници и туристическа дестинация, според представители на китайските партньори. Около 28 хил. китайски туристи са посетили България през 2018 г., което е ръст от 3.7 процента, по данни на Министерството на туризма. Фестивалът на киселото мляко в Момчиловци продължава и утре.", "date": "2019.09.22", "title": "Китайска компания дари 18 000 евро на Момчиловци"}
{"url": "https://www.24chasa.bg/novini/article/7668698", "text": "Двегодишната Дария, която преди десетина дни падна от втория етаж на дома на родителите си в Пловдив и получи черепна травма, ще се възстановява още дълго време. Това заявиха от УМБАЛ \"Св. Георги\", където детето е настанено. Според лекарите то има подобрения, но предстои още продължителен курс на лечение, както с медикаменти, така и с рехабилитация.  По случая прокуратурата образува досъдебно производство за неполагане на грижи за малолетно лице. Предстои социалните да предоставят доклад за условията, при които е отглеждано 2-годишното момиченце. Първите им заключения след огледа на семейното жилище бяха, че са създадени добри условия за него. Утежняващо обстоятелство е обаче, че във фаталния ден - 6 септември, и двамата родители са употребили алкохол. Кръвната проба на бащата е 1,9 промила, а на майката - 1.2.", "date": "2019.09.22", "title": "Падналото от 2-я етаж момиченце в Пловдив ще се възстановява още дълго време"}
{"url": "https://www.24chasa.bg/novini/article/7668730", "text": "Освободеният предсрочно Джок Полфрийман, осъден за убийството на български студент, не се е променил. Това коментира пред   Николай Минков - близък приятел на Андрей Монов. В момента Джок се намира в центъра за чужденци в Бусманци и чака издаването на документи за самоличност. По думите на Минков осъденият никога не се е извинявал за извършеното престъпление. „Оставa горчивина след решението на съда, осъденият не е поправен, той отбягва въпроса за вината си и повтаря свои версии, никога не е казвал, че иска да се извини, чувства се част от конспирация”, заяви още приятелят на Андрей. Според него в момента, в който напусне границите на България, ще започне отново да говори против съдебната и затворническата ни система. Австралийски медии също отразяваха предсрочното освобождаване на Полфрийман. В свой репортаж телевизия „9 нюз” отбелязва, че мярката на българския апелативен съд е била изненадваща.", "date": "2019.09.22", "title": "Приятел на убития Андрей: Не смятам, че Полфрийман се е променил, не се е извинявал"}
{"url": "https://www.24chasa.bg/novini/article/7668732", "text": "Полицията в Хонконг използва гумени куршуми по време на сблъсъци с демонстранти близо до търговски център, в който преди това те бяха нахлули, предаде Франс прес, цитирана от БТА. Първоначално хиляди продемократични протестиращи се бяха събрали на мирен протест в търговски център в квартала Шатин в северната част на мегаполиса.Те правиха оригами и пяха песни. Ситуацията обаче стана напрегната, когато маскирани активисти от радикални групировки, размахаха китайско знаме, което изтръгнали от пилона на правителствена сграда, преди да го стъпчат и хвърлят в близка река. После радикалните активисти разбиха автомати за билети за метрото и се наложи намесата на силите за борба с безредиците. Накрая сблъсъци избухнаха и в самия търговски център между няколко десетки демонстранти и силите на реда, които за кратко използваха сълзотворен газ и гумени куршуми, за да ги разпръснат. Извършени са били много арести. Същевременно призивите на протестното движение за нов протест на летището в Хонконг не постигнаха успех. За да се застраховат от такава демонстрация, която преди време наруши въздушния трафик, полицията намали бройката на влаковете и ограничи пътния трафик за летището и в цялата зона. Полицейските проверки на достъпите до летището бяха засилени.", "date": "2019.09.22", "title": "Полицията в Хонконг използва гумени куршуми срещу протестиращи (Снимки)"}
{"url": "https://www.24chasa.bg/novini/article/7668760", "text": "Трима командоси влязоха при мъжа, който се барикадира в дома си в столичния квартал „Овча купел”, предаде  . Сигнал за буйстващ мъж е подаден на 112 в събота следобед. Вечерта човекът се барикадирал в дома си и заплашил, че ще стреля напосоки. На мястото пристигат за минути линейка, полиция и психолози. Оказва се, че барикадиралият се мъж притежава газов пистолет. Има психични отклонения и е стрелял с оръжието в дома си. А полицаи и психолози преговаряха с него да се предаде часове наред през входната врата на апартамента. Причината - застрашен е животът му и не бива да бъде притискан. По информация на Нова тв мъжът страда от биполярно разстройство и шизофрения, лежал е многократно в психиатрия. През 2015 г. е вадил пистолет в заведение, а преди месеци е стрелял с газово оръжие по тийнейджъри около блока си.", "date": "2019.09.22", "title": "Командоси влязоха при барикадиралия се мъж в София"}
{"url": "https://www.24chasa.bg/novini/article/7668350", "text": "Британският опозиционен лидер Джереми Корбин каза днес, че от партията му зависи каква кампания ще води при евентуален втори референдум за Брекзит. Той обеща да даде на гласоподавателите избор между оставане в Европейския съюз и \"надеждна\" сделка, предаде Ройтерс, цитирана от БТА. В началото на годишния конгрес на Лейбъристката партия в английския крайморски град Брайтън Корбин е подложен на натиск от партийни членове и дори от някои от високопоставените лейбъристи недвусмислено да подкрепи при нов референдум идеята за оставане. Но досега лейбъристкият лидер, който е с леви убеждения и е критично настроен към ЕС, поддържа неутрална позиция и казва, че е по-важно партията да е единна и толерантна както към привържениците на оставането, така и към искащите да напуснат блока. Запитан дали лейбъристите ще водят кампания за оставане в ЕС, или за напускане със споразумение, Корбин каза пред Би Би Си, че ще организира специален конгрес или среща, за да бъде определена позицията на партията. \"Аз ръководя партията, предвождам партията с гордост, гордея се колко демократично е устроена и ще приема, разбира се, каквото и решение да вземе тя\", каза Корбин. \"Ще представим и двете гледни точки на британския народ и ще кажем: \"Ето това е най-добрата сделка, която можахме да сключим, ето това е вариантът за оставане и - надяваме се - за реформа\", добави той.", "date": "2019.09.22", "title": "Джереми Корбин: Оставям лейбъристите сами да определят позицията си за Брекзит"}
{"url": "https://www.24chasa.bg/novini/article/7668133", "text": "Само дни след като германската управляваща коалиция успя да постигне споразумение за мерките за борба с климатичните промени германският канцлер Ангела Меркел и министърът на отбраната Анегрет Крамп-Каренбауер ще летят отделно за САЩ по почти едно и също време, информира ДПА, цитирана от БТА. Очаква се това решение да бъде критикувано, тъй като пътуването със самолет е смятано за изключително вредно за околната среда. Планирано е и Меркел, и Крамп-Каренбауер да заминат днес, като канцлерът ще присъства на сесията на Общото събрание на ООН в Ню Йорк, а министъра на отбраната трябва да се срещне с американския си колега Марк Еспър във Вашингтон. Първоначалният план е бил Крамп-Каренбауер да пътува с Меркел и нейната делегация. Самолетът Еърбъс А340 (Airbus A340) на Меркел първо е щял да кацне в Ню Йорк, а след това в американската столица. Тъй като Крамп-Каренбауер трябва да се върне в понеделник, ден преди Меркел, тя си е резервирала редовен полет за Германия, научи ДПА. Според германския седмичник \"Билд ам зонтаг\" обаче Меркел дала знак на министерството на отбраната, че Крамп-Каренбауер трябва да пътува отделно. Говорител на ведомството посочил пред изданието: \"При подготовката на пътуването се опитахме да оптимизираме използването на самолетите.\" Той не даде конкретна причина за промените в плана. /София Ангелова//РН/", "date": "2019.09.22", "title": "Меркел и министърката на отбраната летят отделно за САЩ"}
{"url": "https://www.24chasa.bg/novini/article/7668169", "text": "С 15% са се увеличили нощувките на българи у нас в сравнение с миналата година. Ръст се наблюдава и при чужденците, които идват в България с цел културно-исторически туризъм, каза във Велико Търново министърът на туризма Николина Ангелкова. Тя посочи, че развитието именно на културно-историческия туризъм е ключово за превръщането на България в целогодишна дестинация. \"За т.г. от януари до юли международните туристи са над 5.1 милиона, като от тях около 25% са декларирали, че са посетили страната с цел културно-истолически туризъм или комбинирано - морски и летен туризъм с културно-исторически, нещо на което ние изключително много наблягаме, за да можем да предлагаме много повече разнообразие\", каза Ангелкова. Тя подчерта, че културата и историята, които има нашата страна, са ключов фактор особено за Велико Търново. Градът е изключително популярна дестинация както за българи, така и за чужди туристи. Той неотменно присъства в маршрутите на круизните туристи по Дунав. \"Това може да подпомогне туризма да се превърне в движещ фактор за българската икономика. Затова и нашите усилия са насочени към промотиране на този тип туризъм и насочване на вниманието към него\", коментира Ангелкова. Тя допълни, че все повече българи предпочитат да посещават вътрешността на страната, като са водени основно от идеята да разгледат историческите забележителности или малко познати места. \"Всъщност т.г. ръстът на нощувките, реализирани от българи, компенсира спадът, който наблюдаваме в реализираните нощувки от чужденци\", обясни министърът. За изминалия сезон над 10 700 сезонни работника основно от Украйна и Молдова са били наети в нашите курорти, за да компенсират липсата на кадри в бранша.", "date": "2019.09.22", "title": "Ангелкова: 15 на сто повече българи на туризъм у нас, компенсират спада на чужденците"}
{"url": "https://www.24chasa.bg/novini/article/7668132", "text": "Иран е готов да защити морските си граници, заяви главнокомандващият иранските военноморски сили и ще отвърне със съкрушителна реакция на всяка агресия, предаде Ройтерс, цитирана от БТА. САЩ и Саудитска Арабия обвиняват Иран за нападенията срещу саудитски петролни съоръжения на 14 септември, докато Техеран отрича всякакво участие. Днес отбранителната сила на Ислямската република е на възможно най-високо равнище и въоръжените сили на армията и Гвардейците на революцията са готови да защитят морските граници на страната, изтъкна контраадмирал Хосеин Ханзади, цитиран от агенция Мехр. Късно снощи в интервю за Си Ен Ен саудитският външен министър Адел ал Джубейр предупреди, че ако някое от разследванията докаже, че нападението миналата седмица е извършено от иранска територия, кралството ще приеме това като акт на война.", "date": "2019.09.22", "title": "Главнокомандващият иранските ВМС: Иран е готов да защити морските си граници"}
{"url": "https://www.24chasa.bg/novini/article/7668064", "text": "Продължават опитите за безопасното извеждане на психичноболния мъж, който вчера се барикадира в дома си в кв. \"Овча купел\", съобщиха от МВР. Вчера в ранния следобед в Бърза помощ бил получен сигнал за буйстващ 57-годишен мъж. По-късно той се барикадирал в апартамента си. Веднага на място пристигнали екипи на СДВР, които обезопасили периметъра, с цел да се гарантира сигурността на живеещите в съседство. Съседи чули около 5-6 изстрела от дома на мъжа. С помощта на психолози бил направен опит за контакт с мъжа, казаха от МВР. \"Той е добър човек от квартала, който досега не е правил проблеми. Доколкото знам работи в СОТ, каза съсед на мъжа пред Нова тв. Според него жена му починала преди време и оттогава той живеел сам. Друг пък от комшиите се чудеше защо са му дали разрешително за оръжие, след като има психично заболяване.", "date": "2019.09.22", "title": "Продължават опитите за извеждане\nна мъжа, барикадирал се в дома си в кв. \"Овча купел\""}
{"url": "https://www.24chasa.bg/novini/article/7668059", "text": "Нов ден на протести се очаква в Хонконг след нощ на ожесточени сблъсъци. Полицията използва сълзотворен газ и гумени куршуми срещу протестиращите, които мятаха по служителите на реда петролни бомби и палеха огньове по улиците, предаде Асошиейтед прес, цитирана от БТА. Транспортните власти затвориха две междинни станции на влака до летището, застраховайки се срещу възможно прекъсване на превоза до транспортния хъб. Отделно следобед е планиран протест в търговски център в отдалечения район Шатин. Управата на хонконгското международно летище каза, че влакът днес ще се движи само между летището и последната спирка в центъра на града. Спрени са и някои автобуси до летището.", "date": "2019.09.22", "title": "Хонконг се готви за нови протести след нощ на сблъсъци (Снимки)"}
{"url": "https://www.24chasa.bg/novini/article/7668071", "text": "След двата силни труса, които вчера след 16 часа местно време разтърсиха Албания и бяха почувствани и в Черна гора, черногорският сеизмологичен институт е регистрирал над 60 труса с по-малък магнитуд, съобщи сеизмологът Марин Чавелиш за националната телевизия РТЦГ, цитира БТА. Чавелиш каза, че след силни земетресения е обичайно да има серия по-слаби вторични трусове, която ще продължи вероятно следващите няколко дни. Той съобщи, че след силното земетресение в Албания в следобедните часове с магнитуд 5,8 нов силен трус с магнитуд 4,8 е бил регистриран 7 минути след полунощ на същото място като предходния - на 34 километра западно от Тирана, в Адриатическо море. Най-малко пет земетресения са регистрирани тази нощ в Западните Балкани. В Албания трусовете е имало през цялата нощ. Земетресение, продължило няколко минути, е събудило и гражданите в района на Тузла, Лукавац и Сребреник в Босна и Херцеговина.", "date": "2019.09.22", "title": "Над 60 земни труса са регистрирани\nснощи в Черна гора, очакват се нови"}
{"url": "https://www.24chasa.bg/novini/article/7668077", "text": "\"Независимостта успява, защото царят и правителството действат в синхрон с целокупния български народ. Уроците от историята, родолюбието, свободата духом и вярата - това са тези здравини, които са ни нужни, за да вървим напред. И ако отворим сърцето и съзнанието си, ще усетим, че ги имаме, че те са пред нас. Тогава нито фалшивите новини, нито негативните политически послания ще будят интерес. Нека бъдем искрени родолюбци, каквито бяха предците ни, те успяха, за да ни има днес нас и нашите деца. Нека бъде достойни техни наследници и бъдещето на нашите деца бъде каузата, която ни обединява.\" Това каза в словото си на Царевец кметът на Велико Търново Даниел Панов. Преди това с тържествен ритуал на царския дворец и на съседната крепост Трапезица бяха издигнати националните трибагреници. Венци и цветя в знак на признателност бяха поднесени на Пирамидата на Независимостта, а след това официалните лица и стотици граждани, и гости на Велико Търново поеха в пъстро шествие към площад \"Майка България\", където бяха положени цветни гирлянди. Под празничния звън на камбаните и водено от военни оркестри, множеството изпълни украсените със знамена улици. Събитията по традиция започнаха с литургия в историческата църква \"Св.40 мъченици\", където великотърновският митрополит Григорий донесе частица от мощите на закрилника на българския народ - св.Иван Рилски. На службата в храма присъстваха министрите на туризма Николина Ангелкова, на културата Боил Банов, на транспорта, информационните технологии и съобщенията Росен Желязков и на енергетиката Теменужка Петкова, депутати, общественици, представители на различни институции. Те поднесоха цветя на гроба на цар Калоян в галерията на храма. Както преди 111 г., когато отхвърля васалитета на Българското княжество, цар Фердинанд отново прочете Манифеста за независимостта. Възстановката бе пред ИванАсеновия храм, където владиката отслужи водосвет и поръси бойните знамена на Националния военен университет и реликви. Празничните събития във Велико Търново продължават със спектакъл на военните оркестри и концерт на любителски формации пред общината. В 14 ч. жителите и гостите на старопрестолния град ще могат да се включват в безплатния екскурзоводски тур \"По стъпките на българската държавност\". През целия ден входът за крепостта \"Царевец\" и храма \"Св. Четиридесет мъченици е свободен. В 17 ч. на сцената пред местната администрация започва празничният концерт на Николина Чакърдъкова. Час по-късно по главната улица ще се извие Голямото търновско хоро, водено от кмета Даниел Панов. В 19 часа на площад \"Цар Асен I\" пред Царевец ротите на Националния военен университет \"Васил Левски\" ще демонстрират строеви хватки с оръжие, а вечерното небе над крепостта ще бъде обагрено в различни цветове по време на тържествената заря - проверка. В 20.15 ч. е излъчването на Аудио-визуалния спектакъл \"Царевград Търнов – звук и светлина\".", "date": "2019.09.22", "title": "Даниел Панов: Нека бъдещето на нашите деца бъде каузата, която ни обединява"}
{"url": "https://www.24chasa.bg/novini/article/7668111", "text": "Общонационална стачка на екипажите на морския транспорт в Гърция е обявена за 24 септември 2019 г. Началото на стачните действия е обявено за 6.00 ч. на 24 септември, а за край - 6.00 ч. на 25 септември. Очаква се стачката да засегне и фериботните връзки в страната. Съобщението е на Министерството на външните работи (МВнР). От външно министерство препоръчват на българските граждани, пребиваващи или пътуващи до Гърция, да се информират предварително за разписанията на морския транспорт и възможните алтернативни връзки с друг вид транспорт, както и да следят местните медии за най-актуална информация. Съгражданите ни могат да се информират за предстоящи и настоящи стачни действия на сайта: http://apergia.gr, който е наличен само на гръцки език. При необходимост от съдействие българските граждани могат да се свържат с Посолството ни в Атина на телефони: +30 693 70 96 220; +30 210 67 48 105; +30 210 67 48 106; +30 210 67 48 107 или с Генералното ни консулство в Солун на телефони: +30 2310 829 210; +30 2310 869 520.", "date": "2019.09.22", "title": "Външно предупреждава за стачка на морския транспорт в Гърция на 24 септември"}
{"url": "https://www.24chasa.bg/novini/article/7668065", "text": "Държавната нефтена компания на Саудитска Арабия Saudi Aramco е информирала японската нефтена компания JXTG Nippon Oil & Energy за готвени изменения при доставките на горива. От октомври Saudi Aramco ще промени доставяния досега лек петрол на средно тежък или тежък, без да се обяснява причината за това, информира  Японската страна предполага, че доставчикът се нуждае от повече време от предвиденото за ремонт на рафинериите за производство на лек петрол. В началото на септември Япония обяви, че разполага със запаси, които ще й стигнат за 230 дни. Властите разглеждат възможността за използване на този резерв при обезпечаването на нормалния живот на гражданите и работата на предприятията. През 2018 г. Саудитска Арабия е доставила около 40% от закупувания от Япония нефт. След атаките срещу нейни нефтени обекти на 14 септември Саудитска Арабия заяви, че намалява добива почти двойно. Дни по-късно саудитският министър на енергетиката съобщи, че доставките са възобновени.", "date": "2019.09.22", "title": "Рияд информира Токио за предстоящи промени в доставките на нефт"}
{"url": "https://www.24chasa.bg/novini/article/7668093", "text": "Започна плановият годишен ремонт на Шести блок на АЕЦ \"Козлодуй\", който ще продължи от днес до края на октомври, съобщиха от пресцентъра на атомната централа. По време на спирането на енергоблока ще бъдат изпълнени необходимите ремонтни работи, профилактика на оборудването и на системите на блока, както и презареждане на реактора със свежо ядрено гориво за новата горивна кампания. По време на ремонта ще продължи осъществяването на дейности, свързани с дългосрочната експлоатация на блока, се допълва в съобщението. Пети блок на АЕЦ \"Козлодуй\" работи с пълно натоварване на мощността.", "date": "2019.09.22", "title": "Започна плановият ремонт на Шести блок на АЕЦ \"Козлодуй\""}
{"url": "https://www.24chasa.bg/novini/article/7668148", "text": "Гражданска инициативна група поиска лидерът на \"Атака\" Волен Сидеров да се кандидатира за кмет на София. Сред инициаторите са известни лица от сферите на културата, спорта, медицината, образованието, както и майки на малки деца, съобщиха от пресцентъра на \"Атака\". Всички те се обединяват около Сидеров, защото в неговата кандидатура виждат единствения способен да спре пошлостта на гей-парадите по улиците на столицата, да подобри сигурността и да сложи ред в управлението на града. Те дойдоха на пл. „Славейков” лично да поискат кандидатурата му и му пожелаха да защитава християнските ценности от либералната пропаганда. Сред известните личности, които подкрепят лидера на АТАКА да се включи в битката за кметския пост в София, са футболният треньор Велислав Вуцов, световноизвестният пианист акад. Атанас Куртев, проф. Красимир Опров, директорът на болницата в Ботевград д-р Пламен Китанов, европейският вицешампион по бокс Благой Соколов, художникът Валентин Ангелов и други.", "date": "2019.09.22", "title": "Дейци на културата и спорта искат Волен за кмет на София"}
{"url": "https://www.24chasa.bg/novini/article/7668139", "text": "Президентът на Шри Ланка Маитхрипала Сирисена назначи комисия, която да извърши ново разследване на самоубийствените атентати на Великден, при които загинаха общо 268 души, предаде ДПА, цитирана от БТА. Смята се, че зад терористичните актове на 21 април стоят ислямистки екстремистки групировки. Атакувани бяха три църкви и три луксозни хотела. Новата комисия, която ще се оглавява от съдия от апелативния съд, започва работа на фона на обвинения от страна на Католическата църква, че досегашните разследвания са неадекватни. Президентът възложи на комисията да проучи щателно групировките, отговорни за координираните атаки, а също да разследва защо властите не са предприели действия, след като са били предупредени за заплахи за сигурността, каза говорител на президентската канцелария. Комисията разполага с шест месеца да извърши разследването и да представи доклад на президента. Едно от основните обвинения към полицията и силите за сигурност е, че не са действали, след като са получили от чужди разузнавателни служби сведения, че ислямистки групировки планират нападения срещу църкви. Правителството твърди, че в предупрежденията нямало конкретна информация за бомбени атентати. По данни на полицията над 100 души остават в ареста заради предполагаемо участие в атаките.", "date": "2019.09.22", "title": "Президентът на Шри Ланка иска ново разследване на атентатите, извършени на Великден"}
{"url": "https://www.24chasa.bg/novini/article/7668140", "text": "Австралия ще инвестира 150 милиона австралийски долара (101 млн. американски) в свои компании и технологии, за да помогне да се осъществи плана на американския президент Доналд Тръмп за кацане на Луната до 2024 г. и изпращане на американски мисии до Марс, каза австралийският премиер Скот Морисън през уикенда, цитиран от Ройтерс и БТА. При посещение в централата на НАСА във Вашингтон Морисън каза, че петгодишният инвестиционен план ще даде възможност на компаниите да съдействат в разработването на американските автоматизирани системи, в създаването на оборудване за космически кораби и в проучванията за полезни изкопаеми. Премиерът обяви това след държавното си посещение в Белия дом в петък, на което бяха демонстрирани здравите връзки със САЩ след период на обтегнати отношения с Китай. Инвестицията е част от по-обширен план на Австралия да даде тласък на космическия си отрасъл. Морисън казва, че правителството иска да утрои мащаба на сектора на 12 милиарда австралийски долара и до 2030 г. да създаде около 20 000 нови работни места.", "date": "2019.09.22", "title": "Австралия дава над 100 млн. долара на САЩ по проекта за кацане на Луната"}
{"url": "https://www.24chasa.bg/novini/article/7668238", "text": "„Трябва ни същата увереност на дедите ни отпреди 111 години, които знаеха къде искат да стигнат, как да строят бъдещето. Трябват ни същата воля и сила, независимо от конюнктура, от свои и чужди интереси.“ С тези думи вицепрезидентът Илияна Йотова приветства жителите и гостите на град Троян, където заедно с тях чества Деня на независимостта на България, съобщиха от прессекретариата на държавния глава. Вицепрезидентът определи 22 септември като предизвикателство и отговорност към общество, политици и държавници. „Предизвикателство е към нас като общество и граждани, защото е необходимо да повярваме в собствените си сили, в силата на единението. Предизвикателство е пред политиците, защото трябват конкретни политики, разумни и полезни за хората. Предизвикателство е пред държавниците, защото силна и просперираща държава се гради със силни институции“, изтъкна Илияна Йотова. По думите на вицепрезидента днес имаме нужда от силни хора, отговорни за съдбините на България и българския народ, за да може всеки българин да живее достоен живот. Вицепрезидентът Йотова заяви, че 111 години поколения българи преживяват и триумфи, и трагедии, успехи и крушения, противопоставяне и обединение. „Пишем своята история като народ, което не би било възможно без 22 септември 1908 година. Обявяването на независимостта е извор на самочувствие и национален оптимизъм“, посочи вицепрезидентът. Илияна Йотова призова често да се вглеждаме в избелелите фотографии от тези паметни събития, защото „те ни срещат с хора – смели, дръзки, горди“. По думите на вицепрезидента това бяха истински водачи, които имаха едно верую и една мисия – да върнат величието на един народ, пет века потъпкван, но съхранил българщината, да строят съвременна, модерна и просперираща България на обединените и независими българи. По-късно кметът на община Троян Донка Михайлова показа на вицепрезидента Илияна Йотова традиционната улица на занаятите в центъра на града.", "date": "2019.09.22", "title": "Йотова: Трябват ни същата увереност и воля на дедите ни отпреди 111 години"}
{"url": "https://www.24chasa.bg/novini/article/7668219", "text": "Българските домакинства ще могат да си избират свободно доставчик на електроенергия след 2020 година, каза във Велико Търново министърът на енергетиката Теменужка Петкова. Според нея от либерализацията не може да се очаква постъпване на тока за домакинствата. \"Целта на пълната либерализация е всеки един потребител да има възможност да избира своя доставчик, да има конкуренция, което означава и по-добри условия и цени\", увери енергийната министърка. Тя припомни, че от м.г. всички производители на еленергия, които до този момент продаваха своята енергия по преференциални цени и тя се изкупуваше от НЕК, вече са на свободния пазар. Това е една от основните стъпки към пълна либерализация на електроенергийния пазар. \"Очаква се от следващия регулаторен период постепенно да се върви към пълно либерализиране на пазара, като в цената на електрическата енергия, която сега е регулирана, постепенно ще се вкарва една малка част, която е цената на пазара, а не както сега КЕВР да регулира изцяло цената за битовите потребители и за малкия бизнес, който е пресъединен към мрежи ниско напрежение\", обясни Теменужка Петкова.", "date": "2019.09.22", "title": "Теменужка Петкова: Няма да има поскъпване на тока за домакинствата след либерализацията"}
{"url": "https://www.24chasa.bg/novini/article/7668262", "text": "57-годишният мъж, който се все още се е барикадирал в дома си в квартал \"Овча Купел\" в София, се затворил в себе си след смъртта на съпругата си през януари тази година, твърдят съседи. Жената била инвалид (хипофизно джудже). Според комшиите той преустановил контакт с тях, а някои твърдят, че почнал често да пие повече твърд алкохол. Комшията Николай Стоянов, който живее в съседния вход, каза, че много пъти е канил 57-годишния мъж на по кафе или бира, но той рязко му отказвал с аргумента, че има пари.  \"Казах му ела да изпием бира, а той сопнато ми казваше \"Не, аз имам пари\". Мъжът обаче бил кротък и досега никога не е демонстрирал бурно поведение. Блокът, в който се разиграва инцидента, е същият, в който преди години бе убита свекървата на съдия Нели Куцкова. Извършителите отдавна вече са в затвора. 57-годишният мъж се грижил и за две кучета, казаха негови съседи.", "date": "2019.09.22", "title": "Мъжът, който се барикарида, се затворил в себе си след смъртта на съпругата си (Снимки)"}
{"url": "https://www.24chasa.bg/novini/article/7668285", "text": "Няма данни за пострадали български граждани при земетресението в Република Албания с магнитуд 5.8 по Рихтер, регистрирано вчера, и последвалия го вторичен трус. В посолството на Република България в Албания не са постъпвали сигнали за пострадали български граждани, както и за търсещи помощ. Веднага след земетресението е създадена организация за приемане на сигнали за пострадали граждани, на които да им бъде оказана помощ, инфомираха от пресцентъра на МВнР. Не се съобщава за жертви след земетресението, което е нанесло материални щети. Не са констатирани поражения върху гражданската инфраструктура като пътища и мостове. Около 100 души са потърсили спешна медицинска помощ в болници , основно в градовете Тирана и Дурас. През нощта са били организирани 6 кризисни центрове в Тирана за оказване на лекарска помощ. Посолството на Република България в Тирана препоръчва на българските граждани, пребиваващи и пътуващи в страната, да бъдат предпазливи и да се осведомят подробно за актуалната обстановка. Посолството е в непрекъснат контакт с официалните албански власти и следи ситуацията.", "date": "2019.09.22", "title": "Външно: Няма информация за пострадали българи при земетресението в Албания (Снимки)"}
{"url": "https://www.24chasa.bg/novini/article/7668250", "text": "Излизането на Великобритания от Европейския съюз, насрочено за 31 октомври, е трагичен момент за Европа, заявява председателят на Европейската комисия Жан-Клод Юнкер в интервю за испанския в. \"Паис\", цитирано от Франс прес и БТА. Юнкер, който напуска поста си точно на 31 октомври, отбелязва, че Брекзитът \"противоречи на хода на историята и на духа на бившия британски държавник Уинстън Чърчил, който на времето призоваваше за Съединени европейски щати\". \"Вярвам, че все още имаме възможност да постигнем споразумение\" с Лондон, отбелязва председателят на ЕК, определяйки като \"конструктивна и отчасти положителна\" срещата си с британския премиер Борис Джонсън миналия понеделник в Люксембург. Жан-Клод Юнкер изразява съжаление, че комисията е решила да не се намесва през 2016 година, когато Великобритания организира референдум за напускане на ЕС и когато близо 52 процента от гласоподавателите подкрепиха това. Той припомня за \"кампания на лъжи и фалшиви новини\" преди референдума и допълва, че \"в комисията решихме да не се намесваме, по молба на Дейвид Камерън (премиер на Великобритания от 2010 до 2016 г. - бел. р.), а това беше голяма грешка\". Физическата граница с Ирландия ще се върне, ако Великобритания напусне Европейския съюз без споразумение, заяви по-рано днес председателят на Европейската комисия Жан-Клод Юнкер в ексклузивно интервю за телевизия Скай нюз (Sky News). Юнкер посочи, че не би искал да бъде архитект на излизане без сделка, но че Европейският съюз ще трябва да действа, за да защити здравето и сигурността на своите граждани. Той разкритикува депутатите, които \"забравят историята\" на мира в Ирландия, постигнат чрез споразумението от Разпети петък, като ги предупреди, че ако се възстанови физическата граница \"историята ще се върне незабавно\". В интервюто Юнкер отхвърли твърдението, че ЕС би бил отговорен за връщането на насилието по време на конфликта между Северна Ирландия и Република Ирландия. Той подчерта, че \"ЕС по никакъв начин не е отговорен за каквито и да било последици от Брекзита - това беше британско решение\". \"ЕС не напуска Великобритания, Великобритания напуска ЕС\", заключи Юнкер.", "date": "2019.09.22", "title": "Юнкер: Брекзит е трагичен момент за Европа"}
{"url": "https://www.24chasa.bg/novini/article/7668310", "text": "Албанският премиер Еди Рама, който снощи отмени своето пътуване за годишната сесия на Общото събрание на ООН в Ню Йорк заради силното земетресение в страната, свика днес сутринта извънредна среща на кметовете на местните общини и министри, на която ги призова да се срещнат с жителите на пострадалите области, предаде ТАСС. \"Първото, за което ви моля, е да се срещнете в Дуръс с всяко пострадало семейство и да направите това до настъпването на нощта. Министрите също ще бъдат привлечени, тъй като става дума за психологически проблем, който може да се преодолее с общуване\", каза Рама. По-рано президентът Илир Мета апелира представители на държавните структури да координират усилията си за предотвратяване на последствията от природната катастрофа. \"Трябва да бъдем бдителни, защото живеем в проблемен район. Важно е и да поддържаме постоянно сътрудничество със съседите за сеизмологична помощ и да сме готови за всякакви ситуации\", каза държавният глава. Около 300 подземни труса са регистрирани в Албания през последните 24 часа, 87 от които през нощта. Първият трус с магнитуд 5,8 бе регистриран вчера следобед и при него най-много пострадаха столицата Тирана и крайбрежният град Дуръс. По последна информация при земетресението са ранени 107 души, 10 от които са хоспитализирани. До момента е съобщено за 187 повредени обекта на градската инфраструктура. В редица селища на страната е имало прекъсвания на тока и на мобилните връзки. Полицията на страната е приведена в пълна готовност и е обявен безплатен телефон за помощ на пострадалите.", "date": "2019.09.22", "title": "Албанският премиер свика извънредна среща заради вчерашното земетресение"}
{"url": "https://www.24chasa.bg/novini/article/7657782", "text": "Догодина Столичната община планира да обнови емблематичното езеро с лилиите в Борисовата градина. Малкото езеро в сърцето на най-големия столичен парк е създадено през 80-те г. на XIX в. от градинаря Даниел Неф на мястото на мочурище. Първоначално то е известно като рибното езеро, тъй като освен водни лилии в него е имало и червени рибки. “Тази година ще започне възстановяването на парк “Дружба”, дейностите ще продължат и през 2020 г. В момента тече процедура за избор на изпълнител, а прогнозната стойност на ремонта е 1,2 млн. лв. В програмата за 2020 г. са включени паркът “Заимов”, подобекти в Северния парк и градината “Св. Георги”. Освен езерото с лилиите и околните площи в Борисовата градина ще обновим езерото с патиците, ще отворим втора обществена тоалетна, ще подменим паркови елементи и настилки”, обясни зам.-кметът на София по екология Йоана Христова. Тази година в Борисовата градина беше възстановен розариумът заедно с фонтан, който е копие на оригиналния. Поставиха се 79 нови пейки, 20 кошчета и чешма. Засадени са над 2000 рози. Ремонтът, който включва и алейна мрежа, ново осветление и поливна система, струва 781 000 лв. Над 18 000 кв. м настилка пък е възстановена в Южния парк и е изграден поредният етап от новото осветление със 160 осветителни тела. Дейностите са за 1,47 млн. лв. Продължава и ремонтът на Северния парк, който също се прави на етапи. Слага се ново осветление, ВиК мрежа, поливна система, изграждат се детски и фитнес площадки, алеи и др. Оформят се различни зони - за отдих, разходка на кучета, тържествен вход и сцена. Сред атракциите ще са декоративен фонтан и суха каменна река. Ремонт тече и в Западния парк. Той обаче се бави заради неточности в проекта. Дейностите са за 11 млн. лв. и до момента на над 500 дка площ са изградени ВиК и елмрежи. Предстои монтаж на стълбовете за осветление. Работи се по езерото, алпинеума, сухия фонтан, зеленото училище и главния вход. Тази година приключи оформянето на 8 дка от изцяло новия парк “Въртопо” в “Младост”. Там беше изградена алейна мрежа, осветление, детски и фитнес площадки, стълбище и асансьор. “Обновяваме и изграждаме 120 детски площадки в междублокови пространства на 24-те района. Вече са готови 52 от тях в районите “Искър”, “Изгрев”, “Възраждане”, “Сердика”, “Кремиковци”, “Илинден”, “Надежда”, “Слатина” и “Красно село”. Останалите 68 ще са готови до края на есента. Новите площадки са на стойност 5 млн. лв.”, обясни Христова.", "date": "2019.09.22", "title": "Езерото с лилиите в София ще е като ново през 2020 г."}
{"url": "https://www.24chasa.bg/novini/article/7667886", "text": "Българин е загинал в планината Олимп. Това съобщи Гръцката спасителна служба. Инцидентът е станал вчера в местността „Louki tou Stefaniou“. Алпинистът е паднал в скален процеп в рисков терен. Българинът е открит без признаци на живот. При падането травмата е била фатална, съобщава БНР. Повече от пет часа е продължила мащабната спасителна операция, в която са се включили и екипи на пожарната от района на Литохоро. Не се посочва възрастта и името на починалия планинар. Не се знае още дали е изкачвал сам или в група с други катерачи. Мястото, където е намерен, е много рисковано и опасно, коментират познавачи на района. Това е вторият случай на загинал българин под Олимп през тази година. През месец май 25-годишен сънародник почина в същата планина.", "date": "2019.09.22", "title": "Българин загина в планината Олимп"}
{"url": "https://www.24chasa.bg/novini/article/7667888", "text": "На 91 години почина хотелският магнат Барън Хилтън, предаде Асошиейтед прес, като се позова на близките му. Магнатът, основател на Американската футболна лига и първи собственик на отбора по американски футбол \"Лос Анджелис чарджърс\", е починал в четвъртък от естествена смърт в дома си в Лос Анджелис, съобщи семейството му, информира БТА. Уилям Барън Хилтън, роден в Далас през 1927 г., разширява създадената от баща му Конрад верига от хотели и през 30-годишното си управление като главен изпълнителен директор я превръща в лидер в бранша. През 2007 г. американската корпорация \"Блекстоун груп\" купи 2800-те хотела от международната верига, в това число известният \"Уолдорф Астория\", за 26 милиарда долара. Барън Хилтън има осем деца, 15 внуци и четирима правнуци.", "date": "2019.09.22", "title": "На 91 години почина хотелският магнат Барън Хилтън (Видео)"}
{"url": "https://www.24chasa.bg/novini/article/7667891", "text": "Днес честваме Деня на независимостта и по традиция Велико Търново е в центъра на събитията. През целия ден в старата столица ще има събития, свързани с паметната дата.  На този ден през 1908 г. княз Фердинанд прокламира, че страната ни вече не е васално княжество на Османската империя. Политическата и финансова зависимост, наложени ни от европейските сили чрез Берлинския договор, остават в миналото. В църквата „Св. Четиридесет мъченици\" в Търново княз Фердинанд прочита Манифеста за българската независимост, написан от Александър Малинов. Върху документа, освен министър-предстедателят Малинов, подписите си полагат останалите 7 министри и разбира се, княз Фердинанд, когото този документ превръща в цар Фердинанд. Веднъж поела по пътя на независимостта, България придобива Източните железници. Започва развитието на икономиката и търговията. Българските дипломати пък вече участват във взимането на важни международни решения. Година по-късно, един от най-важните документи в българската история, е поверен в ръцете на твореца Харалампи Тачев. Задачата е да му придаде освен историческа, и художествена стойност. Манифестът е навит в богато орнаментиран сребърен тубус, поставен в резбовано дървено ковчеже с метален обков. И до днес оригиналът се съхранява в Държавния архив. Изнася се пред публика изключително рядко.", "date": "2019.09.22", "title": "Честваме 111 години от Независимостта на България"}
{"url": "https://www.24chasa.bg/novini/article/7667893", "text": "\"Хуауей\" откри официално своя Център за обучение на 5G инженери в Бирмингам. Той е с капацитет за подготовката на 20 души едновременно. Курсовете продължават пет дни и запознават с 5G технологиите, принципите на съвременното мрежово инженерство и практическото инсталиране на 5G мрежово оборудване, заявиха от компанията. Центърът си е поставил за цел да обучава повече от 1000 мрежови инженери годишно, информира  „Във Великобритания няма недостиг на политическа воля за доставката на 5G, нито на търговско желание за това. Но има някои специфични проблеми като недостига на инженери, които ние трябва да разрешим\", каза пред Синхуа изпълнителният директор на „Хуауей\" за британския клон на компанията. Преди официалното му откриване Центърът проведе няколко експериментални обучителни курса. „5G специалистите и знания в сферата са от съществено значение за бъдещия растеж и тренировъчният център на „Хуауей\" вече подготви 157 5G инженера, които се дипломираха през юни тази година\", каза ръководителят на Общинския съвет на Бирмингам Иън Уорд.", "date": "2019.09.22", "title": "„Хуауей\" откри тренировъчен център за 5G инженери във Великобритания"}
{"url": "https://www.24chasa.bg/novini/article/7667898", "text": "Най-малко 19 жители на префектура Окинава в Южна Япония пострадаха при преминаването на тайфуна Тапа съвсем близо до района, предаде ТАСС, цитирана от БТА. Японските авиокомпании бяха принудени да отменят повече от 300 полета между Окинава и главния остров Хоншу. Промените в разписанието засегнаха и югозападния остров Кюшу, към който се придвижи тропическата буря. Силните ветрове, с които е съпроводен тайфунът, е повредил далекопроводи в Окинава. Без електричество са около 1800 домакинства. Според синоптиците, Тапа ще достигне Кюшу тази вечер. В някои префектури там може да падне до 300 мм дъжд. Тапа е 17-ият тайфун, формирал се тази година в Тихия океан. Скоростта на вятъра в центъра му достига 35 м/сек., а поривите - 50 м/сек. При преминаването на тайфуна Факсай в началото на септември в Япония загинаха трима души и бяха ранени повече 60.", "date": "2019.09.22", "title": "Пострадали и 300 отменени полета в Япония заради тайфуна \"Тапа\""}
{"url": "https://www.24chasa.bg/novini/article/7667910", "text": "Саудитска Арабия ще отговори с необходимите мерки на нападенията от преди седмица срещу нейни големи петролни съоръжения. Това обяви външният министър на кралството Адел Ал-Джубейр. Рияд и Съединените щати обвиняват Иран за атаките с ракети и дронове. Джубейр допълни, че нападенията, които засегнаха 5% от световното производство на петрол, са извършени от север. Саудитското разследване на случая продължава, информира  Техеран отрича да е замесен в нападенията, за които отговорност поеха бунтовниците хуси в Йемен. Вчера Съединените щати обявиха, че заради нападенията ще изпратят свои войски в Саудитска Арабия. Американският министър на отбраната Марк Еспър изтъкна, че разполагането е с \"отбранителен характер\" и точният брой на войските все още не е определен. Според Асошиейтед прес, Доналд Тръмп е решил засега да не бъде нанасян военен удар срещу Иран. От своя страна, Техеран обяви, че ще преследва и унищожи, цитирам, \"всеки агресор, който нанесе дори ограничен удар срещу страната\".", "date": "2019.09.22", "title": "Саудитска Арабия обеща отговор на нападенията срещу петролните й съоръжения"}
{"url": "https://www.24chasa.bg/novini/article/7667914", "text": "Мъж са вряза умишлено снощи с автомобила си във входа на Голямата джамия в град Колмар, Източна Франция, без да нарани друг освен себе си и беше задържан, предаде Франс прес, цитирана от БТА. Мъж връхлетя с колата си входа на Голямата джамия малко преди 20 часа. Няма ранени освен шофьора, съобщи за АФП префектурата на елзаския департамент О Рен, допълвайки, че е започнало разследване. Прокурорката на Колмар Катрин Сорита-Минар каза, че мъжът се е самонаранил с хладно оръжие и е закаран в болница, тъй като се нуждае от хирургическа интервенция. Той ще бъде прегледан от психиатър възможно най-скоро, посочи прокурорката и отбеляза, че според първото й впечатление той изглежда има психически проблеми. Очевидци твърдят, че човекът викал \"Аллах е велик\" на арабски, но тази информация не е потвърдена, каза Сорита-Минар и обясни, че той ще бъде задържан и разпитан веднага, щом е възможно. Прокурорката каза, че автомобилът е бил претърсен, а регионалният вестник \"Елзас\" съобщи, че сапьорите не са открили в него експлозив.", "date": "2019.09.22", "title": "Мъж се вряза с колата си в джамия във френски град"}
{"url": "https://www.24chasa.bg/novini/article/7667918", "text": "Аз дойдох с два автобуса на градския транспорт. Днес движението е по-спокойно. Историческият център на София е затворен и за поредна година нашата столица се включва в Европейската инициатива \"Ден без автомобили\" в празничния неделен ден. Целта е да обърнем внимание на алтернативите за предвижване, за това, че е възможно да оставим автомобилите си и да използваме градски транспорт. Автобусите, с които пътуваме вече, са нови, удобни и достъпни. Миналата година сменихме автобусите по линия 84 с газови автобуси - най-висок икономичен клас. Това, което направихме последните години, е всъщност 90% от автобусите да подменим и това е реалната стъпка към по-чиста среда. Това заяви столичният кмет Йорданка Фандъкова пред камерите на Нова телевизия.  \"С премиера Борисов не си поставяме условия, водим разговори, обсъждаме и взимаме решения. Моите условия за кандидатурите за кмет на София са винаги били свързани с града, с проектите на града и винаги съм защитавала всеки един от тях, защото никога средствата не идват даром, трябва много да се работи. Той отлично знае, че моите условия са София\", добави още тя. \"Опитът винаги е полезен, както положителният, така и пропуските стига да си взимаме поука и да знам как да коригираме работата си. За 10 години винаги се допускат грешки. Хората не очакват оправдания, а очакват да дадем решенията и да поправяме тези грешки и да вървим напред\", допълни Фандъкова. \"Реконструкцията на улица \"Граф Игнатиев\" беше абсолютно необходима. Ние бързо забравяме, но съм сигурна, че хората помнят как преди година и половина изглеждаше тази улица. Беше ми неудобно да минавам по тази улица. Направихме някои грешки още в началото - аз лично се предоверих на изпълнителните за срока на изпълнение. Това беше наистина неприятно, защото създаде проблеми с организацията по-късно. Изпълнителите поеха ангажимента да осъществят проекта два пъти по-бързо, отколкото беше заложено по договор. Обявихме го така - хората имаха очаквания още преди зимата да приключи. Стана ясно, че това не е възможно - сменяхме инфраструктура, канализация на 100 години. Но днес \"Граф Игнатиев\" има резултат и изглежда коренно различно\", заяви тя. \"На местните избори ще търся подкрепа от всички хора, които искат промяната и развитието на града да продължат и то с още по-бързи темпове. Основният опонент в тази кампания, която все още не е започнала, но има ясни заявки за това, са лъжите и манипулацията. Те вече започнаха и за съжаление виждаме в последните седмици г-жа Манолова има твърдения, които не са верни. Всички процедури, свързани със София, за които говори тя, приключват след изборите. Една от най-важните дейности е свързана с чистотата и почистването на града. Доста сериозно е подобрението в тази насока, но разбира се, че има и проблеми, За това има изисквания за повече техника, машинно метене и миене и заложените по-сериозни санкции, както и изискванията за най-високия стандарт на автомобилите. Чух, че тази поръчка е обявена, за да приключи преди изборите. Това не е вярно. Тя ще приключи след изборите. Това трябва ясно да се каже. Всички процедури, за които говори г-жа Манолова, приключват след изборите. Чух, че на 9 септември са отворени ценови оферти. Това не е вярно. Това беше срокът за подаване на документи, а офертите ще бъдат отворени най-рано през ноември. По никакъв начин няма да позволя да се подложи на риск градът както по отношение на чистотата, така и по отношение на процедури за закупуване на нови превозни средства\", каза още Фандъкова. \"Мерките за справянето с трафика са много конкретни и една от тях е строителството на метрото. Когато започнахме работа преди 10 години, метрото беше 9.5 км. Вече построихме 30 нови км и сега строим 12 км. Това намалява трафика с 20% в районите, в които метрото преминава. 80% от околовръстния път, който облекчава трафика на града, е изпълнен през тези 10 години. До седмици очаквам да започне разширението на Южната дъга от АМ \"Тракия\" до жк. \"Младост\". Това са конкретни проекти и решения\", допълни тя. \"Има теми, с които никога не трябва да се прави пиар. Работя с организации на хора с различни проблеми и познавам много от тях много преди да дойна в Столична община. По темата за проблемите и трудностите за придвижване трябва да се работи. Започнахме строителство на асансьори в старите станции на метрото, в които такива нямаше, но и на подлези. Всички обекти, които изграждаме, са със скосени тротоари и възможности за достъпност. В много училища направихме асансьори. Всички нови сгради имат такива. Преди да дойда имаше 3 училища с достъпност. Много ясни са политическите сили, които стоят зад мен за местните избори. Аз съм кандидат на ГЕРБ с коалиция със СДС. Ще търся подкрепа от всички хора, които искат промяната и развитието на града да продължат и то с още по-бързи темпове\", завърши Фандъкова.", "date": "2019.09.22", "title": "Фандъкова: С Борисов не си поставяме условия, водим разговори и взимаме решения"}
{"url": "https://www.24chasa.bg/novini/article/7667933", "text": "Честит празник! Обявяването на независимостта е едно смело и значимо събитие, с което българският народ се гордее!\". С тези думи своят поздрав отправи премиерът Бойко Борисов по повод 111 години от обявяването на независимостта на България. \"Постижение, сложило край на дългия път към националното освобождение, за което много достойни българи са се борили. 111 години след този смел политически акт, ние продължаваме развитието на страната ни по европейски, следвайки идеалите за свобода и независимост. Нека да бъдем по-уверени в нашите възможности и по-единни в нашите действия, както са били нашите достойни предци\", написа Борисов в официалния си профил във Фейсбук.", "date": "2019.09.22", "title": "Борисов: Нека да бъдем по-уверени в нашите възможности и по-единни в нашите действия"}
{"url": "https://www.24chasa.bg/novini/article/7667937", "text": "111 г. след като е отхвърлен васалитета на Българското княжество Фердинанд отново прочете манифеста, с който обявява България за независимо царство. Възстановката на паметните събития бе направена в църквата светиня \"Св.40 мъченици\" във Велико Търново, където започнаха честванията на празника. По-рано в храма великотърновският митрополит Григорий отслужи тържествена литургия. Да се поклонят в ИванАсеновата църква пристигнаха кметът Даниел Панов и министрите Теменужка Петкова, Николина Ангелова, Боил Банов, Росен Желязков, депутати, общественици. Те поднесоха цветя на гроба на цар Калоян в галерията на историческата църква. В момента митрополит Григорий отслужва водосвет и поръси бойни знамена и реликви.", "date": "2019.09.22", "title": "Манифестът за независимостта прозвуча отново в светинята \" Св.40 мъченици\""}
{"url": "https://www.24chasa.bg/novini/article/7667935", "text": "Най-доброто място за пенсиониране е хладно през цялата година и има около 19 часа тъмнина всеки ден през зимата. Исландия е страната на първо място сред 44 развити страни по благополучие на пенсионерите. Това показва седмият годишен глобален пенсионен индекс, публикуван от Natixis Investment Manager. САЩ отива по-долу с две места до 18-о място. Трите най-добри страни са Швейцария на номер две и Норвегия на номер три. Проучването изследва категориите за здраве, материално благополучие, финанси и качество на живот и установява, че слабо населената островна държава в Северния Атлантически океан заслужава най-високото отличие. Факторите, намаляващи рейтинга на САЩ, включват нарастващ дял на пенсионерите към работещите възрастни. Тенденция, която подчертава финансите на социалното осигуряване и медицинските грижи - нарастващо икономическо неравенство, по-нисък резултат за щастие и по-ниска продължителност на живота, въпреки високите разходи за здравеопазване, пише БГНЕС. САЩ също трудно се справя с демографските предизвикателства. Според доклада Япония, която е класирана като номер 23, води всички страни по високия дял на пенсиите, висока продължителност на живота, съчетана с ниска раждаемост. Предвижда се частта от населението на възраст 65 и повече години да нарасне от 28% в момента на 38% през 2065 г. и при липса на промени в политиката тази тенденция ще доведе до високи социални осигуровки и допълнително увеличаване на публичния дълг, се посочва в доклада.", "date": "2019.09.22", "title": "Исландия – най-добрата за пенсиониране страна"}
{"url": "https://www.24chasa.bg/novini/article/7667943", "text": "Заместник министър-председателят и министър на външните работи Екатерина Захариева пристигна на летище “Кенеди” в Ню Йорк. Тя ще участва в 74-тата сесия на Общото събрание на ООН, информираха от пресцентъра на МВнР. По-късно днес Екатерина Захариева ще отбележи Деня на независимостта заедно с българската общност в Ню Йорк на тържество в Генералното ни консулство. Програмата на министъра, свързана с Общото събрание на ООН, започва на 23 септември с двустранни срещи, сред които с външния министър на Косово Баджет Пацоли, с министъра на външните работи на Оман Юсуф бин Алауи бин Абдулла, с външния министър на Индия Субрахманям Джайшанкар, както и с външния министър на Таджикистан Сироджиддин Мухриддин. Екатерина Захариева ще разговаря и с две дами – външни министри от Африка. Тя ще се срещне с първата жена – външен министър на Судан г-жа Асма Абдулла. Външният ни министър ще разговаря и министъра на външните работи на Гана г-жа Шърли Айоркор Бочуей. Гана е една от най-важните страни в Западна Африка, динамично развиваща се и с добри икономически показатели през последните години. На 24 септември Екатерина Захариева ще се срещне и с външния министър на Бразилия Ернесто Енрике Фрага Араужо, а на 26 септември с външните министри на Коста Рика и на Киргизката република. Тази година Общият дебат на ОС на ООН, в чието откриване на 24 септември ще участва и министър Захариева, е под надслов „Мобилизиране на многостранните усилия за изкореняване на бедността, качествено образование, борба с климатичните промени и приобщаване“. В допълнение към Общия дебат лидерите имат възможност да участват и във форуми и срещи на високо равнище, посветени на борбата с климатичните промени, постигането на прогрес по целите за устойчиво развитие за мирен живот и просперитет на населението на света. Екатерина Захариева ще участва в Срещата на върха по климата на 23 септември, в Среща на високо равнище по ситуацията в Сирия, организирана от ЕС на 24 септември, в Конференция по чл.14 за ускоряване на влизането в сила на Договора за всеобхватна забрана на ядрените опити. Вицепремиерът и министър на външните работи ще открие и съпътстващо събитие под надслов „Преобразуване на грижите за деца: Изпълнение на ангажимента на Дневния ред на развитието 2030 - никой да не бъде изоставян“. Екатерина Захариева ще бъде направи изказвание на събитие на високо равнище на Международния център „Низами Ганджави“ на тема “Нови предизвикателства пред Балканите и ново лидерство на ЕС“, ще се присъедини към събитието, посветено на „Алианс за мултилатерализъм“- инициатива на външните министри на Германия Хайко Маас и на Франция Жан-Ив льо Дриан. В рамките на ОС на ООН вицепремиерът и външен министър на България ще участва и в среща на министрите на външните работи на България, Гърция, Румъния и Хърватия, (т.нар. формат Б4), в неформална среща на министрите на външните работи от страните участнички в Процеса за сътрудничество в Югоизточна Европа (ПСЮИЕ), в неформална среща на Съвета на министрите на външните работи на държавите-членки на Организацията за черноморско икономическо сътрудничество (ЧИС), в Трансатлантическа вечеря, чийто домакин е държавният секретар на САЩ Майк Помпео. Външният ни министър ще участва и в среща с лидери на еврейски организации, органиpирана в Постоянното представителство на България към ООН в Ню Йорк.", "date": "2019.09.22", "title": "Започна работното посещение на Захариева в централата на ООН"}
{"url": "https://www.24chasa.bg/novini/article/7667945", "text": "Китайски учени разкриха еволюционната история на дървото гинко билоба, което ще помогне за опазването и отглеждането на вида. Гинко билоба е едно от най-старите растения на планетата. Предполага се, че първите дървета се появяват преди повече от 240 милиона години. Въпреки глобалните промени в климата и човешката дейност, те оцеляват до наши дни и се отглеждат по целия свят, съобщава  Учените от Института по ботаника към Китайската академия на науките, Университета на Джъдзян и базирания в Шънджън Институт „BGI Genomics\" повторно секвенираха 545 генома на гинко билоба, взети от 51 популации по целия свят. Те идентифицираха три рефугии в Китай, които са помогнали за запазването на дървото от изчезване, както и множество цикли на разрастване и намаляване на популацията. Учените характеризираха основните климатични промени, които са оформили географското разпространение на растението. Чрез широко сканиране на генома те откриха гени и метаболитни процеси, свързани с приспособяването на гинко билоба към различни среди. Тези проучвания поставят важна основа за бъдещи изследвания на потенциалния механизъм за оцеляване и издръжливостта на дървото.", "date": "2019.09.22", "title": "Китайски учени разкриха еволюционната история на дърветата гинко билоба"}
{"url": "https://www.24chasa.bg/novini/article/7667950", "text": "Гугъл планира да инвестира 3 милиарда евро за разширяване на своите центрове за данни в Европа през следващите две години. Изпълнителният директор на компанията Сундар Пичай заяви, че общата инвестиция в интернет инфраструктурата в Европа от 2007 г. насам възлиза на 15 милиарда евро. На среща с финландския премиер Анти Рине в Хелзинки, той подчерта, че инвестициите ще осигуряват работа на 13 000 души в ЕС всяка година, съобщава БГНЕС. Гугъл „прави още една голяма крачка към най-мощното снабдяване с възобновяема енергия в историята“ - споразумения, включващи 18 нови енергийни договора, 10 от които в Европа, подчерта собственикът на компанията.", "date": "2019.09.22", "title": "Гугъл планира инвестиция от 3 млрд. евро в Европа"}
{"url": "https://www.24chasa.bg/novini/article/7667949", "text": "Ретро влак с парен локомотив потегли днес сутринта от София за Черепиш по повод Деня на независимостта. По време на престоя си туристите могат да посетят Черепишкия манастир „Успение Богородично“ и да разгледат музейната част в комплекса. В обратното направление композицията с ретро локомотива ще тръгне в 14,15 ч., уточняват от БДЖ.                                                                                                                                                                                                                                                                                                                       ", "date": "2019.09.22", "title": "Ретро влак потегли от София за Черепиш"}
{"url": "https://www.24chasa.bg/novini/article/7667967", "text": "Бивш високопоставен служител на президентската администрация заяви, че Доналд Тръмп смята, че действията на Вашингтон в Украйна са безсмислени и дразнят Русия, предава РИА Новости, като се позовава на американският вестник The Washington Post. Според изданието бившият чиновник многократно е обсъждал този въпрос с Тръмп. Според него последните действия на САЩ в Украйна, „са безсмислени и само дразнят руснаците“. \"Позицията на президента е че, като цяло, че трябва да признаем факта, че руснаците трябва да са наши приятели, а кой се интересува от украинците?\", заяви бившият служител, цитиран от  По-рано в медиите излезе информация, че Доналд Тръмп е разговарял в средата на август с неопределен лидер, вероятно Владимир Зеленски. Не е ясно за какво са си говорили двамата, но Тръмп нарече информацията \"фалшива новина\".", "date": "2019.09.22", "title": "Тръмп смята, че политиката на САЩ в Украйна е безсмислена"}
{"url": "https://www.24chasa.bg/novini/article/7667978", "text": "Турският президент Реджеп Тайип Ердоган обяви, че е приключена подготовката за евентуална операция в Сирия, предава TACC. Турският лидер каза това на пресконференция пред журналисти, преди да отлети за Ню Йорк, където ще присъства на 74-ата сесия на Общото събрание на ООН. \"Завършихме подготовката (за възможна операция) по нашата граница. Не искаме конфронтация със САЩ, но не можем да пренебрегнем подкрепата, която те оказаха на терористичните организации. Казах на (президента на САЩ Доналд) Тръмп, че той е изпратил хиляди камиони с оръжие. Не бихме могли да купим това оръжие с пари, а вие го давате безплатно на терористични групировки\", каза президентът, цитиран от  Ердоган също разкритикува подкрепата, която САЩ оказват на \"Сирийските демократични сили\" (СДС). \"В момента регионът е почти напълно изчистен от терористите от „Ислямска държава“. Сега сте измислили нова организация, наречена \"Сирийските демократични сили\". Всъщност тя не се различава от ОНС (\"Отряди за народна самоотбрана“.)\", заяви турският лидер, като имаше предвид организацията, която според него е клон на обявената за терористична организация от Анкара „Работническа партия на Кюрдистан“ (ПКК). Военните на Турция и САЩ на 7 август се съгласиха да създадат център за съвместни операции в Сирия, както и зона за сигурност. На 12 август първата група американски войски пристигна близо до границата на Турция със Сирия. Планира се създаването на коридор, през който сирийските бежанци в Турция да могат да се завърнат обратно в страната.", "date": "2019.09.22", "title": "Ердоган: Завършихме подготовката за операция в Сирия"}
{"url": "https://www.24chasa.bg/novini/article/7667985", "text": "И преди столетие, и днес независима България означава справедливост, развитие, европейска перспектива. Това написа президентът Румен Радев в профила си във фейсбук. „На 22 септември 1908 г. с достойнство и дързост българската държава зае своето пълноправно място на международната политическа сцена. За едва 30 години след Освобождението израсна поколение държавници, което с воля и последователност формулира и проправи пътя на националния ни идеал. В онези тежки дни страната ни съумя да стане регионален лидер и да догонва с бързи темпове империи и кралства от целия континент“, казва Радев. „Днес сме изправени пред своя собствен 30-годишен вододел. Три десетилетия след началото на прехода нашият път напред преминава през също толкова значими предизвикателства, очакващи своето решение. И преди столетие, и днес независима България означава справедливост, развитие, европейска перспектива. От нас зависи дали ще се задоволим с настоящето си положение или ще се борим, подобно на предците ни, за да моделираме собствената си историческа съдба. Нека с разум и самочувствие да работим за изграждането на модерна България. Честит празник!“, пише още президентът.", "date": "2019.09.22", "title": "Радев: Независима България означава развитие"}
{"url": "https://www.24chasa.bg/novini/article/7667998", "text": "\"Честит празник! Честита Независимост!!!\", написа в официалния си Фейсбук профил председателят на парламента Цвета Караянчева. \"С обявяването на Независимостта в старопрестолния град Търново преди 111 години България окончателно се утвърждава като суверенна и равноправна държава и пред нея се разкриват нови перспективи за възход и развитие. 22 септември е паметна дата, която увенча стремежа на поколения българи да бъдат свободни, обединени в своя държава и сами да чертаят бъднините си. Днес нашето единство и обединените ни усилия са най-важното условие за постигане на общата ни цел – развита и просперираща България в стабилна и сигурна Европа\", пише още Караянчева.", "date": "2019.09.22", "title": "Цвета Караянчева: Честита Независимост! 22 септември е паметна дата"}
{"url": "https://www.24chasa.bg/novini/article/7668015", "text": "Бившият вицепрезидент на САЩ и водещ претендент за номинацията на Демократическата партия за изборите през 2020 г. Джо Байдън, призова вчера за разследване на твърдения, че президентът Доналд Тръмп е настоял пред украинския си колега Володимир Зеленски да разследва Байдън и сина му, предаде Ройтерс, цитирана от БТА. Това се явява изумителна злоупотреба с власт. Да се обадиш по телефона на чуждестранен лидер, който търси помощ от САЩ, и да го разпитваш за мен, да правиш внушения, това е скандално, заяви разгневен Байдън на събитие от кампанията си в щата Айова. Тръмп използва това, тъй като знае, че ще го победя и прибягва до злоупотреба с власт и всички възможности, които му дава постът, в опит да ме оклевети, каза Байдън. Телефонният разговор на Тръмп със Зеленски от 25 юли е в центъра на ескалираща конфронтация заради подаден от информатор сигнал до разузнаването. Според сигнала Тръмп е настоял неколкократно пред украинския президент да разследва непотвърдени обвинения, че докато бил вицепрезидент, Байдън заплашил да замрази американска помощ, ако прокурор, проучващ украинска газова компания, за която работел синът на Байдън - Хънтър, не бъде уволнен. Байдън призна, че е заплашил да блокира помощта, ако прокурорът не бъде уволнен - искане, отправено също от американското правителство, от Европейския съюз и други международни институции заради неспособността на прокурора да изправи пред правосъдието замесените в големи корупционни афери. Бившият вицепрезидент каза в отговор на журналистически въпрос, че никога не е говорил със сина си за бизнеса му в Украйна. Вгледайте се по-скоро в Тръмп. Задайте правилния въпрос. Трябва да го попитате защо говори по телефона с чуждестранен лидер, опитвайки са да сплашва този лидер, каза Байдън.", "date": "2019.09.22", "title": "Байдън настоява Тръмп да бъде разследван"}
{"url": "https://www.24chasa.bg/novini/article/7668010", "text": "Президентът на Иран Хасан Рохани заяви в неделя, че присъствието на чуждестранни сили създава „несигурност“ в Персийския залив, след като САЩ решиха да изпратят военни подкрепления на Саудитска Арабия, предава AFP, цитирана от  „Чуждестранните сили могат да създадат проблеми и несигурност за нашия народ и за нашия регион“, заяви Рохани по време на военен парад, като добави, че Иран ще представи в ООН план за мир и регионално сътрудничество.", "date": "2019.09.22", "title": "Рохани: Чуждестранните сили увеличават несигурността в Персийския залив"}
{"url": "https://www.24chasa.bg/novini/article/7668041", "text": "След като преди няколко месеца забрани пластмасовите изделия за еднократна употреба на територията си, сега ООН се обръща към \"зелената\" енергия. Във вторник на покрив в прочутата й централа в Източен Манхатън ще заработят 193 слънчеви панела, подарени от Индия, предаде Франс прес, цитирана от БТА. Панелите са толкова, колкото страните в ООН. Инсталацията ще бъде открита тържествено от индийския премиер Нарендра Моди на фона на годишната сесия на Общото събрание на организацията, което тази година ще премине под знака на борбата срещу глобалното затопляне. В събота в Ню Йорк се състоя първи форум с участието на стотици млади хора, дошли от цял свят. За понеделник е планирана среща на върха на лидерите, посветена на климата, на която се очаква да бъдат огласени нови екологични ангажименти. След това в течение на седмица ще се състоят многобройни дискусии и дипломатически срещи. Соларният парк \"Ганди\", монтиран на петия етаж на сграда от комплекса на ООН на брега на Ийст ривър, няма да произвежда достатъчно електроенергия, за да покрие всички енергийни нужди на огромния комплекс. Панелите ще произвеждат 86 000 кВч годишно, което се равнява на енергията от 30 246 кг въглища. Намаляването на вредните емисии благодарение на парка ще е равносилно на засаждането на 1008 дървета за 10 години, казват индийски дипломати. Индийски медии съобщиха, че инвестицията на Индия възлиза на 1 милион долара и отбелязва 150-ата годишнина от рождението на символа на независимостта на страната Махатма Ганди на 2 октомври 1869 г. През юни по инициатива на бившата председателка на Общото събрание, еквадорката Мария Фернанда Еспиноса, ООН забрани използването на пластмаса за еднократна употреба в централата си. В многобройните кафенета на комплекса пластмасовите прибори бяха заменени с метални, а напитките вече се продават в метални или картонени съдове.", "date": "2019.09.22", "title": "След отказа от пластмасата ООН се ориентира към \"зелената\" енергия"}
{"url": "https://www.24chasa.bg/novini/article/7668046", "text": "„Изпълнителната власт и политиците не трябва да се бъркат професионално и кадрово в ръководството на БНР. Не може и определени неправителствени организации и партийно пристрастни групички в Радиото да смятат, че то им е частна собственост и могат да си правят каквото си искат с държавните средства, които получават от бюджета на всички данъкоплатци“. Това каза в интервю за   вицепремиерът и министър на отбраната Красимир Каракачанов. „Радиото не е частна собственост на група от хора, то е национално. Никой не може и не трябва да си мисли, че под хубавата мантия на свободата на словото може да прави каквото си иска, защитавайки определени идеи“, подчерта той. „Работата на журналистите е не да правят оценки, а да предават фактите такива, каквито са, и да не вземат политическа страна, и да ми глаголстват по теми, които дали ги разбират или не ги разбират, това си е тяхна работа. Да си имат убежденията, да си ги държат вкъщи“, каза вицепремиерът. Според Каракачанов журналистическата гилдия и СЕМ трябва да намерят изход от ситуацията в БНР: „Политиците нека останат две крачки в страни. От дебата за проблемите в националното радио би ми се искало да се роди един истински дебат за журналистиката и за нейното състояние и ниво в България като цяло“.", "date": "2019.09.22", "title": "Каракачанов: БНР не е частна собственост на група от хора, то е национално"}
{"url": "https://www.24chasa.bg/novini/article/7668056", "text": "Физическата граница с Ирландия ще се върне, ако Великобритания напусне Европейския съюз без споразумение, заяви председателят на Европейската комисия Жан-Клод Юнкер в ексклузивно интервю за телевизия Скай нюз (Sky News), цитиран от БТА. Юнкер посочи, че не би искал да бъде архитект на излизане без сделка, но че Европейският съюз ще трябва да действа, за да защити здравето и сигурността на своите граждани. Той разкритикува депутатите, които \"забравят историята\" на мира в Ирландия, постигнат чрез споразумението от Разпети петък, като ги предупреди, че ако се възстанови физическата граница \"историята ще се върне незабавно\". В интервюто Юнкер отхвърли твърдението, че ЕС би бил отговорен за връщането на насилието по време на конфликта между Северна Ирландия и Република Ирландия. Той подчерта, че \"ЕС по никакъв начин не е отговорен за каквито и да било последици от Брекзита - това беше британско решение\". \"ЕС не напуска Великобритания, Великобритания напуска ЕС\", заключи Юнкер.", "date": "2019.09.22", "title": "Юнкер: Брекзит без споразумение ще върне твърдата граница с Ирландия"}
{"url": "https://www.24chasa.bg/novini/article/7668254", "text": "Учени от университета на Мериленд установиха, че за няколко месеца 6 спокойни галактики са се превърнали в квазари - мощни източници на ярко лъчение, които съдъжат активно ядро, съобщи Сайънс алърт. Става въпрос за 6 галактики тип LINER, т.е. в ядрата им има емисионна област с ниска йонизация. Галактиките тип LINER съставляват около една трета от всички галактики. По-ярки са от галактиките със спящи свръхмасивни черни дупки, но отстъпват на сйфертовите галактики с активни ядра. Превърналите се в квазари галактики тип LINER станали едни от най-ярките обекти във Вселената. Яркото излъчване е свързано с акреционния диск около свърхмасивната черна дупка, в която силите на триене между праха и газа произвежда топлина и светлина. Неизвестен обаче е източникът на излъчване в галактиките тип LINER, информира БТА. Внезапното превръщане в квазар навежда на мисълта, че е открит нов тип активно галактично ядро. По-рано се предполагаше, че подобна трансформация би трябвало да отнеме хиляди години. Нещата се усложняват, тъй като в нито една от 6-те галактики не се наблюдава звездообразуване. Засега е неизвестна причината за въпросната трансформация. ", "date": "2019.09.22", "title": "Специалисти наблюдаваха необясним космически феномен"}
{"url": "https://www.24chasa.bg/novini/article/7668258", "text": "Водещите китайски телекомуникационни оператори представиха последните си постижения в областта на 5G приложенията на Световната конференция за производствения сектор 2019, която се проведе в гр. Хъфей, провинция Анхуей, съобщава  „Чайна Юником\" и „Чайна Мобайл\" демонстрираха 5G приложения за образованието, здравето и други области. „Чайна Юником се фокусира върху 5G приложенията за финанси. Освен това ще предложим 5G комуникационни услуги за Зимните олимпийски игри през 2022 г.\", каза Тао Сиен, индустриален директор на клона на телекомуникационния оператор в Анхуей. Световната конференция за производствения сектор 2019 започна в петък. Четиридневното събитие събра над 400 представители от 60 държави и региона, сред които висши ръководители от компании в листата „Форчън Глобал 500\", заявиха от организационния комитет.", "date": "2019.09.22", "title": "Световната конференция за производството постави фокуса върху 5G приложенията"}
{"url": "https://www.24chasa.bg/novini/article/7668318", "text": "Над 600 000 туристи, клиенти на британски туроператор \"Томас Кук\" (Thomas Cook) са притеснени дали ще могат да се приберат по домовете си, тъй като една от най-старите и големи туристически компании в света е на ръба на фалита, предаде Асошиейтед прес. Компанията, която в петък потвърди, че търси 200 милиона британски лири (250 милиона долара) допълнителни средства, за да избегне фалита, води последни отчаяни преговори с акционерите и кредиторите, за да се спаси, предава БТА. Скай нюз съобщи, че се водят преговори и днес в лондонската централа на адвокатската кантора Слотър енд Мей (Slaughter & May). Евентуален фалит ще засегне 150 000 британски туристи и още стотици хиляди от други страни. В тази случай британската служба за гражданска авиация ще разпореди най-вероятно започването на мащабна операция по прибиране на туристите от чужбина, както когато британската авиокомпания Монарк еърлайнс (Monarch Airlines) фалира. Британският външен министър Доминик Рааб каза, че правителството има план за действие в спешни ситуации, в случай че се провалят преговорите на \"Томас Кук\". Той се опита да успокои туристите, че няма да бъдат изоставени в чужбина, отбелязва Ройтерс. Ще изчакаме да видим и се надявате, че \"Томас Кук\" може да продължи, но за всеки случай, както се очаква, имаме план за спешни действия, за да гарантираме, че при най-лошия сценарий ще можем да подкрепим блокираните туристи, каза Рааб пред Би Би Си. Източник на Ройтерс съобщи снощи, че компанията води разговори с правителството и потенциални инвеститори. Финансовите затруднения на \"Томас Кук\" поставят под въпрос 22 000 работни места по света, включително 9000 във Великобритания. Неотдавна туроператорът набра 900 милиона британски лири нов капитал, включително от най-големия си инвеститор Фосун (Fosun). През май компанията, която започва дейност през 1841 година, отчете за полугодието чист дълг на стойност 1,25 милиарда британски лири и предупреди, че несигурността около Брекзит е подкопала търсенето на летни туристически пътувания. Горещите вълни през лятото пък накараха много хора да си останат у дома, а по-високите цени на горивата и хотелите също се отразиха на туристическия бизнес.", "date": "2019.09.22", "title": "\"Томас Кук\" продължава да преговаря с акционери и кредитори в опит да се спаси от фалит"}
{"url": "https://www.24chasa.bg/novini/article/7668303", "text": "Сняг натрупа по високите части на турското Черноморие, след като температурите паднаха под обичайното за сезона, съобщава турската частна телевизия СиЕнЕн-Тюрк, цитирана от БТА. На някои места първият за сезона сняг е образувал петсантиметрова покривка. Застудяването ускори преселването и на последните останали обитатели на къщите по високите планински места в региона, където те остават през летните месеци. Когато обаче времето се влоши, а учениците тръгнат на училище, местните се оттеглят по селата в по-ниските части, където атмосферните условия са по-меки, а условията на живот - по-малко изолирани.", "date": "2019.09.22", "title": "Сняг натрупа по високите места в Черноморска Турция"}
{"url": "https://www.24chasa.bg/novini/article/7668325", "text": "Членовете на екипажа на Международната космическа станция /МКС/ ще се обучават да работят с европейския манипулатор ЕRA /European Robotic Arm/ в Центъра за подготовка на космонавтите. Роботизираната ръка беше конструирана през 2004 година за руския сегмент на МКС. Персоналът от Центъра за подготовка на космонавтите е бил подготвен да работи с прибора от специалисти от Европейската космическа агенция, предаде БТА. ERA ще обслужва на МКС не само руските космонавтите, но и европейските членове на екипажа на орбиталната станция. Разработката, конструирането и изпробването на роботизираната ръка беше финансирано от Европейската космическа агенция. След като апаратът бъде доставен в орбита заедно с многофункционалния модул \"Наука\", той ще може да работи в продължение на 10 години.", "date": "2019.09.22", "title": "Астронавтите и космонавтите ще се обучават да работят с европейски манипулатор"}
{"url": "https://www.24chasa.bg/novini/article/7668381", "text": "Две последователни земетресения разлялюха само за няколко минути Кърджали в неделя следобяд. Първият трус е бил в 15,13 часа и е усетен само на по-високите етажи. 2 минути по-късно градът беше разлюлян отново от значително по-силен трус. Той продължи няколко секунди беше придружен от тътен. Според сеизмолози магнитутът на по-силното земетресение е 3,5. Епицентърът на труса е бил на 8 километра от Кърджали и на 206 километра югоизточно от София. \"Няма постъпили данни за пострадали и за нанесени материални щети\", съобщиха от пресцентъра на полицията. Земетресението е било усетено по-осезаемо и в Момчилград и по-слабо в общините Ардино и Черноочене.", "date": "2019.09.22", "title": "Две земетресения люляха Кърджали (Обновена)"}
{"url": "https://www.24chasa.bg/novini/article/7668340", "text": "Израелският президент Реувен Ривлин започна днес консултации с лидерите на израелските политически сили, за да реши дали Бенямин Нетаняху, или Бени Ганц да натовари със задачата да състави коалиционно правителство, предадоха световните агенции, съобщава БТА. Консултациите ще са двудневни. След предсрочните парламентарни избори в Израел, произведени на 17 септември, страната се озова в политическа безизходица. Вотът не определи категоричен победител. Центристката Синьо-бяла коалиция на Бени Ганц спечели 33 места в 120-местния парламент, а партията на Нетаняху Ликуд има с две места по-малко. Разчитайки на своите естествени и вероятни съюзници Ганц би могъл да получи подкрепата на 57 народни избраници, а Нетаняху - на 55. И в двата случая няма необходимите 61 депутатски места - прага на абсолютното парламентарно мнозинство. Президентът Ривлин, чиито функции са почти символични, следователно ще играе ключова политическа роля сега. Обичайно в Израел консултациите при президента водят до препоръки за кандидати за премиери от страна на парламентарните лидери, които участват в тях. Президентът обаче не е длъжен да избере онази политическа фигура, която е получила най-много препоръки от лидерите на политическите сили. Той може да се довери и на инстинкта си. Засега се смята, че Ганц или Нетаняху са фаворити, за да бъдат натоварени с премиерски мандат, но Ривлин би могъл и да избере трети вариант. Очаква се решението от двудневните консултации при Ривлин да бъде обявено по-късно през идната седмица. Днес Ривлин ще разговаря с партньорите на Бени Ганц, после с Ликуд на Нетаняху, с Обединената арабска листа на Айман Одех, с ултраортодоксалната партия Шас и с националистическата светска формация на Авигдор Либерман. Утре консултациите ще продължат с ултраортодосалната партия Обединен юдаизъм на Тората и с две левоцентристки формации. Двама лидери могат да изиграят ключова роля в тези преговори и това са именно Либерман и Одех. Арабската листа на Одех след изборите вече е в позицията на трета политическа сила в Израел. Одех вече ясно даде да се разбере, че няма да подкрепи Нетаняху, без обаче да казва дали ще подкрепи Ганц. Либерман пък беше бивш министър на отбраната и бивш съюзник на Нетаняху, но води кампанията срещу ултраортодоксалните еврейски партии, които са съюзници на Нетаняху и ги обвинява, че искат да превърнат Израел в еврейска теокрация. Либерман е и враждебно настроен към арабските партии. Той иска все пак да състави коалиция със силите на Ганц и Нетаняху, но отказва засега да подкрепи един от двамата лидер на бъдещото правителство.", "date": "2019.09.22", "title": "Израелският президент избира нов премиер"}
{"url": "https://www.24chasa.bg/novini/article/7668353", "text": "Гражданска инициативна група поиска лидерът на \"Атака\" Волен Сидеров да се кандидатира за кмет на София. Сред инициаторите са известни лица от сферите на културата, спорта, медицината, образованието, както и майки на малки деца. Всички те се обединяват около Сидеров, защото в неговата кандидатура виждат единствения способен да спре пошлостта на гей-парадите по улиците на столицата, да подобри сигурността и да сложи ред в управлението на града. Те дойдоха на пл. „Славейков” лично да поискат кандидатурата му и му пожелаха да защитава християнските ценности от либералната пропаганда. Сред известните личности, които подкрепят лидера на \"Атака\" да се включи в битката за кметския пост в София, са футболният треньор Велислав Вуцов, световноизвестният пианист акад. Атанас Куртев, проф. Красимир Опров, директорът на болницата в Ботевград д-р Пламен Китанов, европейският вицешампион по бокс Благой Соколов, художникът Валентин Ангелов и други.", "date": "2019.09.22", "title": "Дейци на културата и спорта искат Волен за кмет на София"}
