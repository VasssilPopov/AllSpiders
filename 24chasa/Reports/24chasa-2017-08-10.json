{"url": "https://www.24chasa.bg/novini/article/6385379", "text": "Държавния министър на външните работи на Катар Султан Бин Саад ал Мурейхи е в София, където обсъди с външния министър Екатерина Захариева предстоящата визита на емира у нас. Посещението на шейх Тамим бин Хамад ал Тани е планирано за ноември. Посещението идва след интензивен двустранен диалог между София и Доха и разменени телефонни разговори на най-високо ниво между премиерите Бойко Борисов и шейх Абдала ал Тани и държавните глави - президента Румен Радев и емира шейх Тамим ал Тани. Денят на визитата на държавния министър на външните работи на Катар в София съвпадна и с обявеното от катарска страна едностранно сваляне на визите за гражданите на редица страни, сред които и България. Притежателите на български паспорти вече могат да пътуват безвизово до Катар и имат право на престой до 90 дни в страната. Захариева и Ал Мурейхи обсъдиха ситуацията в Залива, като българският външен министър увери госта си, че България подкрепя решаването на кризата чрез диалог по пътя на дипломацията. Признателни сме за ясната позиция на България, изразена от българския министър-председател Бойко Борисов, заяви държавният министър на Катар. По време на срещата със Захариева беше обсъдена и възможността паралелно с визитата на емира в София да бъде проведена и третата сесия на междуправителствена комисия за икономическо и техническо сътрудничество между България и Катар. „Имаме чудесни приятелски отношения, готови сме да работим в посока тяхното практическо изражение чрез засилване на икономическите връзки и стокообмена”, каза българският външен министър. В Доха, където все още няма постоянна делегация на Европейския съюз и няма посолство на Естония, България пое местното председателство на ЕС от 1 юли. „Това означава, че България една година ще председателства Европейския съюз в Катар. Нека използваме този период за задълбочаване на връзките между Катар и Съюза”, каза още Захариева. С госта си тя обсъди и предизвикателствата в сферата на сигурността, борбата с тероризма и енергийната сигурност. Днес Султан Бин Саад ал Мурейхи има среща и с премиера Бойко Борисов.", "date": "2017.08.10", "title": "Катарски топдипломат в София, подготвя визита на емира"}
{"url": "https://www.24chasa.bg/novini/article/6385234", "text": "Нелегален тютюн за наргиле задържаха при проверка в курортен комплекс \"Слънчев бряг\" митнически служители. Иззетото количество е 262 килограма, съобщи Катя Иванова, говорител на Регионалната митническа дирекция в Бургас, предаде БТА. Митнически служители извършили проверка в заведение, където се предлагат за пушене и продажба наргилета. Установено е, че в наето от собственика помещение в близост до заведението се съхранят 262 килограма тютюн за наргиле от различни марки, в потребителски опаковки, фабрично опаковани, необлепени с български акцизен бандерол. Размерът на неплатения акциз за задържаното количество тютюн за наргиле възлиза на 39 824 лева. Акцизната стока е задържана. Образувано е досъдебно производство по описа на Митница-Бургас.", "date": "2017.08.10", "title": "262 килограма нелегален тютюн за наргиле иззеха в  \"Слънчев бряг\""}
{"url": "https://www.24chasa.bg/novini/article/6385097", "text": "Четирима тийнейджъри са пострадали при челен удар по пътя Балчик – Добрич, като един от ранените е с опасност за живота. Инцидентът е станал около 02,45 чна 10 август., на около 1 км. преди село Приморци – съобщават от Областната дирекция на МВР. На място е установено, че лек автомобил „Фолксваген” с добричка регистрация, управляван от П.Т. (18 г.), навлиза в лентата за насрещно движение и се блъска челно в друг „Фолксваген” с добричка регистрация. От извършената справка в информационните масиви на МВР е установено, че управлявалият другата кола - Д.Ю. (18 г.) от град Добрич е неправоспособен. От удара са пострадали двамата шофьори, които са с различни фрактури. П.Т. е с фрактура на ляво бедро, Д.Ю. с фрактура на дясна предмишница и прешлени. Пострадали са и двамата пътници в управлявания от неправоспособния водач лек автомобил. Единият от тях - Й.Д. (17 г.), е с мозъчно сътресение, а другият - Д.Д. (17 г.) е с черепно-мозъчна травма, с опасност за живота. На двамата водачи са взети кръвни проби за изследване за употреба на алкохол. По случая е образувано досъдебно произовдство.", "date": "2017.08.10", "title": "Четирима тийнейджъри – ранени при челен удар на две коли, един е с опасност за живота (Обновена)"}
{"url": "https://www.24chasa.bg/novini/article/6385258", "text": "Министерството на образованието подготвя електронен вариант на учебниците за втори, шести и осми клас, в случай че отпечатването им на хартия се забави и издателствата не доставят навреме помагалата в училищата, съобщи просветният министър Красимир Вълчев, предаде  . \"Уверенията са ми, че ще имаме такива учебници на 15-и септември, но разбира се, застраховам се и допускаме, че в някои училища няма да бъдат доставени. Дори и да не бъдат доставени на 15-и септември, закъснението ще бъде малко, което ще съвпадне и с периода на преговаряне на учебния материал\" каза още Вълчев.", "date": "2017.08.10", "title": "МОН подготвя електронен вариант на учебниците за втори, шести и осми клас"}
{"url": "https://www.24chasa.bg/novini/article/6385274", "text": "Мъж на 47 години от Исперих е задържан за участие в телефонни измами, съобщиха от Областната дирекция на МВР в Разград. Полицията е установила, че исперихчанинът е участвал в пет измами, извършени на територията на Разград. Мъжът е събирал и предавал на извършителите на измамата хвърлените парични средства от въведените в заблуда жертви по схемата за оказване съдействие на полицията за залавяне на телефонни измамници. Общата стойност на измамите възлиза на близо 51 000 лева, информира БТА. Първият случай е от 19 май, когато в заблуждение била въведена 79-годишна жена. Тя е хвърлила през терасата найлонов плик със сумата от 9 000 евро, 200 долара и 11 500 лв. Няколко дена по-късно е бил измамен 82-годишен мъж, който пуснал през прозореца сумата от 1000 лв., поставени в найлонова чанта. В началото на юни по-същия начин 70-годишна жителка на областния град е предоставила сумата от 15 000 лв. и около 100 грама златни накити. Дни по-късно в заблуждение бил въведен 80-годишен разградчанин, който хвърлил през терасата найлонова чанта с намиращата се в нея сума от около 1900 лв. в различни банкноти. На 14 юни пък била измамена 82-годишна жена, която оставила сумата от 3 000 лв. в найлонова торбичка до близкия до жилището й трафопост.", "date": "2017.08.10", "title": "Задържаха мъж от Исперих за телефонни измами"}
{"url": "https://www.24chasa.bg/novini/article/6385270", "text": "Полицаи от РУ-Вършец разкриха домова кражба, след като 21-годишна местна жителка съобщила, че от дома й е отнет златен медальон, към 5,43 грама. Криминалистите предприели издирване и стигнали до извършителя - 31-годишният Р.С. от същия град. Установено е, че той е заложил накита в заложна къща във Вършец, за което взел 190 лв. При проверката в обекта е изяснено че колието е заложено от 25-годишна жена, която живее с Р.С. Украшението е предадено и върнато на собственичката. Преписката ще бъде докладвана на Районна прокуратура Берковица. По случая работят полицаите от РУ- Вършец.", "date": "2017.08.10", "title": "Задигнали ценен златен медальон на момиче при домова кражба във Вършец"}
{"url": "https://www.24chasa.bg/novini/article/6385260", "text": "\"Дунарит\" няма да спре да работи. Това заяви за \"24 часа\" министърът на икономиката Емил Караниколов, който в момента пътува към Русе, за да каже това на работниците.  Срещу управителите на предприятието са повдигнати обвинения за извършени престъпления и при тази хипотеза служба службата “Контрол на общоопасните средства” (КОС)  е длъжна да започне процедура за прекратяване на лиценза на фирмата за производство и складиране, обясни ситуацията министърът.    \"Цялото правителство, премиерът Борисов и аз, като министър на икономиката заставаме зад работниците в \"Дунарит\".  Осъзнаваме, че предприятието е изключително   важно за икономика и за военно-промишления комплекс, то е незаобиколим фактор. Държавата ще направи всичко възможно \"Дунарит\"  да работи и то ще продължи да работи\", заяви икономическия министър.  Караниколов уточни, че доколкото знае преди няколко часа  тримата управители  на \"Дунарит\" са  подали оставки  пред акционерното събрание. \"Понеже образуваното производството е за повдигнати обвинения  срещу тях, този морален акт, от тяхна страна ще помогне да не се продължи процедурата по прекратяване на лицензия, каза икономическият министър.  Двамата с премиера Бойко Борисов са обсъдили създаването на съвет по отбранителна индустрия към Министерството на икономиката. В него ще членуват всички компании от отбранителната индустрия, новата структура ще заседава един път месечно, за да се поставят и решават проблемите на този бранш, съобщи Караниколов.  На въпрос на \"24 часа\" - какво ще каже на работниците, министърът заяви - че дружеството няма да затваря, няма да му се отнема лиценз и правителството застава зад тях. ", "date": "2017.08.10", "title": "Министър Караниколов пред \"24 часа\": \"Дунарит\" няма да спре работа"}
{"url": "https://www.24chasa.bg/novini/article/6385337", "text": "Ръст от 6 на сто на производството на електрическа енергия от възобновяеми енергийни източници (ВЕИ) отчита Електроенергийният системен оператор (ЕСО) от началото на годината до 6 август. На годишна база ръстът от общото производство на този тип централи е с 10,18 на сто. Увеличение с 3,37 на сто е регистрирано и в участието на ВЕИ в разпределителната мрежа. Към 6 август базовите централи са произвели 8,23 на сто повече в сравнение с аналогичния период на миналата година. В сравнение с миналата година водноелектрическите централи (ВЕЦ) са произвели с 28,82 на сто по-малко ток. Брутното производство на електрическа енергия в страната към 6 август бележи ръст от 3,58 на сто. Потреблението към същата дата се увеличава с 6,22 на годишно, а износът спада с 13,42 на сто.", "date": "2017.08.10", "title": "Отчитат ръст от 6 на сто на производството на ток от ВЕИ"}
{"url": "https://www.24chasa.bg/novini/article/6385347", "text": "Екшънът се е разиграл вчера, около 18 часа, в двора на училище „Христо Ботев“ в Тутракан. Свидетели на случката разказват, че директорът на ОД на МВР – Силистра старши комисар Кристиян Петров, бил по това време там заедно със синовете си - на 6 и на 11 години. Училищният двор и спортната площадка били пълни с много млади майки с деца. Забелязал две лица, пълнолетни, които пушели канабис, без изобщо да се притеснят от присъствието му там. Когато тръгнал към тях, те хвърлили цигарите и започнали да изпразват джобовете си. На въпрос какво изхвърлят, отричали да е нещо незаконно. Казал им, че ще бъдат задържани, когато единият започнал да се дърпа. Последвала е кратка схватка, при която младежите били повалени на земята, а на помощ се притекли полицаи от районното управление в Тутракан. За в. \"24 часа\" комисар Петров сподели, че не смята, че е извършил геройство. Изпълнил е дълга си като полицай и като родител. Не скри, че нарушителите са демонстрирали нагло поведение. Единият бил студент във Велико Търново, специалност \"Педагогика\", а другият безработен - познат на полицията. до преди три месеца търкал пейките в ареста. При последвалия обиск, в чорапите на тревоманите, били намерени и амфетамини. След 24-часово задържане, двете лица са пуснати на свобода. Образувано е досъдебно производство.", "date": "2017.08.10", "title": "Шефът на силистренската полиция задържа сам пушещи трева в училищен двор в Тутракан"}
{"url": "https://www.24chasa.bg/novini/article/6385196", "text": "Столични полицаи са установили и задържали мъж, блъскал и обиждал възрастна жена около обяд на 7 август на спирка на масовия градски транспорт в ж. к. „Люлин”, съобщиха от пресцентъра на МВР. По случая е било образувано досъдебно производство. Започнали са и оперативно-издирвателни действия, в хода на които криминалистите са установили и задържали С. П. /42 г./ от София. След доклад на събраните материали в Софийската районна прокуратура мъжът е привлечен като обвиняем за престъпление по чл. 325 ал. 1 от НК и му е наложена мярка за неотклонение „парична гаранция”. Работата по случая продължава под наблюдението на Прокуратурата", "date": "2017.08.10", "title": "Задържаха мъж, блъскал и обиждал възрастна жена на спирка в столицата"}
{"url": "https://www.24chasa.bg/novini/article/6385197", "text": "Изнасилвачът от Варна е заловен, научи ексклузивно \"24 часа\". За бруталната гавра с 55-годишна жена е арестуван 27-годишен циганин. Той е с богато досие, пълно с разнородни престъпления. До ареста му се стигна, след като той оставил генетичен материал по тялото на жената. Още вчера полицията знаеше кой е изнасилвачът, но той се укриваше.", "date": "2017.08.10", "title": "Само в \"24 часа\": Хванаха изнасилвача от Варна"}
{"url": "https://www.24chasa.bg/novini/article/6385219", "text": "В четвъртък властите са спасили двете жени, които бяха затиснати, след като двуетажен автобус се вряза във витрина на магазин в Лондон, предава BBC, цитирани от \"Фокус\". От лондонската служба за спешна медицинска помощ уточниха, че общо 10 души са получили лечение от парамедиците, а четирима души са били транспортирани в болнца, включително шофоьрът на превозното средство. Британските власти уточниха, че инцидентът се е случил около 6.55 ч. местно време (8.55 ч. българско време).", "date": "2017.08.10", "title": "Броят на пострадалите при инцидента с автобуса в Лондон достигна 10 души"}
{"url": "https://www.24chasa.bg/novini/article/6385210", "text": "По-голяма част от ремонтите в София ще приключат до 15 септември, увериха от общината, съобщи  От събота сутринта започва ремонтът на площад \"Орлов мост\". Движението ще се осъществява само в едното платно. Заместник-кметът по транспорт Иван Крусев посочи обходните маршрути: \"Те основно са по бул.\"Драган Цанков\" през телевизионната кула, през бул.\"Ситняково\", бул.\"Васил Левски\". В момента тече ремонт и на стария мост \"Чавдар\". Той трябва да бъде готов в края на август. Проблемно в момента е движението в квартал \"Овча купел\". \"Има само един вход-изход за квартала. Даваме си сметка за това. До 15 септември бул.\"Овча купел\" ще бъде напълно готов\", гарантира кметът Йорданка Фандъкова. ", "date": "2017.08.10", "title": "Голяма част от ремонтите в София ще приключат до 15 септември"}
{"url": "https://www.24chasa.bg/novini/article/6385222", "text": "30-годишен монах от манастир на остров Самос захвърли расото и реши да изживее любовта си с германска екскурзоводка. Двамата се запознали преди 3 години в манастира, където същата отишла по работа. В последствие германката започнала да посещава по-често манастира, който се оказал люобвно гнездо за двамата, информират от  Те се опитали да го крия, но в крайна сметка, монахът реши да премахне робата си и следвайки доброто напусна монашеския живот.", "date": "2017.08.10", "title": "30-годишен монах напусна манастира заради жена"}
{"url": "https://www.24chasa.bg/novini/article/6385232", "text": "Премиерът Бойко Борисов се ангажира лично с разширяването на Околовръстния път до \"Младост\". Това заяви столичният кмет Йорданка Фандъкова пред  . Тя обяви, че проектът за разширение на Околовръстния път на София от квартал \"Младост\" до подхода към магистрала \"Тракия\" е даден за съгласуване на последната инстанция. Фандъкова отрече да има проблем с Агенция \"Пътна инфраструктура\". \"Преработеният проект в участъка за Южната дъга от \"Младост\" за АМ \"Тракия\" се съгласува. В момента е на последно съгласуване и предстои да бъде предаден в АПИ. Имаме уверенията на АПИ, че средства ще бъдат осигурени, така че се надявам в най-скоро време да започне изпълнението. Имам уверенията лично на премиера Бойко Борисов, който има голямото желание да подкрепи този проект, и да може този участък, където се образуват големи тапи в момента, да бъде изграден в най-скоро време\", заяви Фандъкова. \"Когато става въпрос за инциденти, не само имам притеснения, съответно търсим причините и решенията. За съжаление през последните дни има случаи, в които падат и здрави дървета. Ежегодно се извършва почистване на сухи и опасни дървета и клони. Тече засилена кампания по почистване\", обясни Фандъкова.", "date": "2017.08.10", "title": "Разширяват Околовръстното шосе на София от \"Младост\" до магистрала \"Тракия\""}
{"url": "https://www.24chasa.bg/novini/article/6385236", "text": "Голям горски пожар, който се разпространи на 50 хектара, застрашава прочутия манастир Трескавец в близост до Прилеп, съобщи македонската агенция МИА, цитирана от БТА. Противопожарната служба на Прилеп съобщи, че огънят е бил забелязан за пръв път вчера към 16 часа и бързо започнал да се разпространява към манастира, разположен в планините северно от града. Имаме екипи на терена, а пожарът се движи бързо в посока към манастира. Теренът е тежък, имаме няколко души, които работят на открито на високите температури. През иминалите дни бяха регистрирни голям брой пожари, поради което отправяме апел към гражданите да не палят огън на открито и да избягват ходене в гората, заяви шефът на противопожарната служба на Прилеп Станко Колески. Заради пожара са застрашени няколко села. Манастирът Трескавец, посветен на Успение Богородично, датира от 13 век и е изграден върху останки на раннохристиянски храм.", "date": "2017.08.10", "title": "Горски пожар бушува край Прилеп"}
{"url": "https://www.24chasa.bg/novini/article/6385072", "text": "С повишаването на температурите в разгара на летния сезон потреблението на електроенергия традиционно се покачва поради увеличената употреба на охладителни електроуреди. Данните сочат, че средният товар по мрежата, обслужвана от ЧЕЗ Разпределение, през първата седмица от август се е повишил с 6% спрямо последната седмица на юли /за периода 25-31 юли 2017 г. – 1 024 MW, за периода 01-07 август 2017 г. – 1 086 MW/. През лятото в почти всеки дом и офис има включен климатик или вентилатор. По-високата консумация води до нарастване на сметката за електроенергия, а покачването на товарите създава опасности за мрежата, тъй като може да доведе до претоварване и сривове в захранването. Затова ЧЕЗ призовава клиентите си към разумна и отговорна употреба на електроенергията през горещите, летни дни. ЧЕЗ напомня на своите клиенти, че при покупката на електроуред е важно да обърнат внимание и на неговия енергиен клас. На практика, макар и по-скъпи като първоначална инвестиция, уредите с по-висока енергийна ефективност бързо се изплащат благодарение на по-ниския разход на електроенергия. В сезона на летните отпуски ЧЕЗ съветва клиентите при по-дълго отсъствие от дома си да изключват уредите от електрическите контакти. По този начин може да се намали излишният разход на електроенергия, което освен, че води до намаляване на месечната сметка, позволява да се избегнат възможни повреди /летните гръмотевични бури могат да повредят електроуредите, ако са включени в мрежата и нямат мълниезащита/. На корпоративния уебсайт  , в раздел „За клиента“ е разработена специална секция „Енергийна ефективност“, където клиентите могат да намерят разнообразни съвети за разумно и отговорно използване на електроенергията, както и информация за потреблението на най-често използваните електрически уреди. Ето и няколко съвета за разумно използване на електроенергията през лятото: • Можете да намалите сметките за електричество до 5%, ако изключвате уредите от контакта, когато не ги използвате. • Пуснете щорите през деня, за да предотвратите навлизането на топлина през прозорците. • Осигурете добра изолация на прозорците. Те са причина за 10-25% от сметката за охлаждане. • По възможност използвайте охладителни уреди с висок енергиен клас. Средствата, вложени в енергоспестяващи мерки се възстановяват за период от 1 до 5 години благодарение на по-ниската консумация на енергия. • Понижаването на температурата на бойлера от 60°C на 55°C може да намали разходите за подгряване на вода до 10%. • При монтирането на таймер за включване на бойлера за топла вода на нощна тарифа положителният ефект върху сметката за затопляне на вода ще бъде до 15%. • Ако изключвате фурната 10 мин. преди края на времето за печене, ще спестите до 20% от сумата, която заплащате за нейната работа. • Готвенето с капак и използването на тенджери под налягане може да постигне до 20% икономия. • Поддържането на чиста решетката на гърба на хладилника осигурява ефективен въздухообмен. Замърсяването й може да доведе до 30% завишаване на разхода на електроенергия. • Хладилникът трябва да се размразява често, защото образуваният в него лед повишава значително размера на разходите за ток /1 см лед значително увеличава използваната от хладилника електроенергия/.", "date": "2017.08.10", "title": "ЧЕЗ призовава клиентите си да използват електроенергията разумно и отговорно през летния сезон"}
{"url": "https://www.24chasa.bg/novini/article/6385077", "text": "Силите за сигурност на Турция са задържали гражданин на Русия, който, както се твърди, планирал с помощта на дрон да свали един от самолетите на САЩ, базирани във военната база Инджирлик, съобщи телевизия \"Хабертюрк\", предаде БТА. Според телевизията задържаният се казва Ренат Бакиев. Той е обвинен също във връзки с терористичната организация \"Ислямска държава\". Засега няма реакция от страна на посолството на Руската федерация в Анкара, отбелязва ТАСС. Бакиев е бил задържан преди време при преминаване в Турция от Сирия. След свалянето на американския самолет той възнамерявал да извърши и бомбено нападение, насочено срещу религиозната общност на алевиите, посочва още \"Хабертюрк\".", "date": "2017.08.10", "title": "Задържаха руснак в Турция, искал да свали американски самолет с дрон"}
{"url": "https://www.24chasa.bg/novini/article/6385078", "text": "Президентът на Турция и генерален председател на управляващата Партия на справедливостта и развитието (ПСР) Реджеп Тайип Ердоган присъства вчера след обяд на среща на ръководния състав на партията в черноморската провинция Гиресун, предаде информационната агенция Догу хабер ажансъ (ДХА), цитирано от \"Фокус\". В изказването си Ердоган подчерта, че в партията са твърдо решени да се отиде към едно ново структуриране и извърши лично поименна проверка на присъстващите в салона. След като чуваха имената си партийците скачаха на крака, заставаха мирно и скандираха модния партиен лозунг: „Тази нация стои твърдо с Вас без никакво огъване”. Междувременно президентът и лидер на управляващата партия разбра и се разгневи, че в салона присъстват само 4 от всичките 12 общински съветници на ПСР в община Гиресун. Разпореди се веднага да бъдат издирени и докарани на срещата. „Ако има някакъв застой и изоставане, особено напоследък, това за съжаление е в резултат на направени от нас грешки. Отсега нататък никой не може да кандидатства за ръководна позиция в ПСР, ако държи личните си интереси пред тези на партията и на страната. Това е категорично. Сърцата и ръцете ни са отворени за всеки, който ще работи за делото и за страната си; ще прегърне нацията и ще инициира положителни проекти. При нас има място за всеки, който служи на нашата партия и на страната си, при условие, че не е замесен в предателство.”, подчертава Ердоган, цитиран от ДХА.", "date": "2017.08.10", "title": "Ердоган: Ако напоследък има изоставане, това е заради наши грешки"}
{"url": "https://www.24chasa.bg/novini/article/6385103", "text": "В четвъртък сутринта британските служби за спешна помощ съобщиха, че двама души са блокирани, а няколко други са ранени, след като двуетажен автобус се е врязал във витрина на магазин, намиращ се на натоварена лондонска улица, предава ABC News, цитирани от \"Фокус\". Шестима души са пострадали, но тяхното състояние не е животозастрашаващо. Шофьорът на превозното средство е приет в болница. Един от пътниците съобщи, че шофьорът е „припаднал преди автобусът да спре“.", "date": "2017.08.10", "title": "Двуетажен автобус се вряза във витрина на магазин в Лондон, има пострадали (Снимки)"}
{"url": "https://www.24chasa.bg/novini/article/6385120", "text": "Сирийската армия освободи днес два КПП в граничещата с Йордания югоизточна провинция Суейда. Според ливанската телевизия \"Ал Манар\" войските са заели околните височини и контролират сега границата с Йордания чак до североизточните райони от съседната сирийска провинция Дераа, предаде ТАСС, цитирано от БТА. След седем дни боеве в този граничен регион правителствените сили са изтласкали терористическата групировка \"Ислямска държава\" от територии с обща площ близо 100 кв. километра. С подкрепа от местните племена бойците на сирийската армия са разчистили от противникови части долината Шуаб и района Каа-Сара. В Югоизточна Сирия армейските подразделения се сражават не само със сили на ИД, но и с групировки от въоръжената опозиция, получаващи помощ от САЩ и съюзниците им в международната коалиция, припомня агенцията.", "date": "2017.08.10", "title": "Сирийски войски поеха контрол върху част от границата с Йордания"}
{"url": "https://www.24chasa.bg/novini/article/6385138", "text": "Временно движението се извършва в една лента по път I-5 Кърджали – ГКПП „Маказа”, в района на 5 километра преди граничния пункт поради пътнотранспортно произшествие, съобщиха от пресцентъра на Агенция „Пътна инфраструктура”. Шофьорите да се движат с повишено внимание и съобразена скорост, спазвайки указанията на служителите на „Пътна полиция”.", "date": "2017.08.10", "title": "Ограничено е движението 5 км преди ГКПП „Маказа”"}
{"url": "https://www.24chasa.bg/novini/article/6385141", "text": "Най-добрият вариант за пътя по Кресненското дефиле е изграждането на две трасета - в посока София да се качи източно от дефилето, а в обратна посока - да се запази сегашният път, като се разшири и се изправят завоите. Това каза пред журналисти в Пловдив министърът на регионалното развитие и благоустройството Николай Нанков, цитиран от БТА. Според него пътят е геостратегически и част от транспортен коридор номер 4 и затова не трябва да се политизира. От всички варианти, по думите на Нанков, този съчетава максимално всички изисквания по екологично, икономическо и социално отношение. Проектът включва изграждането и на необходимата екологична инфраструктура, която да защити всички биологични видове - мрежови съоръжения, надлези, тунели за животни, което включва и шест връзки между двете трасета. Нанков добави, че технологично този вариант е и най-лесно и бързо изпълним. Той каза, че на 11 септември ще се състои обществено обсъждане на проекта в общините Симитли и Кресна. Нанков е категоричен, че е безумно да се копае тунел в район, който е сеизмично най-активен у нас и с наличие на тежки магмени скали с повишено съдържание на радиоактивни елементи, в това число и уран. Не не последно място посочи, че е изключително скъпо съоръжение, което по думите му ще отнеме минимум 6 години за строителството. Ако до май-юни 2019 година нямаме строително разрешение, ще загубим европейското финансиране, каза още Николай Нанков. Министърът присъства в Пловдив на първа копка на реализирането на проект за реконструкция с разширяване на пътя Пловдив-Асеновград.", "date": "2017.08.10", "title": "Нанков: Най-добър вариант за Кресненското дефиле е изграждането на 2 трасета"}
{"url": "https://www.24chasa.bg/novini/article/6385145", "text": "На 9 август 2017 година около 09:00 часа в град Плевен на улица „Върбишко шосе“ служители на сектор „Пътна полиция“ спират \"Опел Астра\", управляван от 39-годишен от Плевен. Това съобщиха от ОДМВР - Плевен, предаде \"Фокус\". При извършената полицейска проверка в лекия автомобил в багажното отделение са установени акцизни стоки без бандерол - цигари. В последствие служители на сектор „Противодействие на икономическата престъпност“ при ОДМВР - Плевен са извършили първоначални процесуално-следствени действия - претърсване и изземване и установяват 50 броя стека /500 броя кутии/ цигари марка \"Corset superslims\". Уведомен е дежурен разследващ полицай и е образувано досъдебно производство за извършено престъпление по чл. 234 от НК. Нанесената щета на държавния бюджет от невнесен акциз е в размер на около 2 012лв. Водачът на автомобила е задържан за срок до 24 часа. Уведомен е прокурор.", "date": "2017.08.10", "title": "Откриха 10 000 къса цигари без бандерол в Плевен"}
{"url": "https://www.24chasa.bg/novini/article/6385175", "text": "Служители на охранителна фирма са пребили жестоко мъж от Славяново, уличен в кражба. Близките му блокираха пътя Плевен - Русе за час. Блокадата падна след намесата на полицията,  Без предупреждение около 120 души излязоха на главния път и спряха движението във всички посоки. Младият мъж е пребит от охранителите вчера следобед. Заедно с трима съседи влезли в ожъната царевична нива за силаж. Тогава охранителите са накарали потърпевшия да легне и са го били. Протестиращите настояваха за среща с охранителната фирма.", "date": "2017.08.10", "title": "Блокада на пътя след побой на охранители над мъж от Славяново"}
{"url": "https://www.24chasa.bg/novini/article/6385180", "text": "Необходими са съвместни усилия за привличане на повече китайски туристи в България, каза във Велико Търново посланикът на Китай Джан Хайджоу, цитиран от БТА. В рамките на визитата си в старата столица посланикът беше посрещнат от заместник-кметовете на общината Снежана Данева - Иванова и проф. Георги Камарашев. Тримата са обсъдили възможностите за развитие на двустранните отношения в сферата на туризма и икономиката. На пресконференция Джан Хайджоу отбеляза, че за миналата година броят на китайските туристи в България е бил около 20 хиляди души. Според него над 122 милиона граждани на Китай са пътували зад граница за същия период, а 12 милиона от тях са посетили Европа. България има огромен потенциал за китайските туристи, но трябва да бъдат набелязани конкретни стъпки както от българска, така и от китайска страна, за да се увеличи техният брой, каза посланикът. Той посочи, че посолството на Китай ще съдейства за популяризирането и рекламирането на българския туристически продукт. Според него вече се водят двустранни разговори на национално равнище за визови улеснения и преки самолетни полети. Той смята, че е важно българските туроператори да предложат интересни маршрути, които да привлекат китайските туристи и да ги задържат по-дълго в страната. През септември във Велико Търново се очаква делегация от Пекин, на срещата ще бъдат обсъдени възможности за обмен на туристически групи, посочи заместник-кметът Снежана Данева-Иванова. Важно е да се утвърждават преките контакти между местните власти от едната и другата страна, посочи китайският посланик. Според него пример за такова добро сътрудничество са връзките между Велико Търново и китайския град Сиан. Въпреки че Китай е третият по големина търговски партньор на България извън Европейския съюз, стокообменът между двете държави през миналата година е бил само 2 милиарда евро, посочи той. Джан Хайджоу смята, че икономическите и културните контакти между България и Китай ще се засилят, тъй като 2018 година е обявена за година на туризма ЕС - Китай. В рамките на обиколката си в региона посланикът на Китай е посетил Горна Оряховица и се е срещнал с представители на местния бизнес.", "date": "2017.08.10", "title": "Посланикът на Китай: Нужни са общи усилия за привличане на още туристи в България"}
{"url": "https://www.24chasa.bg/novini/article/6385177", "text": "Средният товар по мрежата в София и Западна България през първата седмица от август се е повишил с 6 на сто спрямо последната седмица на юли. Това сочат данните на електроразпределителното дружество, обслужващо този район, предаде БТА. В Североизточна България също отчетоха скок на потреблението с 3 на сто. Най-големият рекорд обаче държат черноморските ни курорти. От местното електроразпределително дружество отчитат, че в Слънчев бряг и Несебър потреблението на електроенергия е с близо 12 на сто повече, отколкото в най-пиковите дни на миналото лято. Повишеният разход на ток се обяснява с масовото използване на охладителни уреди през горещите дни. Общото електропотребление за страната вчера достигна 4 840 мегаватчаса, като пикът беше в 22:00 часа.", "date": "2017.08.10", "title": "Горещото време повиши потреблението на ток в страната"}
{"url": "https://www.24chasa.bg/novini/article/6385160", "text": "Видео, на което се вижда как лодка с нелегални емигранти достига бреговете на Испания, завладя социалните мрежи, разказва Би Би Си. Видеото е заснето от плажуващи, които си почивали необезпокоявани на плажа, когато забелязали лодка с твърде много пасажери. След като лодката се приближила достатъчно близо, от нея започнали да слизат мъже и да плуват към сушата.  Освен радостните африканци, на кадрите се виждат и недоумяващите туристи, които просто наблюдават безучастно.", "date": "2017.08.10", "title": "Нова вълна емигранти в Испания (Видео)"}
{"url": "https://www.24chasa.bg/novini/article/6385047", "text": "Турските власти са издали заповеди за арест на 36 служители на медийни групи по подозрение за връзки с организацията „Фето“, която според Анкара е ръководила опита за преврат миналата година, предава AFP, цитирано от \"Фокус\". Деветима души са арестувани до момента, съобщава турската държавна информационна агенция Anadolu. Заподозрените са обвинени, че са използвали приложение, чрез което Фетхуллах Гюлен е привличал поддръжници и членове на „терористичната“ групировка.", "date": "2017.08.10", "title": "Арестуват 36 служители на медийни групи в Турция"}
{"url": "https://www.24chasa.bg/novini/article/6384920", "text": "Китайският спътник \"Мо Дзъ\" за пръв път в историята осъществи успешно предаване на данни на Земята с помощта на квантова криптография - метод, който теоретично погледнато изключва възможността за незаконен достъп до изпратената информация, предаде ТАСС като цитира китайски медии. Китайски специалисти отбелязват, че им се удало да създадат прецедент за формиране на бъдеща глобална квантова комуникационна мрежа, в която ще е невъзможно да се проникне чрез кибератака, предаде БТА. \"В частност ще е възможно да се правят абсолютно безопасни непроследими телефонни обаждания и да се извършва надеждно предаване на банкови данни\", заяви членът на Китайската академия на науките Пан Цзянвей, който взел непосредствено участие в осъществяването на проекта. Квантовата криптография е базирана върху принципите на поведение на елементарни частици, при които е невъзможно един от параметрите да се промени, без друг да бъде изопачен. Ако електронно съобщение се закодира, като се вземат под внимание тези свойства, всеки незаконен опит да се проследи тази информация ще доведе до изменението й. В резултат нарушителят няма да успее да прочете прихванатото съобщение, а получателят ще разбере, че е станал обект на атака от злосторници.", "date": "2017.08.10", "title": "Безопасно квантово предаване на спътникови данни се осъществи за пръв път в Китай"}
{"url": "https://www.24chasa.bg/novini/article/6384964", "text": "Великобритания още не е излязла от ЕС, а някои вече очакват да се реинтегрира. Макар че договорите предвиждат подобен вариант, той е сложен за прилагане и европейците ще накарат британците да платят скъпо за скиталчеството си. А ако, след приключването на Брекзита, британците дойдат, подобно на буржоата от Кале (през 1347 г. - бел. ред.), в дрехи от груб плат и с въжета на вратовете, за да помолят смирено за повторно присъединяване към ЕС? Никой в европейските столици не се съмнява, че Великобритания наистина ще напусне ЕС на 31 март 2019 г., когато часовникът удари полунощ. Мнозина обаче смятат, че тя ще поиска, когато политическите обстоятелства го позволят, да се върне в европейското семейство - толкова тежки се очаква да бъдат икономическите и дипломатически последици. Неспособността на правителството на британската премиерка Тереза Мей да заеме последователна позиция за преговори и дълбоките разделения на политическата класа около напускането на ЕС, \"меко\" или \"твърдо\", на практика увеличават вероятността да видим това \"непокорно дете\" на европейската класа да се завръща по-бързо от очакванията. Но не при каквито и да е условия. \"Брекзитът ще се състои\", предупреждава високопоставен европейски дипломат. \"Британците са прекалено ангажирани, за да отстъпят, въпреки дебатите отвъд Ламанша\". \"Тези, които биха предложили отказ от Брекзита, биха се осъдили на политическа смърт\", добавя представител на комисията, натоварена с преговорите за излизане от ЕС. \"Подкрепилите Брекзита не могат да се отрекат, макар че всички изпитват съмнения доколко той е добра идея\", анализира Оливие Коста, професор по политически науки в Бордо и в Европейския колеж в Брюж. \"Ще е необходимо политическо сътресение през идните 18 месеца, за да се променят нещата, например нови парламентарни избори, които днес е трудно да си представим\", съгласява се цитираният по-горе дипломат. Което предполага, най-малкото, \"коренна промяна на общественото мнение. Обаче, макар че се забелязват изменения, те не са достатъчно значими, за да поеме някое правителство риска от ново допитване\", подчертават в Комисията. \"Не трябва да се заблуждаваме\", предупреждават в Брюксел. \"Това, за което се говори във Великобритания, не се отнася до завой в политиката, а до съдържанието на преходния период, който ще последва излизането\". Британска гордост Всъщност, предсрочните парламентарни избори не доведоха до победа на противниците на излизането от ЕС: Лейбъристката партия водеше кампания за \"мек\" Брекзит, т.е. запазване на тесни връзки с ЕС. Либералдемократите, подкрепящи оставането в ЕС, отново показаха, че са в маргинална позиция. И най-вече, поддръжниците на шотландската независимост от Шотландската национална партия (ШНП), които открито се противопоставят на Брекзита, понесоха тежки загуби. \"Тереза Мей със сигурност загуби позиции, но беше отхвърлена нейната стратегия за \"твърд Брекзит\", т.е. пълно прекъсване на връзките с ЕС\", подчертават в Комисията. \"На практика британските избиратели потвърдиха резултатите от референдума на 23 юни 2016 г., но не искат рязко напускане\". От всяко положение, извън политическите и правни аргументи, \"има една британска гордост, която изисква да не се отказват от поетия курс, дори ако си дават сметка, че правят глупост\", шегува се дипломат, работещ в Брюксел. Дори ако се предположи, че британците може бързо да променят мнението си, не е сигурно, че това ще бъде юридически възможно. Задействането от Лондон на чл. 50 от Договора на ЕС на 29 март без съмнение е неотменимо. \"Въпреки че договорът не казва нищо по въпроса, Върховният съд на Великобритания реши, че връщането назад е невъзможно, в унисон с Комисията и с Европейския парламент\", припомня Оливие Коста. И дори ако останалите държави решат с единодушие да прекъснат действието на чл. 50, \"ще бъдат поставени условия, защото не може и дума да става да позволим на Лондон да ни лази по нервите, както прави от 40 години насам\", отсича рязко европейски дипломат. \"Не може и дума да става Великобритания да се ползва от серия от изключения или от отстъпка в приноса си към бюджета, което ще бъде неприемливо за Обединеното кралство\". Накратко, откъдето и да се погледне проблема, никой няма интерес Брекзитът да не се състои. В замяна на това е възможно ново присъединяване след излизането, както предвижда параграф. 5 на чл. 50. \"Колкото повече време минава след референдума от 23 юни 2016 г., толкова по-възможно става евентуално завръщане\", резюмират в Комисията. В частност, естествената еволюция на електоралното тяло ще действа в полза на европейците. 64 на сто от гражданите на възраст над 65 години гласуваха за напускането, а 71 на сто от тези под 25 се обявиха за оставането в ЕС. Както грубо напомни лидерът на либералните демократи Винсънт Кейбъл, \"раят очаква мъчениците на Брекзита\". \"Това е въпрос на друго политическо поколение, на различен електорат\", признават в Комисията. \"Както се казва в чл. 28 на Конституцията от 1793 г., \"едно поколение не може да обвърже със своите закони бъдните поколения\", подчертава Оливие Коста. Икономическите последици на Брекзита (които се очертава да бъдат болезнени), както и дипломатическите (предвид, че Лондон рискува да се приближи към своята изолация, когато е настъпил часът на големите континентални съюзи) ще изиграят важна роля за нова кандидатура. Без подаръци На практика има риск проблемът да се появи от страната на ЕС, който няма никакво намерение да помъква отново британската тежест, още повече че еврофобите все още ще са част от пейзажа във Великобритания. \"Независимо какво мислят в Лондон, никой няма да има желание да им направи и най-малката отстъпка след Брекзита. Изобщо не е сигурно, че по-федералистки настроените страни като Германия или Франция ще приемат нова кандидатура. Необходимо е единодушие на двадесет и седемте\", анализира Оливие Коста. Великобритания няма вече да може да иска привилегирован статут като този, който беше получила. \"Ако след 10 или 15 години ЕС включва два отделни кръга, еврозоната и по-широка общност, обединена около Общия пазар, може би дори статут на асоцииран член, това ще улесни завръщането на Великобритания\", смята европейски дипломат. Ако такова завръщане се състои, то ще е през задната врата. И тя ще отведе в стая, съседна с европейския дом. Брекзит или завръщане у дома, Великобритания ще остане трайно отслабена. ", "date": "2017.08.10", "title": "\"Либерасион\": Брекзит трябва да докаже, че съществува"}
{"url": "https://www.24chasa.bg/novini/article/6384972", "text": "Държавният департамент на САЩ съобщи, че през май са били изгонени двама дипломати от посолството на Куба във Вашингтон след \"инциденти\", в които служители в американското посолство в Хавана получили здравословни проблеми, предаде Ройтерс, цитиран от БТА. Според неназован източник сред симптомите била и загуба на слуха. Говорителката на департамента Хедър Науърт каза пред репортери, че не е ясна точната причина за инцидентите, но пострадалите американци са се върнали в САЩ \"по медицински причини\" без заплаха за живота им. \"Възприемаме тези инциденти много сериозно и в момента има разследване\", каза тя и добави, че на 23 май двама служители от кубинското посолство са били уведомени, че трябва да напуснат САЩ и те са го сторили. По думите й първият инцидент бил регистриран към края на 2016 г. Анонимен правителствен източник във Вашингтон каза, че през последните шест месеца неколцина служители в посолството на САЩ в Хавана са били евакуирани заради проблеми със слуха и други симптоми. След това някои от тях е трябвало да ползват слухови апаратчета. Външното министерство в Хавана декларира, че \"Куба никога досега нито в бъдеще би позволила кубинската територия да бъде използвана за каквито и да било действия срещу акредитирани дипломатически представители или техните семейства\". Министерството съобщи, че е започнало свое разследване и потвърди желанието си да сътрудничи с американската страна за изясняване на случая. Асошиейтед прес, която също се позовава на източник, пожелал анонимност, съобщи, че след месеци на разследване американски експерти установили, че пострадалите дипломати са били изложени на въздействието на модерна апаратура, излъчваща звукови вълни извън обхвата на човешкия слух. Устройството е било разположено в или извън жилищата на пострадалите. Не станало ясно дали апаратурата е оръжие за умишлени атаки или е имала друго предназначение. Вашингтон и Хавана възстановиха дипломатическите си отношения през 2015 г., прекратени преди повече от половин век, и отвориха посолства.", "date": "2017.08.10", "title": "САЩ разследват загадъчни инциденти със свои служители в посолството в Хавана"}
{"url": "https://www.24chasa.bg/novini/article/6384812", "text": "Екип от планински спасители е транспортирал тялото на овчар в Стара планина, съобщиха за  „Фокус“ от Планинската спасителна служба (ПСС) към Българския червен кръст (БЧК). Мъжът е починал, след като е претърпял инцидент с автомобила си по черен път в Стара планина. В транспортирането на тялото на починалия човек се е включил един екип на ПСС от Троян. Инцидентът е станал вчера малко преди 19.00 часа.", "date": "2017.08.10", "title": "Овчар загина с колата си на черен път в Стара планина, спасители транспортират тялото му"}
{"url": "https://www.24chasa.bg/novini/article/6384813", "text": "Неправилните икономически свързаности водят до разлика на цените в аптеките. Това обясни в председателят на Националната аптечна камара Антон Вълев пред БНР. \"Един производител може да си има негова собственост – търговец на едро с лекарства – и да притежава и аптеки. Тогава, по тази вертикална ос, производителят казва: \"Аз на собствения си търговец на едро ще продам лекарствата, а чрез собствения си търговец на едро ще дам лекарствата само на моите аптеки. На другите няма да им дам достъп\". И тогава става така – когато вие сте фармацевт и имате аптека, която не е част от тази структура, цената за вас е по-висока\", каза Вълев. \"Масовото изчезване на лекарства от аптеките е напълно законно и регулирано по европейските правила\", обясни още той. По думите му, засегнатите от това държави трябва да поискат денонсиране на този елемент от договора на Европейския съюз. Антон Вълев уточни, че по електронен път можем да купим само и единствено лекарства, които са без лекарско предписание, т.е. един изключително тесен кръг лекарства.", "date": "2017.08.10", "title": "Масовото изчезване на лекарства от аптеките не противоречало на законите"}
{"url": "https://www.24chasa.bg/novini/article/6384824", "text": "Второ бедствие в Китай за 48 часа. Огромно свлачище затрупа десетки в провинция Съчуан, която беше ударена вчера и от мощно земетресение, предаде  Потвърдена е смъртта на 23-ма души, но много други се водят в неизвестност. Земната маса е разрушила общо 71 къщи. Засега изглежда, че свлачището не е предизвикано от земетресението или вторичните трусове.", "date": "2017.08.10", "title": "Свлачище уби десетки в Китай"}
{"url": "https://www.24chasa.bg/novini/article/6384829", "text": "Две деца пострадаха при сбиване с по-големи момчета в Ямбол, съобщиха от Областната дирекция на МВР – Ямбол от \"Фокус\". Инцидентът станал около 20.00 часа вчера пред магазин на голяма търговска верига в града. Две момчета и момиче предизвикали по-големи ученици, като ги обиждали. Те отговорили с блъскане и удари, при което момиченцето на 8 години паднало на земята и си ударило главата. То е с хематом на главата и със съмнение за комоцио. Едното от двете му братчета също е пострадало, но леко. Василка Кирова, майката на пострадалите деца, извикала полиция и линейка. Според нея причината за инцидента е обикновена детска свада.  В Детска педагогическа стая били разпитани всички участници в инцидента, а делото ще бъде предадено на прокуратурата, каза Кирова. Майката на пострадалите деца не е сигурна, дали ще заведе гражданско дело, но бе категорична, че подобни инциденти са недопустими.", "date": "2017.08.10", "title": "8-годишно момиче е със съмнение за комоцио след детско сбиване в Ямбол (Обновена)"}
{"url": "https://www.24chasa.bg/novini/article/6384830", "text": "8 000 литра гориво с недоказан произход са установени при проверки през активния летен сезон. Това съобщиха от пресцентъра на МВР,предаде \"Фокус\". От началото на активния летен сезон, под ръководството на Междуведомствения координационен център на ГДБОП, Икономическа полиция и експерти от Главна дирекция „Пожарна безопасност и защита на населението“, Националната агенция за приходите и Агенция „Митници“ осъществяват засилен контрол над дейността на ведомствени бензиностанции. Целта на проверките е повишаване на приходите от ДДС и установяване на нелегална продажба на горива. До момента съвместните екипи са извършили инспекции на 57 обекта за зареждане за собствени нужди, разположени на територията на столицата и в още 15 области в страната. Установени са повече от 90 нарушения, включително генериране на приходи от продажба на гориво, което собствениците декларират, че използват само за своята дейност. Най-честите констатации са липса на свързаност на измервателните уреди с електронната система на приходната администрация, използване на подвижни цистерни, регистрирани като стационарни, допълнителни съдове, съхраняващи гориво без документи за произход, както и нарушения на правилата и нормите за пожарна безопасност. Съставени са общо 52 акта за установени административни нарушения, 2 констативни акта и са отдадени 29 писмени разпореждания. От НАП са запечатани 13 обекта, а други 15 предстои да бъдат запечатани. При един от случаите, на 08.08.2017 г, митническите власти са предприели изземане на 8000 литра гориво с недоказан произход, предстои уведомяване на прокуратурата. Междуведомственият координационен център на ГДБОП селектира информация за обектите, които работят на територията на страната, като засиленият контрол в сектора ще продължи и през септември.", "date": "2017.08.10", "title": "8000 литра гориво с недоказан произход са установени при проверки през лятото"}
{"url": "https://www.24chasa.bg/novini/article/6384838", "text": "Председателят на Националното сдружение \"Недвижими имоти\" Ирена Перфанова коментира в интервю за БТА, че цените на имотите във ваканционните комплекси не се покачват и дори вървят в обратна посока на общия пазар. Отчитаме средно в страната ръст на цените на жилищата, но във ваканционните райони има дори спад или задържане на едно и също ниво, а основният купувач на такива имоти са българите, допълни Перфанова. Запазва се интересът към подобни ваканционни имоти от руснаци, засилва се този на украинските граждани, по-редки са случаите на купувачи от Великобритания, Ирландия, Гърция, както и инвеститори от Западна Европа. Към СПА курортите в Европа вече има заявен интерес и от купувачи от Азия, предимно от Китай. Въпреки това обаче основен двигател на този пазар у нас са българите. Една от причините за ръста на интереса към покупка на втори ваканционен дом от сънародниците ни е възможността той да бъде отдаден под наем. Купувачите не са обезсърчени от това, че заради сезонността на заетостта на такива жилища, доходността ще е по-малка, дори на половина спрямо тази в градовете, където тя достига до 4-5 на сто. Това е така, защото дори и доходност под три на сто е по-висока от почти нулевите лихви по влоговете, коментира Ирена Перфанова. Експертът съветва обаче преди да направим подобна инвестиция да изчислим очаквания средногодишен доход и от него да приспаднем разходите за поддръжка и данъчно облагане, за да имаме реалната стойност на доходността. Има и друга категория чуждестранни купувачи, които инвестират по-малки суми във ваканционни имоти чрез регистрирани от тях фирми, а след това чрез тези фирми развиват дейност у нас, възползвайки се от благоприятното данъчно облагане, което всъщност е и основната причина за инвестицията им, коментира Перфанова. Друг мотив за клиенти, които инвестират във втория си дом е възможността да \"избягат\" от натовареното ежедневие за по-дълго и то винаги, когато пожелаят, каза Перфанова. Те използват купените от тях имоти за лични цели. Появяват се вече и \"номади\" - собственици на втори дом, които през определен период от време продават старото си ваканционно жилище, за да сменят дестинацията, на която са се наситили с нова и може би по-привлекателна локация, коментира експертът. Популярната дестинация за втори дом - Банско, преживява съживяване на пазара през последните няколко месеца, като се отчита ръст на броя на сделките за по-малки и по-евтини имоти, както и за апартаменти и къщи в затворени и добре управлявани комплекси. В планинските и морските курорти често се търсят жилища до 15 000 - 25 000 евро, но като цяло купувачите, които имат допълнителни средства, са склонни да отделят и до 40 000 евро, имайки предвид, че в по-големите градове с тези пари много трудно може да се направи добра инвестиция, отбеляза експертът. Покупката на втори дом в затворените комплекси трябва да е съпроводена с добра предварителна проверка за това как той се управлява, дали фирмата има някакви проблеми, добра ли е събираемостта на таксите за управление и какъв е техният размер, съветва специалистът. Задължително е винаги да си правим сметка за допълнителните разходи, които трябва да предвидим, за управлението на общите площи в затворения комплекс на годишна база. Таксите се формират най-често на база квадратура на имота заедно с общите части, като средните са обикновено между 0,50 и 1,50 евро на квадратен метър на месец. В сумата не са включени разходите за вътрешна поддръжка на имота, което означава, че ако решим да отдадем за управление имота си отвътре, трябва да изчислим и таксите, които се отчисляват от рентата, т.е. от генерирания наем, коментира експертът. Перфанова предупреди, че трябва много внимателно да се следят клаузите на договорите за вътрешно управление на втория дом, като в тях трябва да се предвидят сериозни неустойки или санкции при неизпълнението им или злоупотребата с доверието на собствениците - например при укриване на генерирани наеми за краткосрочен престой. Има възможност и собственикът сам да контролира ползването на имота си, когато системно засича ползването на консумативните разходи в жилището или чрез други похвати. Това обаче не гарантира, че евентуални злоупотреби при преотдаването, ще бъдат пресечени, отбеляза специалистът. Затова експертът препоръчва да се обръщаме към фирми с доказан имидж в отдаването под наем и управлението на недвижими имоти, които държат на името си и донякъде това ще ни гарантира, че те няма да генерират приходи, без да ни съобщят. Добър вариант е, когато компанията за управление на недвижимия имот има практиката да гарантира минимална доходност. Това лято се оказа по-дълго спрямо другите, коментира председателят на Националното сдружение \"Недвижими имоти\". Още от юни столицата започна да се изпразва и така вероятно ще е до 15 септември, като това се отразява върху работата на агенциите за недвижими имоти, защото много от продавачите и купувачите са на почивка и не могат да се направят огледи и да се стигне до сделки. Независимо от ваканционния сезон, пазарът запазва темповете си в очакване на края на отпускарския сезон. Хитови в търсенето са двустайните жилища, интерес има и към тристайни и много често двата вида апартаменти са на една и съща цена, коментира експертът. Причината за това е, че колкото е по-малък апартаментът, толкова е по-висока цената за квадратен метър. Много търсени са жилищата - между петдесет и сто хиляди евро, като вече е трудно в централната част на столицата да се намерят имоти до 60 000 евро, каквито могат да се намерят в по-отдалечените жилищните комплекси. В момента в централната част на столицата - в някои от районите под бул. \"Тодор Александров\", бул.\" Сливница\", около бул.\"Мария Луиза\", Лъвов мост цените започват за \"изостават\", което се обяснява с предпочитанието на хората към останалата по-престижна част на центъра, отбеляза Перфанова. Отново има интерес към панелките, заради по-големите полезни използваеми площи, където цената на квадратен метър изглежда същата или понякога дори по-висока спрямо новото строителство, но за да имаме по-реална оценка за сравнение, трябва да се оцени това, че при панелните жилища в обявените площи за продажба не се включват по-голямата част от балконите и част от общите части на сградата. Ако отчетем този факт, ще видим, че реално новото строителство е по-скъпо, коментира експертът. Продължава тенденцията за покупка на \"зелено\", но купувачите подхождат по-предпазливо в избора на строителна компания, като все повече хора оценяват възможността да направят преустройство, докато тече строителството. Този тип сделки са привлекателни и заради възможността в рамките на две години, докато сградата стане готова, плащането да бъде разсрочено, както и заради по-големия избор на жилища и възможността да платиш част от сумата за имота, докато сградата не е завършена, а впоследствие да използваш кредит от банка за доплащане, посочи специалистът. В районите, където се предвижда да се изгради метро, обикновено първо започва раздвижване на пазара и повишаване на интереса, а след това и на цената, догонвайки средния ръст в столицата, който през тази година очакваме да е около пет-шест на сто, коментира експертът. Изпреварващ ръст на цените може да бъде се отчетен обаче в районите, където метрото вече функционира, като това все пак не е единственият фактор за поскъпването на жилищата, посочи тя. Ценовите равнища на имотите в сателитните зони на София в южната и източната част продължават да изпреварват тези в северозападната, въпреки това обаче има засилен интерес към покупка на къщи и в тези два района. Освен достъпа до транспортните артерии, сред факторите за тази тенденция е това, че голяма част от бизнеса е съсредоточен в Югоизточна София. С планираното удължаване на метрото на север и изграждането на бизнес-зони в района на Северната дъга, се очаква засилване на интереса към покупка на жилищни имоти в района, което може да доведе до покачване на цените. Пренасищането обаче на една зона с ново строителство може да окаже негативен ефект върху цените, независимо от общите тенденции на пазара, коментира Ирена Перфанова. Затова тя изтъкна, че балансираното развиване на столицата е важно за задържане на благоприятните условия за инвестиране.", "date": "2017.08.10", "title": "Жилищата във ваканционните имоти поевтиняват"}
{"url": "https://www.24chasa.bg/novini/article/6382953", "text": "Пристигат още снимки на санирани блокове от цялата страна, във връзка с  Обновяването на сградата започна на 08.10.2015 г. и завърши на 27.05.2016 г. Блокът е с разгъната застроена площ 8224,54 кв.м. с 96 апартамента ,  Хората ще решат от какво имат нужда – красива беседка, детска площадка, барбекю, фонтанче, или нещо друго, което ще краси пространството около дома им и ще им бъде от полза. Пращайте ни снимки – лятото е в разгара си, имате време до 4 септември. Последните снимки ще бъдат приети до 00.00 на 3 септември, неделя. Към снимките може да се праща и кратко видео от санирания блок, като това не е задължително условие, но ще подобрява кандидатурата на блока. Наградите ще бъдат определени от авторитетно жури през август. Имате цяло лято за снимки! Изпращайте ги на  След това дойдоха и снимките от първия саниран блок в центъра на Перник - кв. Дараците, ул. \"Отец Паисий\" № 106.  . Очакваме и снимки от вашите санирани блокове – не се колебайте, наградите си струват!", "date": "2017.08.10", "title": "Виж санирания блок на Евгения Иванова от Гълъбово, изпрати снимки, спечели 13 000 лв"}
{"url": "https://www.24chasa.bg/novini/article/6384832", "text": "Започна възстановяването на щетите по къщата в Добринище, поразена от мълния, разказа Б . Пострадалата собственичка на дома е в добро състояние, но все още е в болницата в Разлог. Покривът на къщата вече е реновиран, поставени са нови керемиди. Сменени са и всички счупени стъкла.                                                                                                                                                                                                                                                                                                                       ", "date": "2017.08.10", "title": "Започна възстановяването на ударената от мълния къща в Добринище"}
{"url": "https://www.24chasa.bg/novini/article/6384840", "text": "Комисията за защита на потребителите (КЗП) ще наложи санкция на заведението в Созопол за предявената претенция за такса „празен стол”. Това каза председателят на комисията Димитър Маргаритов пред Нова ТВ във връзка с , съобщиха от пресцентъра на КЗП. „Още вчера извършихме проверка. Санкция ще има по Закона за туризма за това, че без да е отразено в менюто, се начислява такава услуга и на потребителя се представя документ с цел той да извърши плащане. Тъй като в него е вписана услуга, която не се предлага в менюто, това само по себе си е нарушение”, коментира Маргаритов. „Ще припомня случай от миналата година, когато ресторант се опитваше да начислява т.нар. „такса дете” за това, че Вашето дете си играе в заведението. Тогава ние бяхме безкомпромисни. Санкционирахме този търговец, който също призна своята вина. Макар и единични случаи, това са нелоялни търговски практики и във всеки конкретен казус ще реагираме. Хубавото е, че и потребителите са активни и сигнализират, включително чрез социалните мрежи,” добави председателят. В заключение Маргаритов подчерта, че тези случаи са изолирани, но изключително неприятни. „Винаги съм казвал, че макар и да са малко нарушенията в туризма, всяко едно от тях е в състояние да придобие такава обществена значимост, защото провалянето на почивката или на най-важните елементи от нея е проблем”, каза той и допълни, че в момента по нашето Черноморие има милиони туристи и според него като цяло стандартът е на сравнително добро ниво.", "date": "2017.08.10", "title": "Димитър Маргаритов: Ще има санкции за ресторантьора за таксата „празен стол”"}
{"url": "https://www.24chasa.bg/novini/article/6384888", "text": "Министерството на транспорта, информационните технологии и съобщенията (МТИТС) кани кметове от цялата страна на встъпителен информационния ден за инициативата на Съвета и на Европейския парламент - WiFi4EU (безплатен достъп до безжичен интернет). Целта на форума е представителите на местната власт да бъдат запознати с възможността да получат средства за проекти за безплатен достъп до световната мрежа. Европейската комисия ще осигури финансиране на 100 % от разходите по проекта, като на бенефициентите ще се предоставят ваучери в размер на 20 000 евро. Във рамките на информационния ден ще бъде представен и проект „Изграждане на ГИС базирана електронна платформа „Единна информационна точка“. Той се осъществява от МТИТС с финансовата помощ на Оперативна програма „Добро управление“. В рамките на проекта ще бъде създаден електронен регистър за съществуващата и планираната телекомуникационна инфраструктура и за възможности за изграждане на електронни съобщителни мрежи с минимални капиталови разходи. Информационният ден ще се проведе на 22 август от 9.30 ч. в Дома на Европа, гр. София, ул. “Г. С. Раковски“ № 124. Повече информация за темите на събитието и регистрацията за участие може да намерите на интернет страницата на МТИТС https://www.mtitc.government.bg/bg/informacionni-tehnologii/aktualno-v-it/mtits-startira-proekt-za-izgrazhdane-na-gis-bazirana-elektronna-platforma-edinna-informacionna-tochka.", "date": "2017.08.10", "title": "Министерството на транспорта разяснява на кметове как да получат пари за интернет"}
{"url": "https://www.24chasa.bg/novini/article/6384886", "text": "Двама загинаха при катастрофа на пътя Котел-Омуртаг, съобщиха от ОДМВР-Търговище. На 9 август 2017 г. около 17,05 ч на тел. 112 в Районно управление на МВР-Омуртаг е получен сигнал за възникнало пътно-транспортно произшествие на второкласен път II-48,Котел-Омуртаг. 59 годишният А.А. от с. Ябланово, община Котел, управляващ лек автомобил „Сузуки Вагон“  в посока град Котел, е опитал да направи обратен завой от крайпътна отбивка и е отнел предимството, блъскайки се в лек автомобил „Форд Мондео“ управляван от 70-годишният Г. Т. от с. Брод, община Димитровград. След сблъсъка фордът е продължил движението си и се е блъснал в намираща се отляво крайпътна бетонна реклама. Шофьорът на \"Форд\"-а и пътуващата с него 66-годишна жена са откарани в МБАЛ-Търговище, където по-късно са починали. На водача на другата кола е взета проба за наличие на алкохол, която е отрицателна. На двамата водачи са взети кръвни проби за химическо изследване. По случая е образувано досъдебно производство.", "date": "2017.08.10", "title": "Двама загинаха при отнето предимство на пътя Котел-Омуртаг"}
{"url": "https://www.24chasa.bg/novini/article/6384893", "text": "Пловдивската окръжна прокуратура повдигна официално обвинение срещу Венцеслав Караджов от икономическа полиция за убийството на двамата му родители. Тя бяха открити мъртви в собствената си къща в кв. \"Христо Смирненски\". Според обвинението всички улики водят към сина, който е имал спор с майка си и баща си за имоти. Доказателствата сочели, че той е застрелял двамата на 15 май м.г. Труповете бяха открити дни по-късно. Караджов е в ареста повече от година. Той многократно обжалва мярката си и всеки път твърди, че няма нищо общо с покушението. Обвинява ръководството на МВР, че му отмъщава, защото имал професионален спор с един от зам.-директорите. Съдът обаче не уважава жалбите на ексченгето и той е зад решетките. Ако бъде доказана вината му, го чака наказание доживотен затвор.", "date": "2017.08.10", "title": "Прокуратурата повдигна обвинение на полицая Караджов за убийството на родителите му"}
{"url": "https://www.24chasa.bg/novini/article/6384912", "text": "50-годишен мъж загина при нелеп инцидент в местността Чаушев дол, в близост до хижа \"Чучул\" в Троянския Балкан. Трагедията се разиграла в сряда около 12.40 часа. Тогава водачът от Сопот, управлявайки л.а. \"Мицубиши Паджеро\" поел по черен път в пресечена местност. По стръмен страничен наклон загубил контрол над превозното средство и го преобърнал в дере. При падането от колата изхвръкнал 21-годишен пътник, който имал късмет и оцелял. Водачът обаче загинал на място. Пострадалият пасажер е откаран в троянската болница с различни наранявания, а по случая е образувано досъдебно производство.", "date": "2017.08.10", "title": "Шофьор падна в дере и загина край Троян, пътник изхвърча от колата и оцеля"}
{"url": "https://www.24chasa.bg/novini/article/6384863", "text": "За година и три месеца ще бъде изградено новото 10-километрово платно от Пловдив до Асеновград. На практика това ще бъде магистрална отсечка. Това стана ясно при първата копка, която регионалният министър Николай Нанков направи на обекта.  Шофьори не вярваха на очите си, че стартира този обект, за който се говори повече от четвърт век. Проектът се финансира по оперативна програма \"Региони в растеж\". От няколко дни техника и работници са струпани. Съществуващото шосе няма да се затваря, тъй като най-напред ще се изгради новото платно, което се пада източно от съществуващото. След като бъде завършено, движението ще се пренасочи в него, а старото ще се реконструира. Три кръгови кръстовища ще бъдат изградени по трасето. Очаква се разширението да разтовари чувствително трафика, който е изключително интензивен. Там често стават катастрофи със смъртни случаи. Мнозина го наричат \"Шосето убиец\". Дневно по този път минават над 23 000 автомобила. Той е основна артерия за Асеновград, Смолян, Кърджали, Хасково и Бачковския манастир. Изпълнител на обекта е \"Иса 2000\", която спечели обществената поръчка с оферта от 19,2 млн. лева. До 2019 г. целият път трябва да е напълно готов и удвоен. До 15 месеца обектът ще бъде готов, обяви министърът и удари кирка в земята. Проектът е на стойност 20 милиона лева, а средствата са от оперативна програма \"Региони в растеж\". От два дни техника и работници са струпани източно от съществуващия път, който няма да се затваря. Строителството ще се извършва в новия участък. Когато той бъде завършен, движението ще се пренасочи в него, а старото трасе ще се реконструира. В средата ще има разделителна ивица. Този път води и към летище \"Пловдив\", както и да доста предприятия в индустриалната зона. \"Ако се върнем назад, още през 1982 г. този път е бил проектиран с габарити за автомагистрала. За съжаление е изпълнена само едната част от него\", припомни Нанков. Той изтъкна, че отсечката Пловдив-Асеновград е изключително натоварена. Денонощно през нея минават 24 000 лева. Тя е основно трасе освен за Асеновград, а също за Бачковския манастир и Смолян. Интензивно се полза от шофьорите към Кърджали. 10-километровата магистрала ще има две кръгови кръстовища. \"Така \"връзваме\" сърцето и главата на Южна България - Тракия с Родопите\", образно обясни Нанков Той допълни, че скоро предстои да бъде възложен ремонт и на пътя за Кърджали..", "date": "2017.08.10", "title": "Шофьори: След четвърт век доживяхме разширението на пътя Пловдив-Асеновград (Снимки)"}
{"url": "https://www.24chasa.bg/novini/article/6384923", "text": "В четвъртък бомба от Втората световна война е била намерена в близост до японската атомна електроцентрала Фукушима, предава AFP. Обект с дължина 85 см, който се предполага, че е неизбухнала американска бомба от войната, е бил открит от строителни работници, предаде \"Фокус\". От Токийската електроснабдителна компания веднага са съобщили на полицията за намерения обект. Строителните работи са преустановени, а районът е отцепен на разстояние един километър от реакторите.", "date": "2017.08.10", "title": "Намериха неизбухнала бомба от Втората световна война при АЕЦ \"Фукушима\""}
{"url": "https://www.24chasa.bg/novini/article/6384986", "text": "Нелегален внос на над 20 тона свинско месо бе пресечен в резултат на получена навременна информация в Междуведомствения координационен център на ГДБОП и проведени под контрола му действия на служители на Столична дирекция на вътрешните работи и звеното „Фискален контрол“ към Националната агенция за приходите. Това съобщиха от пресцентъра на МВР. По първоначални данни контрабандната стока е влязла на 6 август през ГКПП „Русе“. На транспортното средство, управлявано от 32-годишен македонски гражданин, била поставена пломба с цел извършване на последващи контролни действия на заявеното от търговското дружество място за разтоварване на месото – складова база в софийското село Подгумер. Там се явили двама мъже на 33 и 34 години, които представили фалшиво пълномощно на данъчните инспектори. За извършената документна измама незабавно бил уведомен Междуведомственият координационен център на ГДБОП. Под ръководството му, на място били изпратени служители на Икономическа полиция и експерти от Българската агенция за безопасност на храните. Двамата мъже са задържани с полицейска мярка за 24 часа в столичното Второ РУ. По случая е образувано досъдебно производство по чл. 316 от НК. От инспекторите на Агенцията по храните е наложена забрана за разпореждане със стоката.", "date": "2017.08.10", "title": "ГДБОП пресече нелегален внос на над 20 тона свинско месо"}
{"url": "https://www.24chasa.bg/novini/article/6384588", "text": "Броят на наводнените домове в руския Приморски край се увеличи до 897, предава Интерфакс, цитирано от \"Фокус\". „В Приморието са наводнение шест общини – Усурийския градски окръг, Надеждинский, Хасанский, Михайловский, Октябърский и Пограничний. Вода остава в 897 жилищни домове в 29 населени места“, заявиха от руското Министерство на извънредните ситуации. Водата е премахната от близо хиляди дворове, отбелязват от министерството. Служителите на министерството продължават да оказват помощ на жителите на засегнатите райони. Спасителите са изпомпали водата от 114 жилищни домове, очистили са 36 дворови места, превозили са с лодки 38 души и 800 кг багаж. Създадени са три пункта за временно настаняване, в които се намират 141 души, включително 52 деца.", "date": "2017.08.10", "title": "Стотици домове пострадаха при наводнение в руското Приморие"}
{"url": "https://www.24chasa.bg/novini/article/6384597", "text": "Япония може легално да прихване всяка севернокорейска ракета, която лети към американската база в Гуам, заяви министърът на отбраната Ицунори Онодера, цитиран от Reuters . Министър Ицунори каза пред долната камара на парламента, че Япония ще има позволение да оцели ракета, която се насочва към американската база в Гуам, ако тя бъде оценена като заплаха за страната, предаде \"Фокус\".", "date": "2017.08.10", "title": "Япония има правото да прихване всяка ракета, която лети към Гуам"}
{"url": "https://www.24chasa.bg/novini/article/6384602", "text": "\"Софийска вода\" ще прекъсне водоснабдяването в някои части на столицата днес, съобщават от дружеството. Във връзка с подмяна на сградно водопроводно отклонение на ул. \"Маестро Кънев\", кв. \"Овча купел\", се налага спиране на водоподаването от 9.00 до 21.00 ч. на ул. \"Бойчо Бойчев\", ул.\"761\", ул.\" Вацлав Роубал\", ул.\"764\", ул.\"763\", ул.\" Монтевидео\", ул.\"Братя Бартел\", ул. \"Димитър Попниколов\", ул.\"Иван Радоев\", ул. \"Народно хоро\", ул.\" Арх. Франк Лойд Райд\", ул. \"Драгоман\", ул. \"Иван Радоев\", ул.\" Народен герой\", ул. \"Букет\", бул. \"Никола Петков\", по ул. \"Кореняците\" - от ул. \"Букет\" до ул. \"Бойчо Бойчев\". Във връзка с реконструкция на уличен водопровод на ул. \"Силиврия\", ж.к. \"Гоце Делчев\", се налага спиране на водоподаването от 9.00 до 21.00 ч. в района на ул. \"Деян Белишки\", ул. \"Силиврия\", ул. \"Димитър Попниколов\", ул. \"Луи Айер\", бул. \"Тодор Каблешков\". Заради монтаж на водомерен възел на ул. \"Полк. Борис Дрангов\" /Център/ се налага спиране на водоподаването от 9.00 до 12.00 ч. по ул. \"Полк. Борис Дрангов\" - от ул. \"Димитър Греков\" до ул. \"Победа\"; по ул. \"Победа\" - от ул. \"Полк. Борис Дрангов\" до ул. \"Тракия\". Във връзка с подмяна на сградно водопроводно отклонение на ул. \"376\", кв. \"Модерно предградие\", се налага спиране на водоподаването от 9.00 до 14.00 ч. по ул. \"Старата църква\" - от ул. \"Светла\" до ул. \"379\", ул. \"377\", ул. \"376\". Заради подмяна на сградно водопроводно отклонение на ул. \"Арх. Коста Николов\", вилна зона \"Малинова долина\", се налага спиране на водоподаването от 10.00 до 18.00 ч. в района на ул. \"Проф. Теодор Горанов\", ул. \"Архитекти Васильов и Цолов\", ул. \"Проф. Юрдан Данчев\", ул. \"Арх. Никола Лазаров\", ул. \"Арх. Коста Николов\".", "date": "2017.08.10", "title": "Спират водата в някои части от столицата"}
{"url": "https://www.24chasa.bg/novini/article/6384609", "text": "Земетресение с магнитуд 4,9 стана днес в района на японската столица Токио, предаде Ройтерс, цитирано от БТА. Няма обаче данни за пострадали хора, нито е издадено предупреждение за вълни цунами. Трусът е станал в префектура Чиба, източно от Токио. Япония се намира в един от сеизмично най-активните райони на Земята. В страната стават около една пета от трусовете на планетата с магнитуд 6 или повече", "date": "2017.08.10", "title": "Земетресение с магнитуд 4,9 в района на Токио"}
{"url": "https://www.24chasa.bg/novini/article/6384647", "text": "Северна Корея обяви, че ще е готова с план за нанасяне на ракетни удари по американската тихоокеанска територия остров Гуам до средата на този месец, предаде БТА. Планът ще бъде представен на държавния ръководител Ким Чен-ун, който ще вземе решение дали да го приложи, предадоха световните агенции, като се позоваха на севернокорейската държавна информационна агенция КЦТА. В съобщението се цитира генерал Ким Рак-кьом, командващ стратегическите сили на севернокорейската армия. Той се заканва, че севернокорейските ракети със среден обсег \"Хвасон-12\" ще прелетят над Япония, ще изминат общо 3356,7 километра за 1065 секунди и ще паднат в морето на 30-40 километра от остров Гуам. Генерал Ким нарича президента на САЩ Доналд Тръмп \"лишен от разум\" човек, с когото \"нормален диалог не е възможен\". Тръмп \"разбира само от сила\", подчертава той. Северна Корея излезе с този коментар, след като президентът на САЩ във вторник обеща на затворената комунистическа страна \"огън и ярост\", ако тя не промени войнствения си курс и извърши агресия. В първа реакция, вчера КНДР даде да се разбере, че проучва внимателно план за нанасяне на ракетни удари по Гуам. През деня Тръмп продължи вербалната ескалация, като похвали американската ядрена мощ. В международен план няколко държави изразиха безпокойство от войнствения тон, подет от президента на САЩ. Германия призова всички страни към сдържаност, а Китай, единственият истински съюзник на Северна Корея, апелира за избягване на думи и действия, които може да повишат напрежението на Корейския полуостров. Гуам е ключов аванпост на Съединените щати в Азиатско-тихоокеанския регион. На този отдалечен остров с площ от 550 кв. км, където живеят 162 000 души, са базирани около 6000 американски военнослужещи. САЩ имат на острова военновъздушна база, която може да приема тежки бомбардировачи като Б-52 и Б-2. Въпреки севернокорейските заплахи редица експерти изразяват съмнения, че КНДР наистина е способна да удари Гуам.", "date": "2017.08.10", "title": "Северна Корея подготвя план за ракетни удари по американския остров Гуам"}
{"url": "https://www.24chasa.bg/novini/article/6384685", "text": "Сунитската джихадистката групировка \"Ислямска държава\" заплаши шиитски Иран с нови терористични атаки в столицата Техеран, предаде Ройтерс, цитирано от БТА. На видеозапис, разпространен от информационната агенция на ИД Амак, младите иранци са призовани да се вдигнат на джихад в своята родина. Мъж с черна маска и автомат \"Калашников\" отправя заплахата, седнал до двама други мъже. \"По същия начин, по който прерязваме гърлата на вашите кучета в Ирак и Сирия, ще прережем и вашите в центъра на Техеран\", се заканва той на персийски с акцент. На видеото са показани кадри от двете атаки в иранската столица през юни, отговорност за които пое \"Ислямска държава\". При тези нападения бяха убити най-малко 18 души, припомня Ройтерс. Агенцията отбелязва, че сунитската джихадистка групировка смята шиитски Иран за един от най-големите си врагове в Близкия изток. На видеото екстремисти говорят на арабски против шиитите и заплашват да извършат атаки срещу тях в Ирак.", "date": "2017.08.10", "title": "\"Ислямска държава\" заплаши Иран с нови атентати"}
{"url": "https://www.24chasa.bg/novini/article/6384688", "text": "Федералното бюро за разследване (ФБР) на САЩ иззе документи и други материали от едно от жилищата на бившия шеф на предизборния щаб на президента Доналд Тръмп Пол Манафорт, предаде Асошиейтед прес, цитирано от БТА. Обискът в дома на Манафорт във Вирджиния е част от разследването на специалния прокурор Робърт Мълър за евентуална намеса на Русия в президентските избори в Съединените щати миналата година. Той е бил извършен без предварително предупреждение на 26 юли - ден след като Манафорт се е срещнал с членове на комисията на Сената по разузнаването. Вестник \"Вашингтон пост\" съобщи първи за обиска, посочва Асошиейтед прес. Агенцията е научила, че ФБР е претърсило дома на Манафорт в Александрия, щата Вирджиния. Агентите са търсили информация, включително данъчни и банкови документи. Манафорт отдавна е разследван от ФБР за своите дейности в Украйна и работата си за бившия проруски президент Виктор Янукович. Впоследствие това разследване се смеси с тези за предполагаемата намеса на Русия в президентските избори в САЩ миналата година.", "date": "2017.08.10", "title": "ФБР обискира дома на бившия шеф на \nпредизборния щаб на Доналд Тръмп"}
{"url": "https://www.24chasa.bg/novini/article/6384690", "text": "Продължава издирването на затворника, който избяга от затвора в Стара Загора, предаде \" \". 53-годишният Петър Попов по прякор Папиша е излежавал 18-годишна присъда за грабеж. Избягал е само година и девет месеца преди да бъде освободен. През последните години той е бил на облекчен режим за добро поведение. Заради бягството, полицията в цялата страна е на крак.", "date": "2017.08.10", "title": "Продължават да издирват избягалия затворник от Стара Загора"}
{"url": "https://www.24chasa.bg/novini/article/6384367", "text": "В края на годината или в началото на 2018-а - това е срокът за обявяване на търга за отсечката на магистрала “Струма” през Кресненското дефиле. А строител на участъка трябва да има в средата на следващата година, който да започне работа най-късно през пролетта на 2019 г. Това съобщиха от пътната агенция относно последния лот на магистралата. Ако сроковете не бъдат спазени, България вероятно ще загуби европейското финансиране от 1,5 млрд. лева за довършването на “Струма”. Освен това ще трябва да връща на ЕК и парите за вече изградените 69 км между Долна Диканя и Дупница, Дупница - Благоевград и Сандански - Кулата. Те са построени със средства от предишната Оперативна програма “Транспорт”. За тях бяха отпуснати над 538 млн. лв. Ще трябва да се възстановят и средствата за изграждащите се в момента участъци между Кресна и Сандански и Благоевград - Крупник. Строителството на последния ще стартира през август. Ще се връщат пари и за тунел “Железница”. За тях общата сума е 739 млн. лв. “При пълна институционална подкрепа и оптимизирани срокове завършването на проекта е възможно до края на периода за допустимост на разходите по програма “Транспорт”, който е 2023 г.”, казват от АПИ. Работим с всички държавни институции, местната власт и неправителствения сектор, за да се реализира проектът и да не се загубят никакви средства за магистрала “Струма”, твърдят от пътната агенция. Изпълнителният директор на Камарата на строителите Иван Бойков заяви, че от 3 г. организацията работи за реализацията на проекта с двата пътя през Кресненското дефиле като компромисен вариант с еколозите. Последният вариант за трасето на “Струма” предвижда от София към Гърция дефилето да се преминава по сегашния път, а от Гърция към София да се заобикаля от изток с много тунели и виадукти. Еколозите обаче настояват и вторият път да заобикаля дефилето. По изчисления на камарата на строителите това ще струва 700 млн. лв. повече, освен това вторият път ще трябва да мине през зони от “Натура”, което ще заложи опасност от обжалване. “Предстои обществено обсъждане на ОВОС, в което ще вземем активно участие, за да обясним от техническа и експертна гледна точка варианта с два пътя през дефилето”, заяви Бойков. Според Стефан Чайков - председател на Българската браншова камара “Пътища”, ако АПИ успее да избере изпълнител до средата на 2018 г. или най-късно до есента, е напълно реалистично да не се загубят европари. Отсечката може да се раздели на 3 или 4 лота и едновременно ще се изпълнява от няколко компании. Работата можело да стартира от най-бавните и трудните елементи - тунелите. Лошият сценарий е безкрайно обжалване на ОВОС, без да се допуска предварително изпълнение, казва Чайков. Според него голям проблем се оказва, че преди години е отпаднало изискването само който има материален интерес и реално ще участва в търга, да има право да обжалва условията. “Сега се случват абсурдни неща, есента ще имаме по-задълбочени разговори с ресорните комисии в парламента”, коментира той. Подобни въпроси обсъжда и консултативен съвет към АПИ с представители от целия бранш. Наскоро в интервю за “24 часа” министърът на транспорта Ивайло Московски заяви, че се мисли за резервен вариант - ако строителството на “Струма” изостане, парите да се пренасочат към магистрала “Хемус”, а участъкът през Кресна ще се строи с пари от бюджета. Не е ясно обаче при такъв вариант за какъв период ще се осигурят нужните 1,5 млрд. лв. А през това време пътят през Кресненското дефиле ще остане един от най-опасните с най-много катастрофи и жертви.  За последните пет години в Кресненското дефиле на всеки километър “изникват” по два надгробни паметника, на всеки километър по осем човека са получили тежки увреждания, някои от които до живот. Това заявяват от Българската асоциация на пострадалите от катастрофи. През последните години този пътен участък си извоюва печалната слава на най-кървавото трасе в България. Всеки ден забавяне на строителството на магистрала “Струма” е причина за тежки пътнотранспортни произшествия, голям брой загинали и ранени. Ако не ни е грижа, че неизпълнението на лот 3.2 на АМ “Струма” (проекта за преминаването през Кресненското дефиле) може да доведе до провал на Оперативна програма “Транспорт и транспортна инфраструктура” и налагането на финансова санкция за България, то поне да помислим за собствения си живот и този на близките си. Да сме наясно, че следващия път, когато се отправяме на почивка и прекосяваме Кресненското дефиле, нямаме никакво право да се оплакваме от едва пълзящата колона от автомобили. Продължителното отлагане на строителството на “Струма” не е в ничия полза, се казва в съобщението им. Сред обсъжданите проекти за изграждането на участъка има и такива, които щадят природата и в същото време покриват изискванията за безопасност на трасето. Добавят се и ползи за хората, живеещи в района, от една страна, запазвайки бизнеса им, а от друга – като освобождават трафика от населената градска част и изнасят движението в периферията на града, пишат от асоциацията. В четвъртък тя, заедно с още 15 неправителствени организации ще представи актуални данни за жертвите в този пътен участък и възможности за решаване на проблема.", "date": "2017.08.10", "title": "Ако строителството на “Струма” край Кресна не започне до 2019 г., губим 1,5 млрд. лв. от ЕС"}
{"url": "https://www.24chasa.bg/novini/article/6384699", "text": "Най-ниската учителска заплата става 760 лв., съобщи пред Би Ти Ви образователният министър Красимир Вълчев. Той обясни, че средното възнаграждение на преподавателите е 930 лв. бруто или малко над 800 лв. на месец след данъците. Минималната директорска заплата пък ще е нарасне до 930 лв. „Изпълняваме плана си за двойно увеличение на учителските заплати до края на мандата ни”, обясни Вълчев. Той добави, че възнагражденията на преподавателите ще се увеличават и през следващите 3 години, целта е в края на мандата на кабинета те да са между 1600 и 1700 лв.", "date": "2017.08.10", "title": "Образователният министър: 760 лв. става най-ниската учителска заплата"}
{"url": "https://www.24chasa.bg/novini/article/6384710", "text": "Опасните дървета в частните терени трябва да бъдат следени от собствениците на имотите. Това обясни пред   кметът на столичния район Панчарево Димитър Сичанов. Припомняме, че вчера в двор на предприятие топола падна и уби 38-годишен работник Той обясни, че ако човек има съмнения, че дърво в имота му е опасно, трябва да пусне молба до общината. Тогава експерти отиват на място, правят оглед и издават протокол за премахването му. «Държа да отбележа, че процедурата е безплатна», посочи Сичанов. Засега разследването за падналата топола се води срещу неизвестен извършител.", "date": "2017.08.10", "title": "Кметът на Панчарево: Опасните дървета в частни имоти се следят от собствениците"}
{"url": "https://www.24chasa.bg/novini/article/6384696", "text": "Приоритетни са опасните дървета по булевардите, около училищата и детските градини, каза пред   кметът на София Йорданка Фандъкова.  В момента тече кампания за почистване на терените от изсъхнали дървета и клони\", коментира проблема със сухите дървета Фандъкова. \"Търся мнението на най-добрите специалисти, за да поддържаме жива и в добро състояние зелената система. Поддържането й се прави съгласно всички изисквания\", добави още тя. \"До края на август започва маркирането на част от дървесната растителност, която е опасна. Вярвам, че това, с максимална публичност, ще се случи по най-бързия начин. Това прочистване е задължително, заради безопасността на хората, но и за да се поддържат живи парковете в града\", сподели още Фандъкова. Кметът на София помоли жителите на столицата за съдействие при разрешаването на проблема с изсъхналите дървета и призова за подаване на сигнали при нужда.", "date": "2017.08.10", "title": "Фандъкова: Приоритетни са опасните дървета по булевардите и около училищата"}
{"url": "https://www.24chasa.bg/novini/article/6384726", "text": " Недопустима е такса \"празен стол\", каза пред   министърът на туризма Николина Ангелкова.  Начислена такса „Празен стол” в ресторант взриви социалните мрежи и предизвика лавина от реакции. Заведение в Созопол поискало от туристи пари за незаети места. На разпространена в интернет касова бележка се вижда как за четири резервирани, но незаети стола, ресторантът е начислил по 20 лева, или общо 80 лева. Жената, която изпрати сигнали, не пожелала да застане пред камерата, тъй като не иска да търси публичност, а да се бори за правата си. Тя разказала, че е уведомила хостесата още с влизането в ресторанта, че няма да са 10 души, а шест. „Подобна такса е лоша ресторантьорска практика, която ние не прилагаме. Този случай е единичен и е породен заради агресивно поведение. Това, че жената не желае да се включи в пряк ефир е показателно. Не е вярно, че сме били уведомени, че ще са по-малко”, заяви собственика на заведението Тони Матеев. Клиентите твърдят, че са срещнали лошо отношение от страна на сервитьорите, а от ресторанта заявиха, че те са се държали арогантно и са смущавали останалите гости в заведението. Тони Матеев заяви все пак пред медията, че това действие и било грешка и реакцията им не е била правилна. „Недопустимо е да има такса „Празен стол”. Още снощи по изрично разпореждане на премиера направихме пълна проверка на заведението. За мен е учудващо и като потребител, и като министър как може да се начислява подобна такса. Това са рискове, които трябва да се калкулират”, заяви министърът на туризма Николина Ангелкова. „Това е неприятна и лоша практика за имиджа на българския туризъм и ние ще бъдем безкомпромисни към всяко едно нарушение, независимо дали то се случва за първи път”, допълни тя.", "date": "2017.08.10", "title": "Министър Ангелкова: Недопустима е такса \"празен стол\""}
{"url": "https://www.24chasa.bg/novini/article/6384729", "text": "Четирима души са загинали при станалите 19 тежки катастрофи в страната през изминалото денонощие, съобщават от МВР. При пътнотранспортните произшествия  са ранени 25 души, за живота на двама от пострадалите има опасност. В София са регистрирани 133 леки и 4 тежки ПТП С 10 ранени.                                                                                                                                                                                                                                                                                                                       ", "date": "2017.08.10", "title": "Четирима загинали при катастрофи през денонощието в страната"}
{"url": "https://www.24chasa.bg/novini/article/6384770", "text": "Мъж от Монтана даде златните зъби на жена си и спестяванията им на „ало” измамници като си мисли, че помага на полицията, разказва  . А полицията ги залови, или поне част от групата, която в продължение на два месеца вилняла в града и взела спестяванията на четирима възрастни мъже и жени. „Ало” измамниците успели да измъкнато от жертвите си над 52 000 лева. Една жена им хвърлила през балкона близо 12 000 лева, а след това я убедили, че трябва да им даде още пари. Оставя им още 25 000 лева до контейнер за боклук. Дядо Цветан пък им дава последните си спестявания и златните зъби на жена си.", "date": "2017.08.10", "title": "Измамен по телефона даде дори златните зъби на жена си"}
{"url": "https://www.24chasa.bg/novini/article/6384795", "text": "Фермата на Динко Каишев отглежда плодове и зеленчуци на около 30 декара в село Бяла река, близо до Първомай. Успява с усърднен труд на семейството си и на добрите климатични условия в района. От фермата му излизат зеле, дини, пъпеши, домати, патладжани, пипер. Като професионален агроном Каишев подчертава, че на първо място за него е качеството на продукта, което го прави и здравословен. Това се постига като са спазени всички карантинни срокове след пръскане и се използват по-щадящи препрарти. На второ място е вкусът, на трето - външният вид. От тази година фермата на Каишев има договор с \"Метро\". Друга част от продукцията се продава по борсите и общинските пазари. - Завършил съм селскостопански техникум и с друго не съм се занимавал. Опитвал съм да живея за по-дълго в Пловдив, но земеделската работа ми е в кръвта и ме влече. Така вече десет години съм регистриан земеделски производител. Започнах да работя в тази сфера заради родителите ми, които се занимават със същото. Да се разрасне едно стопанство е дълъг процес, необходим е много труд и търпение. - В стопанството сме трима - аз, майка ми и баща ми. В най-натоварените моменти ползваме наемна работна ръка. Днес тя все по-трудно се намира, въпреки че заплащането е по-високо. Трудно се управляват хора. - Още не съм открил рецептата за пълния успех. Ако не бях упорит, вече щях да съм се отказал. Много хора наоколо го направиха, единици са стопаните, които остават на село. - Трудности има непрекъснато. Една година ще е градушка, след това - болест или вредител, винаги ще има пропаднали площи. Напоследък работата става все повече, увеличаваме декарите, печалбата от единица площ пада с годините. - Искам да се разрасне производството и да има по-гарантиран пазар и с постоянна и качествена работна ръка.", "date": "2017.08.10", "title": "Качество, вкус, външен вид - това са трите правила за фермата в Бяла река"}
{"url": "https://www.24chasa.bg/novini/article/6384794", "text": "Групировката „Ислямска държава“ ще положи усилия да поддържа напрежението в Европа въпреки спокойните летни месеци ,каза пред„Фокус“ бившият директор на Националната разузнавателна служба ген. Кирчо Киров, по повод вчерашното нападение над френски военнослужещи в Париж. По думите му, загубите, които джихадистите търпят от водената коалиция срещу тях в Сирия, ще доведат до изнасяне дейността на терористите извън територията на Близкия Изток. Не трябва да се очаква че интензитетът на терористичните нападения ще намалее, подчерта ген. Киров. „Във всички случаи пораженията, които групировката „Ислямска държава“ търпи, ще доведат до отражение в тяхната терористична дейност. Може да се счита, че в някаква степен тази терористична дейност ще бъде повлияна от действията на коалицията. Смятам, че те ще намаляват като възможности за реализация на терористични действия, но в същото време тези действия едва ли ще намалеят по интензитет, защото това е еквивалент на пораженията, които ИДИЛ търпи по фронтовете в Ирак и Сирия“, обясни той. Ген. Кирчо Киров допълни, че предизвикателство пред европейските служби за сигурност ще бъде борбата със саморадикализиралите се „вълци-единаци“, силно повлияни от идеологията на джихадистите.", "date": "2017.08.10", "title": "Бившият шеф на разузнаването: „Ислямска държава“ ще поддържа напрежението в Европа"}
{"url": "https://www.24chasa.bg/novini/article/6384797", "text": "Днес излиза последнтият брой на най-тиражния гръцки вестник \"Та неа\", а от неделя престава да се появявя на пазара и другото най-значимо гръцко издание - седмичника \"Вима\", предаде гръцката държавна телевизия ЕРТ, цитирана от БТА. Очаква се днес работещите в медийната група \"Ламбракис\", притежавала досега тези и други издания и медии, да подпишат уволненията си. Новото ръководство на групата трябва да им изплати две месечни заплати до края на октомври. От днес затваря врати и сградата на групата. В свое съобщение Съюзът на редакторите призовава новия собственик да се ангажира с осигуряването на работни места на всички уволнени и да им изплати изработеното. Журналистическият синдикат настоява и за среща с новите собственици, за да бъдат уведомени за техните планове. До затварянето на двата авторитетни вестника се стигна заради проблеми с дълга на предишния собственик на групата \"Ламбракис\". Корпорацията притежава още редица списания, информационни сайтове и радио \"Вима Еф Ем\" и е особено критична към премиера Алексис Ципрас. В частната група има още един местен медиен гигант - телевизия Мега. Управляващите, от своя страна, заявяват, че медиите в страната са в ръцете на олигарси. Президентът на медийната група Ставрос Психарис е съден за пране на пари и данъчни измами. През декември групата \"Ламбракис\" не успя да плати вноската си по дълг от 99 милиона евро. Междувременно групата премина в ръцете на корабния магнат Евангелос Маринакис, който притежава и футболния клуб Олимпиакос. Той я придоби срещу 22,8 милиона евро, като по този начин пребори основния си съперник - гръцкия бизнесмен от руски произход Иван Савидис, собственик на Солунския футболен отбор ПАОК. Наблюдатели в Атина коментират, че тази надпревара между тях е преминала под давление на политиците и че печеливш от нея бил излязъл Кириакос Мицотакис, тя е била загубена от Алексис Ципрас, около когото гравитира руснакът Иван Савидис, но платена от магната Маринакис.", "date": "2017.08.10", "title": "Двата най-значими вестника в Гърция спират да излизат"}
{"url": "https://www.24chasa.bg/novini/article/6384988", "text": "Земетресение с магнитуд 3,8 по Рихтер бе почувствано снощи в Панчево, на 15 километра североизточно от столицата Белград, съобщи Танюг, позовавайки се на сайта на Републиканския сеизмологичен институт. След това първо земетресение, което е било регистрирано в 21.17 часа, два часа по-късно, в 23.17, е било регистрирано земетресение с магнитуд 3,6 по Рихтер в региона на Вършац в източната част на страната, предаде БТА. Земетресения с такава сила не заплашват с големи щети, се посочва в сайта на Сеизмологичния институт.", "date": "2017.08.10", "title": "Две земетресения бяха усетени в Сърбия"}
{"url": "https://www.24chasa.bg/novini/article/6384970", "text": "Facebook се изправи директно срещу YouTube с представянето на Watch: нова епизодична видео услуга, съобщи  . Ще я откриете под формата на раздел в мобилното приложение на социалната мрежа, както и в нейния десктоп и ТВ вариант. Там са събрани отделни канали, наречени Shows, със записано или излъчвано на живо съдържание в епизодичен формат и обединени под различна тема. Услугата ще тръгне с „няколко дузини“ предавания още от самото начало. Те ще са разделени на различни категории, като ще има и предавания на живо. Потребителите ще могат да се абонират за известия за нови епизоди. Повечето предавания и сериали ще са кратки и ще са насочени към спорт, риалити програми, документални поредици и др. Потребителите няма да плащат, за да гледат съдържанието. Вместо това, то ще се финансира от реклами, като Facebook ще задържа 45 процента от приходите.", "date": "2017.08.10", "title": "Facebook с ново приложение за видео - Watch"}
{"url": "https://www.24chasa.bg/novini/article/6385015", "text": "Размерът на средния осигурителен доход за страната за месец юни 2017 г. е 803.13 лв. Това съобщиха от пресцентъра на Националния осигурителен институт, предаде \"Фокус\". Средномесечният осигурителен доход за страната за периода от 1 юли 2016 г. до 30 юни 2017 г. е 793.55 лв. Определеният средномесечен осигурителен доход за страната за посочения период служи при изчисляване размерите на новоотпуснатите пенсии през месец юли 2017 г., съгласно чл. 70, ал. 2 от Кодекса за социално осигуряване.", "date": "2017.08.10", "title": "803 лева е средният осигурителен доход за страната за юни"}
{"url": "https://www.24chasa.bg/novini/article/6385033", "text": "Край остров Света Неделя в близост до адриатическия град Будва бе уловена акула с дължина 220 см, съобщи МИА. Снимките на уловената акула бързо се разпространиха в социалните мрежи и интернет порталите, предизвиквайки страх сред местните жители и туристите, предава БТА. Властите съобщиха, че няма място за паника, тъй като става дума за т.нар. синя акула, която не представлява опасност за хората, тъй като се храни с дребни риби и калмари. Този тип акули обикновено живеят в открито море, но често може да се видят в близост до бреговете на Средиземно море и край европейското крайбрежие на Атлантическия океан. Досега са регистрирани много малко случаи, в които тези акули нападат хора.", "date": "2017.08.10", "title": "В Черна гора бе уловена акула с дължина 2,2 метра"}
{"url": "https://www.24chasa.bg/novini/article/6385049", "text": "Националният осигурителен институт обявява, че размерът на средния осигурителен доход за страната за юни 2017 г. е 803,13 лв, съобщиха от пресцентъра на НОИ. Средномесечният осигурителен доход за страната за периода от 1 юли 2016 година до 30 юни 2017 година е 793,55 лв. Определеният средномесечен осигурителен доход за страната за посочения период служи при изчисляване размерите на новоотпуснатите пенсии през месец юли 2017 г., съгласно чл. 70, ал. 2 от Кодекса за социално осигуряване.", "date": "2017.08.10", "title": "Средният осигурителен доход за юни е 803,13 лв."}
{"url": "https://www.24chasa.bg/novini/article/6385042", "text": "Нагъл обир в семейната къща на легендата на \"Левски\" Николай Илиев в Свети Влас посред бял ден възмути бившия капитан на националния ни тим по футбол. В интервю за сутрешният блок на Илиев обясни за сблъсъка си със следствието и прокуратурата и отсече, че извършителите на подобни деяния трябва да влизат в затвора, за да може хората да живеят спокойно.  „Може би ще продължава да се случва, ако не се приемат спешни закони за този бандитизъм, който съществува в момента, за тези хора, които безпрепятствено влизат в къщите, крадат обират, способни са на всичко друго, освен това нещо. Ще се опитам да бъда изключително искрен и по всяка вероятност ще засегна някои хора“, започна емоционално Николай Илиев. „Нещото, което най-много ме ядоса е, че при трима възрастни и три деца в къщата, най-спокойно си влиза през моята спалня, където аз спя, влиза, краде моята чанта с документи, пари, ключове. Нещото, което най-много ме притеснява е не толкова, че е навлязъл в моето пространство, а това, че е навлязъл в пространството на децата ми. Качва се на втория етаж, където са децата и където спят. Представете си, ако този бандит е дрогиран и реши да направи нещо друго, да отмъкне децата. И защо го правят това нещо? Аз ще ви кажа, защото остават ненаказани, защото не се взимат мерки срещу тези бандити, защото тези бандити срещу 500 или 100 лева, които се плащат на следствието или прокуратурата като гаранция си излизат спокойни, защото няма да бъдат наказани, защото знаят, че няма закони, или ако има закони, те въобще не се спазват“, продължи футболната легенда. „Имаше много наивни обяснения. Първо – аз знам кой е и от коя групировка е. Може ли от полицията да ми казват - „Ние знаем от коя групировка е, или банда“. Какво значи от коя банда е?! Как може да е на свобода все още?! Това момче, което е влязло вътре, а може да са били двама, видях досието му, което бе богато и понеже не е бил пълнолетен затова досега не е бил осъждан. Ще дам примери от Италия – там има затвор за непълнолетни. Там отиват и лежат присъдите си. Въпросът е, че тези закони трябва да се спазват, а тези, които трябва да ги приемат, трябва да го спрат по най-бързия начин. Затова се обърнах към Бойко Борисов, който когато бе главен секретар – те ги хващаха, от другата страни ги пускаха. Сега вече е от другата страна на бариерата и трябва да тропне по масата, защото тези депутати, които избираме и на които гласуваме доверие, трябва да направят така, че народът да е спокоен. А някои отиват и гласуват като мишленца, каквото им се каже. Затова казах, че мога да засегна някого. Други отиват, според мен, само да си напълнят джобовете. Има хора, които са професионалисти и аз разчитам на тях. Надявам се младежът, който обра дома ми да е в ареста. Големият проблем е, че те не могат да го задържат за повече от 24 часа, опитаха да го задържат за 48 часа. След като този престъпник е оставил следи, направил е самопризнания. Представете си наблюдаващият прокурор не бил убеден, че това е извършителят. Още веднъж се минава, нови самопризнания и сега очаквам обвинителна присъда. И тези хора трябва да влизат в затвора, защото хората трябва да за живеят спокойно“, завърши Николай Илиев.", "date": "2017.08.10", "title": "Легендата на \"Левски\" Ники Илиев след нагъл обир в дома му: Да влизат в затвора"}
{"url": "https://www.24chasa.bg/novini/article/6385045", "text": "На 9 август 2017 г. в местността „Черешите“, землище на с. Камена, община Петрич, от полицейски служители на Районно управление на МВР-Петрич, са намерени засадени около 175 тревисти растения.Това съобщиха от ОДМВР-Благоевград, предаде \"Фокус\". След направен полеви тест са реагирали положително на канабис с общо тегло около 715 килограма.За случая е уведомена Районна прокуратура-Петрич. Работата по случая продължава.", "date": "2017.08.10", "title": "Около 715 килограма канабис са открити край Петрич"}
{"url": "https://www.24chasa.bg/novini/article/6385055", "text": "В Директива на Европейски съюз са отразени количествата тютюневи изделия и алкохолни напитки, които могат да бъдат пренасяни за лична употреба през граница в други страни-членки от ЕС. Това съобщиха за „Фокус“ от пресцентъра на Агенция „Митници“. От там уточниха, че българската държава се придържа към определените лимити, които са: - тютюневи изделия: цигари - 800 къса; пури - 200 къса; пурети - 400 къса; тютюн за пушене - 1 килограм. - алкохолни напитки: високоградусов алкохол - 10 литра; вина - 90 литра /пенливи вина не повече от 60 литра/; пиво - 110 литра. Припомняме, че в сряда трима българи бяха задържани на ГКПП „Промахон\", заради  , като бяха конфискувани и колите им. От Нова телевизия съобщиха, че задържаните българи са освободени, като предстои да им бъдат върнати колите. От Министерство на външните работи, които поясниха за Фокус, че до 11.00 часа в четвъртък в Генералното консулство на България в Гърция не са постъпвали никакви известия за задържани българи. От Агенция „Митници“ подчертаха, че при преминаване на граница, ако се носи повече от един вид тютюнево изделие или алкохолни напитки, лимитите ще бъдат променени, тъй като те важат само за 1 вид. При комбинация на повече от един вид, всеки продукт следва да бъде намален, като се преизчислява на база грамаж за тютюневите изделия и литри за алкохолните напитки. Също така българските граждани трябва да имат предвид, че това са нашите лимити, които би трябвало да важат и например и за гръцка страна, но е възможно да има допълнителни разпоредби. Дежурният служител в пресцентъра на Агенция „Митници“ посочи, че всеки, които иска да пътува и да пренася за лична употреба тютюневи изделия или алкохол може да провери на сайта им за подробна информация къде и какво може да се пренася. Важно е да се има предвид и това, че количествата, които ще бъдат изнесени през граница трябва да бъдат легални, тоест ако са тютюневи изделия - задължително е наличието на бандерол, същото важи и при алкохолните напитки. Ако става дума за пренасяне на домашен алкохол, то той трябва да е придружен с необходимите документи от малък обект за дестилиране. По отношение на горивата от Агенция „Митници“ заявиха, че имаме право да пренасяме само количеството, което се намира в резервоара на автомобила, с който сме. Тоест нямаме право да пренасяме туби с гориво – това е забранено както от агенцията, така и от пожарните норми.", "date": "2017.08.10", "title": "С колко алкохол и цигари можем да влезем в Гърция"}
