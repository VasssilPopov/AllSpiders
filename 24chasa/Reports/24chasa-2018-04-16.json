{"url": "https://www.24chasa.bg/novini/article/6819738", "text": "Докато напрежението покрай северната граница на Израел продължава да расте, командващият сухоземните сили на иранската армия предупреди еврейската държава, че тя повече не може да заплаши Ислямската република, пише израелското електронно издание The Jerusalem Post. В изказване в Техеран преди Денят на иранската армия, бригаден генерал Кюмарс Хейдари, според цитата на иранската държавна агенция Mehr, е заявил, че Въоръжените сили на Ислямската република „са много по мощни от преди“ и „датата на унищожението на Израел вече е уточнена“, предаде \"Фокус\". Вестникът припомня, че израелски официални лица многократно са изразявали тревогите си от увеличаващото се присъствие на иранската армия и нейните милиции на северните граници на Израел, както и от доставките на съвременно оръжие за ливанското шиитско движение „Хизбулла“ и неговото военно крило от Техеран в Ливан през Сирия, подчертавайки, че и двете неща са червени линии за еврейската държава. JPost уточнява, че Денят на иранската армия и денят, в който Израел отбелязва 70-ата годишнина от своята независимост съвпадат – 18 април. Хейдари е добавил, че в сравнение с други страни в региона, като например Саудитска Арабия, която внася оръжия от Запада, армията на Иран се снабдява с такива, произведени у дома. Израелското издание пише, че военният бюджет на Техеран за 2017-а година е бил рекорден – $15,9 млрд., с 65% повече от 2014-а година. Коментарите на Хейдари са били потвърдени и от министъра на отбраната на Иран бригаден генерал Амир Хатами, който е отбелязал в неделя, че страната е „постигнала самодостатъчност“ в производството, снабдяването и износа на оръжия, произведени в Иран.", "date": "2018.04.16", "title": "Висшестоящ ирански военен: Датата на унищожението на Израел вече е определена"}
{"url": "https://www.24chasa.bg/novini/article/6819726", "text": "Безотговорната миграционна политика на ЕС разпалва религиозна нетолерантност в Западна Европа и застрашава евреите там, се казва в изявление на канцеларията на унгарския премиер Виктор Орбан, цитирано от Ройтерс. Преди седмица Орбан бе убедително преизбран за трети пореден мандат с яростна антиимигрантска кампания, в която бе очернен роденият еврейско-американският милиардер от унгарски произход Джордж Сорос за неговото насърчаване на либерални ценности на отворените врати в Унгария и други страни от Централна и Източна Европа, отбелязва Ройтерс. Десният премиер националист се представя като спасител на суверенитета на Унгария и християнските й ценности срещу, по думите му, \"нашествието\" от мюсюлмански мигранти. Канцеларията му използва отбелязвания Ден в памет на унгарския Холокост, за да повтори острите си критики към миграционната политика на ЕС. \"Има само един начин да се контрира тревожно засилващите се антисемитски явления. Европа трябва да се завърне към ценностите си, които произлизат от юдео-християнските традиции. Религиозната нетолерантност, която застрашава Европа и която е пряка последица от безотговорната миграционна политика на Брюксел, се изразява в безпрецедентно насилие в западната половина на континента\", заяви канцеларията на Орбан, имайки предвид поредицата кръвопролитни ислямистки атентати от 2015 г. насам. Орбан многократно е обещавал нулева толерантност към антисемитизма. Някои негови изказвания от миналата година обаче шокираха унгарските евреи, например възхвалата му за Миклош Хорти, унгарският военновременен лидер съюзник на нацистите, който преустанови депортациите на евреи през 1944 г. едва след като половин милион от тях бяха пратени в газовите камери. Орбан също разпространява идеята, че \"външни сили и международни институции\" като ЕС и ООН искат да се месят във вътрешните дела на Унгария и да я принудят да приема мигранти. Орбан е заявявал, че политиката на неговото правителство да отказва мигранти служи и на интересите на еврейските общности в Европа. Орбан обаче е остро критикуван от западноевропейски страни и САЩ за изготвяне на т.нар. закон \"Спрете Сорос\", който налага 25-процентен данък на чуждестранни дарения за НПО-та, които според правителството подкрепят имиграцията в Унгария. Миналия месец Орбан заяви за държавното радио, че Сорос праща на активисти за \"превръщането на Унгария в имигрантска страна\". Сорос определи кампанията срещу него като изопачавания и лъжи, целящи да създадат фалшив външен враг за отклоняване на вниманието на унгарците.", "date": "2018.04.16", "title": "Унгария: Безотговорната миграционна политика на ЕС застрашава евреите в Западна Европа"}
{"url": "https://www.24chasa.bg/novini/article/6819728", "text": "Британският премиер Тереза Мей заяви в парламента, че решението й да се присъедини към западните удари по Сирия се е опирало на британския национален интерес, а не на следване на заповеди на президента на САЩ Доналд Тръмп, предадоха ДПА и Франс прес. Малко преди това лидерът на опозицията лейбъристът Джереми Корбин заяви, че \"Великобритания трябва да играе ролята на лидер в търсенето на примирие в този конфликт, а не да получава инструкции от Вашингтон\", предаде БТА. \"В наш национален интерес е да осуетим бъдещо използване на химически оръжия в Сирия и да защитаваме световния консенсус, че тези оръжия не трябва да се употребяват. Така че не сме направили това, защото президентът Тръмп го е поискал. Направихме го, защото светнахме, че това е правилното действие\", заяви Мей. Тя добави, че има широка международна подкрепа за ударите на САЩ, Франция и Великобритания по сирийски обекти за химически оръжия. Мей заяви, че не се е консултирала с парламента, защото \"скоростта, с която действахме бе от основно значение в сътрудничеството с нашите партньори за избягване на бъдещи хуманитарни страдания и запазване на сигурността на операциите ни\". \"Това беше ограничен, високоточен удар на законова основа, която се е ползвала и преди\", заяви тя. Мей отбеляза, че голяма част от довелите до операцията разузнавателни сведения \"са били от такова естество, че не можеше да се споделят в парламента\". \"Винаги сме заявявали ясно, че правителството има правото да действа бързо в националния интерес\", посочи Мей. На въпрос дали ще нареди нови удари ако в бъдеще се установи, че се били използвани химически оръжия, Мей отговори\" \"Никой не трябва да изпитва съмнение в решимостта ни да гарантираме, че няма да се стигне до ситуация, в която употребата на химически оръжия е нормализирана\", отбелязва Ройтерс. Лидерът на лейбъристите Джереми Корбин заяви, че Мей е сгрешила, като не е поискала одобрение от парламента преди да се включи във военната операция. Според него това решение е законово спорно, а Мей е действала \"по каприза на президента на САЩ\". Корбин поиска да се приеме закон, който да задължава правителството да се консултира с парламента преди да предприема военни действия. Британските премиери не са законово задължени да се допитват до парламента за военни действия, но има такава практика откакто Великобритания се включи във войната в Ирак през 2003 г. Корбин припомни, че предишният премиер Дейвид Камерън е поискал парламентарно разрешение за военни действия в Либия и Сирия през 2015 г., а парламентът е гласувал за участието в иракската война през 2003 г. По-рано и лидерът на либералдемократите Винс Кейбъл заяви, че Мей \"е направила сериозна грешка, като не е обсъдила военните действия с парламента\" и изрази безпокойство от \"липсата на информация за сроковете и целите\" на операцията. \"Следването на един непредсказуем президент на САЩ не е заместител на парламентарно одобрение\", каза той.", "date": "2018.04.16", "title": "Мей: Ударихме Сирия заради националния си интерес, а не по заповед на Доналд Тръмп"}
{"url": "https://www.24chasa.bg/novini/article/6819688", "text": "Всяко поколение наследява проблемите и несправедливостите, които предишните не са успели да разрешат. Поколението Z, както наричат родените между 1995 и 2012 г., е изправено пред поне 4 големи заплахи, пише Си Ен Ен. Старите проблеми - бедността, половото и расовото неравенство, насилието, злоупотребата с наркотици - все още се нуждаят от преодоляване, но на най-младите поколения ще се падне отговорността да разрежат гордиевия възел на 4 сравнително по-нови опасности: масовия достъп до оръжията, глобалното затопляне, затлъстяването и прекалено многото време, прекарано пред екраните на компютрите и смартфоните. Огнестрелните оръжия Проблемът е изключително остър за САЩ, но от него не са предпазени и много други страни. Всеки иска по-малко деца да умират или да бъдат ранени от пистолети и автомати. Въпреки това смъртността от огнестрелно оръжие продължава да се увеличава. От последните масови кланета в САЩ загинаха именно деца от поколението Z, припомня Си Ен Ен. Разстрелът в училището “Колумбин” през 1999 г. остави 15 жертви, а това в Нютаун през 2012 - 26. Днес повече от 100 деца месечно в САЩ измират в домовете и класните си стаи. Обръщайки поглед назад става ясно, че предишните поколения - Х и Y, са смятали до голяма степен проблема за нерешим. След стрелбата в гимназия “Марджъри Стоунман Дъглас” в Паркланд, в американския щат Флорида, при която тийнейджър уби 17 свои връстници през фервуари тази година, стотици хиляди хора, сред които много младежи под 18 г., се вдигнаха на масови демонстрации под мотото “Марш за нашия живот”. Те настояваха политиците да вземат спешни мерки, за да се постигне по-добър контрол над оръжията. Решаването на проблема е просто, макар и много трудно. “А то е да има по-малко оръжия. Винаги ще има хора с психически проблеми. Винаги някой ще бъде гневен или склонен към самоубийство. Но ако наоколо няма толкова много оръжия, тези тенденции няма да са толкова смъртоносни”, пише Си Ен Ен. Глобалното затопляне Светът прави някакви усилия да се справи с ефекта на климатичните промени. И ако съвсем скоро не бъдат предприети ефективни марки, планетата ще става все по-негостоприемна за днешните деца и още повече за техните деца. Ако не искат идващите след тях да живеят сред безводие, суша, жега и постоянен задушаващ прах, младежите от поколението Z трябва да предприемат драстични стъпки за опазване на природата. Решението е просто, но много трудно. Става въпрос за по-високи стандарти за вредните емисии, за големи инвестиции в алтернативни източници на енергия, в промяна на варигата за доставка на храни, в спиране на изсичането на горите. Децата трябва да бъдат въвлечени в тези действия, а по-възрастните поколения да им показват как и какво трябва да правят. Времето пред екраните Поколението X израсна без интернет и екрани по джобовете. Израстващото през последните 2 десетилетия поколение Z обаче е вездесъщо в новите технологии. Toвa e пъpвoтo пoкoлeниe, кoeтo ce e poдилo в eпoxaтa нa интepнeт. Неговите представители нe пoмнят кaкъв e бил живoтът бeз джaджи и пpeкapвaт cъc cмapтфoни пoвeчe oт 8 чaca днeвнo. Пoкoлeниeтo Z нe дeли cвeтa нa цифpoв и peaлeн, неговият живoт пpoтичa нa eкpaнa. В същото време ние сме едва в началото на осъзнаването какво влияние имат всичките тези смартфони, таблети и други устройства върху взаимоотношенията, обучанието, постиженията, емоционалното здраве и сигурността на личните данни. Много от тези влияния не са от най-добрите. Разсеяното шофиране заради говореното или чатенето по телефона зачеркна години на усилия да се намалят жертвите по пътищата. Огромен брой младежи сами признават, че са пристрастени към смартфоните си. Така че за тях е изключително важно да намерят колкото се може по-бързо баланса и здравословната връзка със собствената техника. Защото иначе може да се изгуби връзката с онези човешки ценности, които са повече от нарцистичното споделяне на снимки и други отчайващи баналности. Решението е просто, но много трудно. Нуждаем се от далече по-умерено използване на екраните. Може би по около два часа дневно, а може би и по-малко. Трябва поне от време на време да си почиваме от компютрите и смартфоните. Но това изисква голяма доза самоконтрол и по-висока степен на съзнание, че можем по-добре да използваме времето, енергията и способностите си. Затлъстяването Вече е известно, че смъртността, дължаща се на затлъстяването, е по-голяма от тази от недохранването. Само в САЩ от затлъстяването и свързаните с него болести на година умират около 400 000 души. Това е същият процент като пушачите, но докато смъртността от цигари намалява, от затлъстяване тя непрекъснато се увеличава. Силното надебеляване е свързано с болести като диабет тип 2, сърдечни болести и някои форми на рак. Ново австралийско изследване показа, че с всяко следващо поколение рискът от затлъстяване се повишава. 15% от родените в средата на 90-те години са дебели на 18-20 г., при 8% две десетилетия по-рано. Същата тенденция е налице и при най-малките деца - 9% от родените през 2010 г. страдат от затлъстяване в сравнение с 4% 20 години по-рано. Решението е просто, но много трудно. Трябва да бъдат променени хранителните навици, като това започне още от най-ранното детство. Някои храни трябва да бъдат забранени или направени по-трудно достъпни. Налага се промяна в отношението към физическото натоварване и движението, а младите отрано е нужно да бъдат възпитавани в активен начин на живот, свързан с много спорт и време сред природата. Гражданите са тези, които са длъжни да накарат хранителната индустия и политиците да бъдат техни партньори в тези усилия. Надеждата е, че въпреки застояването си пред компютрите значителен брой представители на най-младото поколение все пак смятат за ценност здравословния начин на живот и се опитват да се придържат към него. ", "date": "2018.04.16", "title": "Поколението Z заплашено от затлъстяване, защото живее в интернет"}
{"url": "https://www.24chasa.bg/novini/article/6819736", "text": "Екипът от експерти по химическите оръжия трябва да пристигне на мястото на предполагаемата химическа атака в сирийския град Дума в сряда, предава AFP. „Утре (вторник) службите за сигурност на ООН ще проверят пътищата. А за сряда планираме пристигането на експертите от ОЗХО (Организацията за забрана на химическите оръжия)“, заяви високопоставен руски дипломат по време на пресконференция в руското посолство в Хага, който е обяснил още, че в момента пътищата към Дума се разминират, предава \"Фокус\".", "date": "2018.04.16", "title": "Очаква се експертите по химически оръжия да пристигнат в Дума в сряда"}
{"url": "https://www.24chasa.bg/novini/article/6819620", "text": "Оказва се, че президентът на САЩ Доналд Тръмп е побеснял, когато е разбрал за плановете да се изгонят 60 руски дипломати (в солидарност с Великобритания по случая Скрипал – бел. ред. ) и е ругал и обиждал помощниците си в Белия Дом за това, че са го заблудили относно мащаба на отговора на собствената му администрация, пише американското издание Washington Examiner, като се позовава на информация от други американски медии. Само ден преди това, пише американското издание, Тръмп е бил запознат с предложението за изгонване именно на 60 руски дипломати, докато е бил в имението си във Флорида. Броят на изгонените горе-долу се равнява на общият брой експулсирани дипломати от европейските съюзници в координираното действие за осъждане на руската агресия на чужда земя, както я определя Washington Examiner. „Трябва да изгоним колкото тях. Не трябва да поемаме лидерството. Просто приравяваме“, е заявил Тръмп на съветниците си, според анонимния цитат. Тръмп е бил ядосан и от развъртащата се медийна кампания, представяща САЩ като страната, заела най-твърда позиция спрямо Русия, в сравнение, например, с Германия и Франция, които изгониха само по четири дипломати. „Не ме интересува общият брой“, е крещял американският държавен глава, според The Washington Post.", "date": "2018.04.16", "title": "Тръмп крещял на съветниците си, когато разбрал, че САЩ гонят 60 руски дипломати"}
{"url": "https://www.24chasa.bg/novini/article/6819632", "text": "Няколкостотин души, главно млади семейства, протестираха днес пред сградата на словенския парламент срещу закон, който в по-голяма степен ще \"принуждава\" родителите да ваксинират децата си срещу заразни болести, предаде агенция Хина. Според законопроекта неваксинираните деца /ако за това решение няма медицински причини/ няма да се приемат в държавни детски градини, а по-късно ще бъде ограничено и записването им в средни и висши учебни заведения, предаде БТА. За записване в училищата и университетите кандидатите ще трябва да представят удостоверение, че са ваксинирани срещу най-малко 5 от 9 заразни болести, които са включени в програмата за задължителна имунизация - морбили, паротит, рубеола, коклюш и хепатит Б. Предложението за изменения в закона за заразните болести бе внесено от две партии от управляващата коалиция, а парламентът трябва да ги гласува до края на месеца.", "date": "2018.04.16", "title": "Протест в Словения срещу по-строг закон за ваксинациите"}
{"url": "https://www.24chasa.bg/novini/article/6817803", "text": "Рецидивист, излязъл току-що от затвора, проследява 23-годишната студентка Вероника Здравкова до каменния мост на река Янтра във Велико Търново на 28 февруари 2015 г. Чупи черепа ѝ с брадва. Удря я в лицето и по лявото рамо. Името на бруталния убиец е Илиян Здравков. Той посяга на живота на студентката, за да открадне дамската ѝ чанта, в която има портмоне с 25 лева и други лични вещи за общо 401 лв. Рецидивистът ще лежи 30 г. в затвора. Той избегна най-тежкото наказание, защото призна вината си в съда. Магистратите го осъждат да плати и по 100 000 лв. кръвнина на родителите на Вероника. Здравков няма имущество. На свобода се е издържал с кражби и грабежи. Дори и да работи в затвора до излежаването на присъдата си, няма да успее да се издължи на родителите на Вероника Надя и Трайчо Трайкови. Всеки втори убиец, осъден да плати обезщетение за душевни болки и страдания на близките на жертвата, не го плаща, показа проучване на “24 часа” по дела, приключили през последните години. В много от случаите богатите престъпници прехвърлят имуществото и парите от сметките си на роднини или подставени лица, за да избегнат отнемането им след края на делото. Частни съдебни изпълнители съветват близките на жертви на престъпления и да искат от първоинстанционния съд да налага обезпечение чрез запор или възбрана на имуществото на обвиняемия. Законът позволява и на прокурор да поиска от съда подобни мерки. Това обаче става в изключителни случаи. Обикновено до окончателното приключване на делото длъжникът има време да се разпореди с всичките си активи, за да не му бъдат взети. Много от убийците обаче са бедни и нямат никакво законно имане, на което да се иска обезпечаване. “По време на наказателно дело, което продължава 4-5 г., обвиняеми отчуждават своите имоти, автомобили, изпразват от съдържание банковите сметки. Този проблем е свързан с неефективността на законодателството в съдебното изпълнение. Законът трябва да позволява, когато някой е спечелил съдебно дело срещу друг, да може бързо и ефективно да се изпълни”, обясняват ситуацията частни съдебни изпълнители, които се занимават със събиране на обезщетения. Има и изключения. Например родители, чиито деца са били убити, получават поне минимална сума от присъдената кръвнина. Подобни са случаи на осъдени за убийство по непредпазливост. Когато пострадалият е непълнолетен или не може навреме да си наеме адвокат, който да му защити правата, прокурорът може да предяви граждански иск в негова полза пред съда. Гражданските искове могат да се разглеждат както в наказателни, така и в граждански дела. Всяко присъдено обезщетение е плод на събраните по делото доказателства за болки и страдания и на вътрешното убеждение на съдията. Обикновено гражданските съдии присъждат по-големи обезщетения, отколкото наказателните. на която магистратите осъждат убийци. Едно от рекордните присъждани обезщетения е 600 000 лв. за убийство на семейство роми. През есента на м.г. Пловдивският апелативен съд увеличи с 5 г. наказанието на Иван Николов от Пазарджик и го осъди на 30 г. зад решетките. 600 000 лв. е обезщетението за трите деца на семейството, което той закла на 5 ноември м.г. Тогава 30-годишният мъж бил сам в апартамента, в който живеел с баща си. Около 20,30 ч се надрусал. Пуснал си силно музика и грабнал кухненски нож. Тръгнал към къщите на ул. “Дунав”, в която живеят роми. Нахлул в дома на Асен и Василка Илиеви. С 14 удара с нож убил 77-годишния мъж. Налетял и на жена му, която убил с 9 прободни рани в гърба и шията. Делото обаче не е приключило, то е висящо пред Върховния касационен съд. Нито стотинка кръвнина не е получила Фани Белнейска от Лазар Колев, който бе осъден за убийството на дъщерите ѝ Росица и Христина. Мъжът трябва да плати 400 000 лв. кръвнина. Неотдавна Белнейска каза, че правата на осъдените у нас са по-големи от тези на пострадалите. - Убийците трудно плащат обезщетения. Да, аз съм първият съдия, който през 2002 г. осъди Пелов в Пловдивския окръжен съд. Спомням си, че заедно с неговия съучастник Лазар Марков съсипаха семейството на Ганчо Караиванов - съпругата избяга в САЩ... Не знам къде са децата му, не знам какво е станало и с родителите му. Те редовно идваха в съда. Повече от сигурна съм, че Пелов не е заплатил обезщетение на двете деца и на родителите на Караиванов. То беше 5000 лв. за родителите и по 6000 за децата, които останаха сираци. Делото приключи през 2002 г. Пелов бе задържан през 1999 г. По време на процеса никой от близките на Пелов не присъстваше в залата. Само последния ден, когато четох присъдата, дойде неговата майка, която е учителка по професия. Стана ясно, че брат му и баща му отказват да поддържат контакти с него. - Владимир Пелов нямаше имущество. Спомням си това от декларация за имотното му състояние по делото. Той има 2 деца, живееше на съпружески начала с жена на име Силвия. Пелов няма и откъде да има имущество. В неговия живот няма друго освен една поредица от престъпления. Спомням си, че срещу него имаше много спрени дела, включително дела за имотни измами. Но защо, аз не мога да кажа. Ако той има имущество, това вероятно са вещи и предмети от гражеби и други престъпления. Истината е, че в нашето наказателно право пострадалият има права тогава, когато обвинителният акт бъде внесен в съда. Тогава може да се предяви гражданският иск. Може да бъде конституиран и като частен обвинител и да поиска да бъдат събирани доказателства за неговите болки и страдания, ако съдът приеме за разглеждане гражданския иск. ", "date": "2018.04.16", "title": "Всеки втори убиец не плаща кръвнина на близките на жертвата"}
{"url": "https://www.24chasa.bg/novini/article/6819654", "text": "Маргарет Атууд, Салман Рушди и още над 250 писатели отправиха днес критики към Малта, че не е хвърлила светлина върху убийството на разследващата журналистка Дафне Каруана Галиция, предаде ДПА. Разследването на убийството не отговаря на стандартите за независимост, безпристрастност и ефективност, изисквани от международното право, се казва в отворено писмо на международната неправителствена организация ПЕН-клуб, предаде БТА. Писателското сдружение порица и високопоставен малтийски чиновник, отговарящ за културните събития от инициативата \"Валета - европейска столица на културата за 2018 г.\", че е поругал паметта на убитата журналистка. Според писателите Джейсън Микалеф неколкократно е писал подигравателни статуси за Каруана Галиция в социалните мрежи и е призовал за премахване на импровизирания мемориал, направен в нейна памет. Каруана Галиция бе убита от кола бомба на 16 октомври миналата година.", "date": "2018.04.16", "title": "Над 250 писатели критикуват Малта за смъртта на журналистката Дафне Галиция"}
{"url": "https://www.24chasa.bg/novini/article/6817754", "text": "България изнася камериерки, зидари и селскостопански работници в чужбина, докато бизнесът изпитва остър глад за работна ръка и за същите позиции внася арменци, украинци и молдовци. През миналата година с официалното посредничество на държавата зад граница сме изнесли нискоквалифицирани работници за хотелиерството, ресторантьорството и селското стопанство. Общо 2133 българи са започнали работа зад граница по линия на европейската мрежа за заетост ЕURES, чийто член е Агенцията по заетостта през 2017 г. Тенденциите показват, че в Испания са назначавали българи, за да берат ягоди. Обирането на малините и други меки плодове била водещата работа на българите в Португалия. Дания също е търсела предимно селскостопански работници. Готвач е водещата професия за Великобритания. 18% от българите на Острова всъщност са заети в една от сочи доклад на статистическия институт на Великобритания. Той показва, че в началото на 2014 година на Острова са живели 230 хил. българи и румънци. Към края на 2016 година броят им вече е 413 хил. 79% от тях са граждани на Румъния. Пощальони и разносвачи на пратки са водещите позиции в Германия. Там обаче са заминали и кадри за хотелиерството и ресторантьорството. На летни бригади студентите ни са назначавани във вериги за бързо хранене, почистване на офиси, селско стопанство, пощальони. По данни на КНСБ като само през миналата година са получени 2000 жалби от некоректни работодатели. Към юли миналата година 30,4 на сто от българските граждани в Германия са получавали социални помощи. Основна задача на ЕURES мрежата информиране, консултиране и предлагане на посреднически услуги на заинтересованите лица за условията на живот и труд в страните – членки на ЕС. От тази възможност са се възползвали 67 249, обясниха от Агенцията по заетостта. Общо 717 работодатели са проявили интерес към програмата. През 2017 г. на сайта са публикувани 648 оферти зa 8164 работни места. Българите, владеещи чужди езици, и ІIT специалисти са останали у нас, но работят за чужди работодатели в колцентрове, показва още анализът на АЗ. По спогодбата между правителството на Република България и правителството на Държавата Израел сме изнесли 145 строителни работници – кофражисти, арматуристи, фаянсаджии и мазачи. В същото време работодателите у нас изпитват остра нужда именно от такива кадри. Всяка година у нас се пенсионират по около 100 хиляди души, докато през 2017 г. само 54 346 младежи са завършили средно образование. 45% от фирмите планират да назначат нови работници, а 29% посочват че има такава вероятност. Според данните, изнесени от Комисията по труда, социалната и демографската политика на Народното събрание, на мястото на всеки 100 души, напуснали пазара на труда, идват едва 63 нови работници. Според асоциацията на работо-мадателите в България в момента у нас безработните не представляват някакъв резерв на пазара на труда, като повечето от тях са без квалификация. Самата безработица е вече под 6%. Според бизнеса и за всички икономически дейности, от пастири, камериерки и берачи на плодове и зеленчуци през заварчици, стругари, медицински сестри и шофьори до машинни и електроинженери и IT специалисти. Затова държавата предприе редица мерки за облекчаване на вноса на ръботна ръка от трети страни. Общо 3275 чужденци от трети държави са дошли като сезонни работници за хотелите и селското стопанство у нас през миналата година. От тях 2711 са украинци, 137 са граждани на Молдова, като следват руснаци, турци и арменци. Внесли сме си и 3-ма индийци и двама тайландци. Сини карти пък са получили 155 чужди висококвалифицирани работници. Преобладават руснаци, индийци, китайци и македонци, които са дошли като IT специалисти, инженери и мениджъри. На чужди фирми, които откриват клонове у нас, разчита основно държавата, за да върне българите, отишли да учат и работят навън. Всяка година се организират кариерни форуми, като резултатът е, че 30-ина души годишно се връщат в страната. Целта на събитията е българите, които учат или работят в чужбина, да се информират за предложения за работа на чужди компании у нас. На тях се канят местни компании, които имат бизнес в България. Освен това там има шефове и на световни комуникационни и IT компании. Българските фирми също могат да участват, за да намерят квалифицирана работна ръка. Първият за тази година кариерен форум беше в Австрия. Посетиха го над 150 българи. Само преди дни се организира подобен форум и в Лондон. Над 250 специалисти от разнообразни сфери – икономисти, HR експерти, бизнес консултанти, физици, юристи, инженери и т.н. бяха там. След малко повече от месец Българският кариерен форум ще се проведе и в Германия. Датата е 21 април, а мястото - Българският културен институт в Берлин. По данни на организаторите в германската столица и прилежащата ѝ провинция Бранденбург живеят над 33 000 българи, близо 2000 от които са студенти. Подобна е статистиката и в Лондон. През годините събитията под щампата на Българския кариерен форум в Лондон, Единбург и Франкфурт са били посещавани от над 2000 студенти и млади професионалисти. В кампанията са участвали и над 100 работодатели, базирани у нас. Според статистиката, форумът помага ежегодно на минимум 30 души да започнат работа или стаж обратно в страната. Продавачи, счетоводители и техници ще са най-търсените кадри у нас до август. Това показват междинните резултати от изследването за потребностите на трудовия пазар на Агенцията по заетостта. Традиционно ще се търсят и монтьори, заварчици, строители, готвачи и сервитьори. Почти половината от работодателите искат от подчинените си да са отговорни и да работят добре в екип. Бизнесът иска хора с езици и добри компютърни умения. 60% от фирмите заявиха, че през следващите 6 месеца ще имат нужда от нов персонал. Потребности от специалисти с висше образование са заявени предимно в направленията икономика, администрация и управление, машинно инженерство, информатика и комуникации, електроинженерство и автоматика. Най-търсените специалисти пък със средно образование са в областите стопанско управление, администрация, производство, строителство и преработка. Кадри със средно образование търсят в областта на хотелиерството, ресторантьорството и кетъринга, заявиха 11% от участвалите работодатели, а с висше в областта на туризма – 140 работодатели (4%). Проучването за нуждите на работодателите по региони се прави два пъти годишно с анкети до фирмите. Идеята е, че ако работодателите в София имат нужда от инженери, бюрото по труда ще обучава приоритетно хора за тази професия.", "date": "2018.04.16", "title": "Българите - в Европа, а у нас внасят работници от Украйна и Армения"}
{"url": "https://www.24chasa.bg/novini/article/6819684", "text": "Основната опозиционна Народнорепубликанска партия провежда протестни седящи стачки срещу намеренията на правителството да продължи за седми път извънредното положение, въведено в Турция след неуспешния опит за държавен преврат. Стачките се организират по едно и също време в различните провинции на страната, съобщиха от пресцентъра на НРП. Близки до опозицията синдикални организации подкрепят протестните инициативи по места, предава БТА. Основният лозунг, под който се провеждат, е: \"Искаме демокрация, а не извънредно положение\". Изготвен е и общ текст на обръщение към обществеността, което се огласява на протестните стачки едновременно по места. \"През изминалите 21 месеца от въвеждането на извънредното положение то се използва като инструмент за потъпкване на човешките права, на свободата на словото и мисълта, както и недопускане на никакви протестни инициативи от страна на всички слоеве от населението\",се посочва в него. Настоява се за незабавното премахване на извънредното положение в страната. Много симпатизанти на опозицията участваха в седящата стачка в Гювенпарк в столицата Анкара, информира телевизионният канал НТВ. Депутати от НРП, кметове от 25 общини също се присъединиха към проявата. Голяма група граждани участваха в протест на площад \"Таксим\" в Истанбул. Но полицията не разреши провеждането на стачка. Тогава групата се събра пред френското консулство на булевард \"Истиклял\". Председателката на областната организация на НРП в Истанбул Джанан Кафтанджъоглу прочете обръщението на НРП. Около един час продължи седящата стачка. През това време полицейси екипи и коли, разпръскващи сълзотворен газ, бяха обградили площад \"Таксим\". Стачката завърши без инциденти. По инициатива на НРП на 23 април и 1 май са насрочени нови седящи стачки срещу продължаването на извънредното положение.", "date": "2018.04.16", "title": "Основната опозиция в Турция стачкува и иска отмяна на извънредното положение"}
{"url": "https://www.24chasa.bg/novini/article/6819693", "text": "Българите трябва да са абсолютно спокойни за своята сигурност. Това каза ген. Андрей Боцев, началник на отбраната, цитиран от \"Фокус“. „Разполагаме с добре подготвени офицери, сержанти и войници. Проблемът е във въоражението и техниката. Ако бъде изпълняван приетият план до 2024г. - бюджетът да достигне 2% от БВП, ще започнем да излизаме от това състояние. Българите трябва да са абсолютно спокойни за своята сигурност. Българската армия не веднъж е доказвала, че е достоен защитник на отечеството си“, заяви генерал Андрей Боцев. Той съобщи, че има изготвен доклад, в който са записани всички мерки, които трябва да бъдат взети за подобряване на отбранителната способност и състоянието на българската армия. На предстоящия Консултативен съвет за национална сигурност докладът ще бъде представен.", "date": "2018.04.16", "title": "Ген. Андрей Боцев: Българите трябва да са абсолютно спокойни за своята сигурност"}
{"url": "https://www.24chasa.bg/novini/article/6819698", "text": "Бившият президент на Румъния и един от лидерите на молдовската юнионистка Партия на националното единство (ПНЕ) (привърженици на присъединяването на Молдова към Румъния – бел. EA Daily ) Траян Бъсеску заяви, че в случай на обединение, източната граница на новата държава трябва да минава по линията на Днестър, пише руското електронно издание EurAsia Daily. „Съдбата на Приднестровието, основната част от което, с изключение на няколко населени места, е разположена на левия бряг, трябва да бъде решена от Украйна, Русия и Румъния чрез преговори“, смята Бъсеску. Почетният председател на ПНЕ уточни, че Букурещ „не трябва да допуска същите грешки, каквито е допуснала по времето на Втората световна война и да присъединява територии на другия бряг“, предаде \"Фокус\". „За последните 30 години Кишинев така и не успя да обезопаси молдовските граници. Този проблем може да бъде решен само със съединение с Румъния и, съответно, влизане в състава на НАТО“, подчерта бившият румънски президент. EA Daily припомня, че по-рано, на тържествено заседание в Букурещ по случай стогодишнината от „Дня унирии“ (присъединяването на Бесарабия към Румъния на 25 март 1918 година), сенатът е призовал ръководството на Молдова да направи унионизма национална идея. Редица молдовски населени места са подписали символическа Декларация за обединение, а последователите на тази идея са провели седемхиляден митинг в Кишинев на същия ден. Президентът на Молдова Игор Додон обвини членовете на правителството, пише руското електронно издание, които поддържат и позволяват разпространяването на унионизма, в противодържавна дейност и обеща, че след победата на парламентарните избори ще забрани това течение законодателно. EA Daily припомня още, че през 2017 година с Указ на държавния глава Траян Бъсеску е лишен от молдовско гражданство. Той и неговата съпруга получават поданство през ноември 2016 година по Указ на предшественика на Додон, президента на републиката Николай Тимофти.", "date": "2018.04.16", "title": "Привържениците на обединението на Молдова и Румъния са готови да се откажат от Приднестровието"}
{"url": "https://www.24chasa.bg/novini/article/6819510", "text": "На 16 април десетки близки, колеги и граждани се сбогуваха с 31-годишната Станислава Петкова, съобщиха от Областната администрация на Сливен. Младата жена от Сливен е една от шестте жертви на тежката катастрофа с автобус, която стана преди дни на автомагистрала \"Тракия\". Поклонението се състоя в катедралния храм \"Св.Димитър\". Съболезнования от името на областния управител Чавдар Божурски и служителите в администрацията поднесе на семейството и близките зам.областният управител Камен Костов. Паметта на Станислава Петкова почетоха още кметът Стефан Радев и заместниците му, председателят на общинския съвет Димитър Митев.", "date": "2018.04.16", "title": "Сливен се прости с учителката Станислава, загинала в катастрофата на \"Тракия\""}
{"url": "https://www.24chasa.bg/novini/article/6819294", "text": "Трима души пострадаха при катастрофа между такси и маршрутка в столичния ж.к. „Овча купел”, съобщи МВР. Инцидентът е станал около 15.30 ч. на кръстовището на бул. „Президент Линкълн” и улица „Монтевидео”. По първоначални данни виновен за инцидента е бил таксиметровият шофьор, който не успял да спре и ударил отзад маршрутката. Всички пострадали са от нея, а шофьорът на жълтата кола е бил сам. На място много бързо са пристигнали 2 линейки. Едната откарала 22-годишен мъж в \"Пирогов\". Оказало се, че е с комоцио и ще остане за наблюдение. Във ВМА пък били закарани жена на 63 години с нараняване на гръбначния стълб и мъж на около 30 г. с фрактура на предмишница. И двамата са хоспитализирани, казаха за \"24 часа\" от Центъра за спешна медицинска помощ в София. ", "date": "2018.04.16", "title": "Трима пострадаха при катастрофа на такси с маршрутка в София (Обновена)"}
{"url": "https://www.24chasa.bg/novini/article/6819519", "text": "Сърбия няма намерение да променя позицията си по отношение на Русия и да се присъединява към антируските санкции, въпреки натиска от Запада, заяви днес сръбският външен министър Ивица Дачич след среща с външния министър на Сан Марино Никола Ренци, предаде ТАСС. \"Очаквам Брюксел да продължи да настоява, че трябва много преди присъединяването към ЕС напълно да съгласуваме с тях външната си политика. Ние сами сме си виновни, защото така ги научихме, като още в началото съгласувахме над 90 процента от нашите актове. Но тогава беше друга ситуация, нямаше я кризата в Украйна. Сега този процент на съгласуваност се понижи и затова постоянно ни се оказва натиск да се присъединим към мерките срещу Русия и други страни\", каза Дачич. Сръбският министър подчерта, че Белград не може да се държи с приятелите си по този начин и това противоречи на държавните му интереси. Той добави, че Сърбия не може да иска помощта на Русия по въпроса за Косово, а от друга страна, да се присъединява към санкциите срещу нея, предаде БТА. \"Това няма да е нито морално, нито политически честно\", заяви Дачич.", "date": "2018.04.16", "title": "Дачич: Сърбия няма да измени отношението си към Русия"}
{"url": "https://www.24chasa.bg/novini/article/6819447", "text": "61-годишната Минка Д. е жената, полетяла от 18-етажен блок в Бургас.  Хора, които били наблизо, чули шума от строполеното тяло и позвънили на тел. 112. По-късно Минка е била разпозната от близки. Тя живеела в съседен блок. Все още не са ясни причините за самоубисйтвото.", "date": "2018.04.16", "title": "61-годишна е жената, полетяла от 7-я етаж в Бургас"}
{"url": "https://www.24chasa.bg/novini/article/6819467", "text": "Току що районният съд в Поморие пусна на свобода 26-годишния Христос Янулис, шурей на Митьо Очите, без да му налага никаква мярка за неотклонение. Магистратите обаче наложиха \"постоянен арест\" на втория задържан - 23-годишния Богдан Рупанов. Двамата с Янулис са обвинени в принуда на 19-годишен ученик от Поморие.  В съда те  отрекоха да са заплашвали или измъчвали 19-годишния  Георги Т. Според обвинението обаче, на 12 април те съблекли Георги чисто гол в таванско помещение и го снимали на колене, със свински опашки на ръцете. Наказателната акция била заради съмнения, че ученикът изпял на полицията Богдан и Христос, твърдейки, че пласират дрога.", "date": "2018.04.16", "title": "Обрат! Шуреят на Митьо Очите на свобода, без мярка за неотклонение"}
{"url": "https://www.24chasa.bg/novini/article/6819471", "text": "Сателитни снимки показват реалните поражения от въздушните удари, нанесени от САЩ, Великобритания и Франция върху складове и лаборатории за химическо оръжие в Сирия, предаде \"Гардиън\". Според Пентагона основни мишени на нападението са били сгради, участвали в изследването, разработването и внедряването на химическо оръжие, като основна цел беше изследователският център „Барзах” край Дамаск.  \"76 ракети попаднаха пряко над изследователския център. С този удар върнахме сирийските химически войски с години назад\", смятат от Пентагона. Други две мишени на въздушните удари са складът и бункерът за химическо оръжие \"Хим Шиншар\" до град Хоумс. Общо 22 ракети на САЩ, Великобритания и Франция са попаднали в района, в който се намират. \"Складът \"Шиншар\" е основното място в Сирия за производство на сарин и прекурсори\", обясни председателят на американските щабове ген. Джоузеф Дънфорд. Съоръжението е бивша база за ракети, разположена на около 15 мили западно от Хоумс. Смята се, че там сирийският режим съхранява запаси от прекурсори на химически оръжия, които могат да се използват за производство на блистерни агенти, като например синаперен газ или нервни агенти. Сирия осъди атаката като \"явно нарушение на международното право\", според официалната информационна агенция САНА на Сирия.", "date": "2018.04.16", "title": "Вижте пораженията по базите в Сирия след въздушните удари (Снимки)"}
{"url": "https://www.24chasa.bg/novini/article/6819501", "text": "Турският външен министър Мевлют Чавушоглу обвини гръцкия министър на отбраната, че засилва напрежението в Егейско море, по повод на случай, при който е бил забит гръцки флаг на спорен остров край Турция, предаде Асошиейтед прес. Чавушоглу коментира темата в отговор на журналистически въпрос по време на пресконференция в Анкара с генералния секретар на НАТО Йенс Столтенберг. Известният с прямотата си гръцки министър на отбраната Панос Каменос е лидер на по-малкия коалиционен партньор - партията Независими гърци - в правителството на лявата СИРИЗА. Наскоро той описа Турция като \"враг, който продължава да ни провокира\", предава БТА. \"Неговото перчене не бива да стига ниво, при което да навреди на отношенията между двете държави\", предупреди Чавушоглу. Турският премиер Бинали Йълдъръм съобщи по-рано днес, че турската брегова охрана е премахнала гръцкото знаме от острова край турския егейски курорт Дидим. Той предупреди Гърция да се въздържа от \"провокации\" и оприличи случая на този от 1996 г., когато двете съюзнички от НАТО почти стигнаха до война заради двойката ненаселени скалисти островчета Имия (на турски Кардак), за които претендират както Гърция, така и Турция.", "date": "2018.04.16", "title": "Чавушоглу: Гръцкият министър на отбраната засилва напрежението в Егейско море"}
{"url": "https://www.24chasa.bg/novini/article/6819529", "text": "Техеран не споделя едни и същи ценности с Европейския съюз по отношение на човешките права, заяви говорителят на иранското външно министерство Бахрам Гасеми, цитиран от Франс прес. Иран и европейските държави имат различни гледни точки, като това отчасти се дължи и на разликата в ценностите между Ислямската република и ЕС, особено относно човешките права, заяви той. Гасеми обаче също така добави, че Иран желае диалог с ЕС, който да не е едностранен и да се осъществява в по-позитивна и по-конструктивна атмосфера, предаде БТА. Изказването е реакция на продължаването с още една година на санкциите на ЕС срещу 82-ма иранци, наложени заради \"сериозни нарушения на човешките права\". Ограничителните мерки, в сила от 2011 г., засягат висши ирански военни, съдии, прокурори, полицаи, разузнавачи, директори на затвори. На тях им е забранено да влизат на територията на ЕС, а авоарите им в ЕС се замразяват. Страните членки също така се задължават да не продават на Иран оборудване, което може да бъде използвано за репресивни цели и за контрол върху комуникациите. Санкциите бяха наложени в знак на протест срещу потушаването на протестите против спорното преизбиране на президента Махмуд Ахмадинеджад през 2009 г., по време на които имаше десетки смъртни случаи и хиляди арестувани.", "date": "2018.04.16", "title": "Иран: Не споделяме едни и същи ценности с ЕС по отношение на човешките права"}
{"url": "https://www.24chasa.bg/novini/article/6819535", "text": "Индия планира да осъществи до края на годината още 9 космически старта, включително и един към Луната, съобщава ТАСС. Агенцията цитира съобщение за медиите, направено от Индийската организация за космически изследвания. През настоящата година Индия вече осъществи три изстрелвания. В орбита бяха изведени спътникът за дистанционно сондиране на Земята Cartosat-2F, телекомуникационният спътник GDAT-GA и навигационният спътник IRNSS-1I. От индийското космическо ведомство изтъкват, че средно всеки месец страната осъществява по един космически старт, предаде БТА. Заплануваните следващи изстрелвания ще бъдат извършени с помощта на индийските ракети-носители GSLV, а също така и с помощта на френския носител \"Ариана\". Най-важната индийска мисия за тази година ще бъде стартът към Луната на автоматичната експедиция \"Чандраян-2\". В нея са включени орбитален апарат и спускаем модул, който ще достави на нашия естествен спътник първия индийски луноход.", "date": "2018.04.16", "title": "Индия планира до края на годината да осъществи 9 космически старта"}
{"url": "https://www.24chasa.bg/novini/article/6819537", "text": "Десетки души са ранени в арменската столица Ереван в сблъсъци между полицията и демонстранти, които протестират срещу задържането на власт на бившия президент Серж Саркисян, който бе предложен за премиер, предаде Франс прес. Протестиращите преминаха в шествие в центъра на града по призива на опозиционния лидер Никол Пашинян и се насочиха към парламента, блокирайки основните улици. Полицията разположи ограждения в близост до парламента, които демонстрантите се опитаха да преминат. Тогава полицаите използваха шумови гранати, предаде БТА. Общо 46 души, сред които Пашинян и шестима полицаи, са потърсили медицинска помощ за рани от телените ограждения и осколки от гранатите, съобщи здравното министерство. \"Ние сме мирни хора. Целта ни е да попречим, без прибягване към насилие, на Серж Саркисян да ръководи страната трети пореден път\", заяви по-рано днес Пашинян, а до него демонстранти скандираха \"Армения без Серж!\" Управляващата Републиканска партия на Армения днес официално издигна кандидатурата на 63-годишния Серж Саркисян за премиер. Гласуването в парламента, с което Саркисян най-вероятно ще бъде избран на ключовия пост в бившата съветска република, се очаква утре. \"Народът направи избора си на парламентарните избори, като гласува за Републиканската партия на Армения. Право на държащата мнозинство партия е да избере премиера\", заяви говорителят на управляващата партия и заместник-председател на парламента Едуард Шармазанов. \"Никой няма да ни спре да гласуваме утре за нашия кандидат Серж Саркисян\", увери той.", "date": "2018.04.16", "title": "Десетки ранени при протести в Ереван"}
{"url": "https://www.24chasa.bg/novini/article/6819567", "text": "Турският президент Реджеп Тайип Ердоган се срещна днес в Анкара с генералния секретар на НАТО Йенс Столтенберг, съобщи източник от турското президентство, цитиран от ТАСС. Срещата се състоя при закрити врата и продължи над два часа. По-рано днес Столтенберг се срещна с турския външен министър Мевлют Чавушоглу и с турския министър на отбраната Нуреттин Джаникли. Основна тема по време на разговорите е е била подготовката за срещата на върха на НАТО, планирана да се състои на 11 и 12 юли в Брюксел, предаде БТА. Столтенберг днес даде интервюта за редица турски телевизии. Пред журналистите Столтенберг неведнъж изтъкна важната роля, която Турция има в състава на НАТО. Столтенберг също така отново посочи, че решението на Анкара да купи от Русия зенитно-ракетни системи С-400 представлява \"самостоятелно решение\" на Турция.", "date": "2018.04.16", "title": "Ердоган се срещна със Столтенберг в Анкара"}
{"url": "https://www.24chasa.bg/novini/article/6819582", "text": "В столичния квартал „Факултета” живее 43-годишният Янко Янков – новият собственик на камиона, който обаче не го е пререгистрирал. Той разказа пред  , че е получил 200 лева, за да отиде в Габрово и да сключи сделката. Янко е лежал в затвора за кражби. По документи е притежател на камиона, заловен с мигранти в Александропулис. „Нито книжка имам, нито камион, нито кола мога да карам”, призна той. Пред съда ще застане обаче не той, а предишните собственици на камиона, защото Янко не е сменил собствеността в КАТ, въпреки че те са спазили всички изисквания на закона. „Прехвърлихме го нотариално, издадохме фактура” ,обясни Стефан Николов. Янко твърди, че непознати мъже дошли в махалата и му обещали 400 лева, за да използват личните му данни за покупката.", "date": "2018.04.16", "title": "Собственикът на камиона, заради който баща и син могат да лежат в Гърция: Нито имам книжка, нито камион"}
{"url": "https://www.24chasa.bg/novini/article/6819592", "text": "Националната агенция за приходите започна важна реформа, която по думите на финансовия министър Владислав Горанов ще намали изкушeнията и непозволеното сприятеляване на данъчните и ревизорите с тези, които проверяват. “Планираме цялостен анализ и преглед на дейността на основните си функции - обслужване, събиране, контрол”, съобщиха официално от НАП. От 1 май звено “Оперативни проверки” ще бъде закрито. Договорите на 250 човека, които работят в него, ще бъдат прекратени. Функциите на това звено, създадено през 2000 година, за да проверява на място търговски обекти и офиси дали се спазва данъчното законодателство, ще бъдат поети от други отдели. Решението на ръководството предизвика недоволство на служители ( “Функцията на оперативните проверки се закрива като структура и част от дейността ѝ ще премине във “Фискален контрол”. Всеки служител ще може да кандидатства с конкурс, ако отговаря на условията на приходната администрация. Съкращения в щата на НАП няма да има Това обясни Горанов по повод закриването на звено “Оперативни проверки”. “Не виждам драматизъм, това е едно управленско решение на ръководството на НАП, което подкрепям. Голяма част от служителите, които работят основателно се притесняват за своето бъдеще, защото не са постъпили в НАП чрез конкурси, които се провеждат в момента. От друга страна обаче, конкурсът е шанс за всеки да покажат нивото си. Числеността във “Фискален контрол” ще бъде увеличена, за да се поемат изцяло оперативните проверки Стратегията за преструктуриране не е измислена на 4 април. ( “Този дебат с колегите от НАП се води повече от година, примери като този от 4 април не са новини. Тези действия на агенцията целят единствено да защитят малкия и средния бизнес, говорим за около 3% от служителите на НАП и това не трябва да се драматизира”, заяви финансовият министър. Няколко са били решаващите причини за вземането на това решение, научи “24 часа” от високопоставени източници в приходната агенция. Те са били изтъкнати и на лична среща в понеделник между ръководството на НАП, с шефове на териториалните звена. Първата от тях е физическият контакт с проверяваните. “Характерът на работата на тези звена е такъв, че при тях има пряк контакт между проверяваните и инспекторите. Звената “Оперативен контрол” са единствените между всички останали в агенцията, при които това няма как да бъде избегнато. Всеки такъв контакт обаче създава условия за корупция, за опрощаване на наказания, много често безвъзмездно, а в някои случаи - заплатено, или дори за неумишлени пропуски при проверката, които няма как да бъдат установени и контролирани”, споделиха с “24 часа” участници в разговорите. Втората причина за решението на екипа на Галя Димитрова е децентрализацията на тази структура по замисъл, което прави трудно въвеждането на общи правила, унифицирани критерии за оценка, както за самите проверки, така и за контрол над контролиращите. Освен това, особено в малките населени места, случаите на колаборация на данъчни с местния бизнес били на недопустимо близко ниво. Идеята е да се намали корупционният риск с въвеждането на нов начин на извършване на оперативните проверки. И в момента НАП е администрацията, която предлага най-много електронни услуги, а 90% от дейностите за граждани и фирми са напълно електронизирани. Третата причина за закриването на звеното е относителната му малобройност, което не давало достатъчно добри възможности за ротация на служителите, за сформиране на екипи в последния момент, които да нямат възможност да се сработят по непозволен начин помежду си. Опитът в работата с останалите звена в НАП показал, че най-малко на брой са случаите на корупция и злоупотреби със служебно положение в онези звена, в които ротациите са чести, а екипите са различни при почти всяка от тях. Ниска в сравнение с останалите звена се оказала и ефективността от работата на оперативните контрольори. Колегите им от “Фискален контрол” например, които следят движението на високорискови стоки, са показали 4-5 пъти по-висока продуктивност, която се мери обективно в броя и размера на разкритите нарушения и ефективно събраните приходи за бюджета. “Ние, като редови служители, не сме ръководили работата на отдел “Оперативни проверки” и не сме имали нито възможност, нито отговорност за контрол на работата на колегите ни. Затова считаме, че е недопустимо да поемаме чужда вина и категорично отказваме да поемем отговорност за чужди действия и да бъдем изкупителните жертви, за да може висшето ръководство на НАП да запази постовете си.” Това са написали в отворено писмо предупредените за съкращение служители. В понеделник те организираха шествие до централата на НАП с настояване за лична среща с изпълнителния директор на НАП Галя Димитрова. Писмото е изпратено и до премиера Бойко Борисов, и до финансовия министър Владислав Горанов. “Отвореното писмо е в аргумент на промяната. Самият факт, че определени служители изваждат тези теми в отворено писмо, когато е заплашена тяхната служба, а не по време на изпълнението на служебните им задължения, говори, че има процеси, които не трябва да бъдат толерирани”, коментирафинансовият министър Горанов. Служителите от оперативен контрол настояват да се запазят функциите на отдела и работните места в него, но под ново ръководство и нова организация на работа, при която навреме да се идентифицират случаи на корупция.", "date": "2018.04.16", "title": "Горанов: Реформата в НАП ще намали    изкушенията и непозволено сприятеляване с тези, които се проверяват (Обзор)"}
{"url": "https://www.24chasa.bg/novini/article/6819594", "text": "Шофьорът на автобуса, който се обърна на магистрала \"Тракия\", бил нелюбезен с пътниците, отказвал да спира за почивка и говорел по телефона без устройство за свободни ръце. Това разказа 18-годишно момиче от Стара Загора, пътувало на фаталния петък 13-ти и оцеляло без наранявания, цитирано от  . „Майка ми каза: пратих те за бална рокля, щяха да те върнат в ковчег”, разказва момичето. „Броих километрите, фаталният беше 30-ти. После беше касапница. Забравих всичко и рокля, и за какво съм тръгнала. Казах си: край, край, загинах и останах тук”, казва Надежда.", "date": "2018.04.16", "title": "Момиче от катастрофиралия автобус на \"Тракия\": Беше касапница (Видео)"}
{"url": "https://www.24chasa.bg/novini/article/6819615", "text": "Канадският премиер Джъстин Трюдо и френският президент Еманюел Макрон изтъкнаха на среща в Париж сходствата в позициите си, особено по Всеобхватното икономическо и търговско споразумение (СЕТА) между ЕС и Канада, което според тях вече дава резултати, предаде Франс прес. Това е първото официално посещение на Трюдо във френската столица. Франция ще подкрепя Канада в перспективата на срещата на върха на Г-7 на 8 и 9 юни в Квебек, заяви Макрон. Той малко преди това ще посети Отава и Квебек, предаде БТА. \"Споделяме амбициозна визия на френско-канадските отношения\", заяви Трюдо. Двамата лидери похвалиха положителното според тях въздействие на споразумението СЕТА. Спорното споразумение, което френските земеделци обвиняват в дъмпинг, влезе временно в сила на 21 септември м.г., тъй като още не е одобрено от 43-те национални (а в случая на Белгия и регионални) събрания на ЕС. \"СЕТА е нов стандарт за всички търговски споразумения, които ще се сключват в бъдеще\", заяви Трюдо. \"Всяко споразумение може да бъде подобрено и ще бъде подобрено с течение на годините. Ако Европа не подпише търговско споразумение с Канада, с коя страна би искала Европа да подпише споразумение? Споделяме едни и същи приоритети, едни и същи грижи\" подчерта той. Макрон пък определи СЕТА като \"договор, който отговаря на ценностите ни\", който съвместява икономиката с екологичните, социални и санитарни въпроси. \"Виждаме вече създаване на нови работни места, виждаме възможности за вашите земеделци да продават повече сирене в Канада\", увери Трюдо, според когото СЕТА е \"модерно и прогресистко\" споразумение. Малко след като присъстваха на подписването на съвместна културна декларация за културното разнообразие и прозрачността в дигиталното пространство, Макрон и Трюдо изразиха единна позиция и за борбата срещу глобалното затопляне. Макрон похвали усилията на Канада в тази област и се ангажира с укрепване на сътрудничеството и координиран отговор не само за защита на Парижкото споразумение за климата, но и за поемане на нови инициативи. В Парижкото споразумение от 2015 г. над 190 страни се ангажираха да ограничат покачването на световната температура между 2 и 3 градуса о Целзий спрямо доиндустриалната епоха. \"Договорихме се да си сътрудничим по-интензивно в борбата с климатичните промени\", заяви Трюдо, който е остро критикуван от еколозите в страната си за подкрепата си за разширяването на нефтопровод между провинция Албърта и западното пристанище Ванкувър. След Париж Джъстин Трюдо ще посети Лондон от 17 до 20 април.", "date": "2018.04.16", "title": "Канадският премиер и Макрон похвалиха СЕТА между ЕС и Канада на среща в Париж"}
{"url": "https://www.24chasa.bg/novini/article/6819472", "text": "Хиляди малки (сини) пингвини бяха намерени мъртви по новозеландското крайбрежие през последните няколко месеца, предаде ДПА. Експертът Греъм Тейлър заяви, че макар броят на мъртвите птици да е необичаен, не става въпрос за безпрецедентно събитие. Масова смърт на пингвини се наблюдава веднъж на около 20 години - била е регистрирана също през 1998 г., предава БТА. Тейлър поясни, че смъртта на пингвините е свързана с климатични феномени - по време на размножителния им период се появили Ел Ниньо и неговите богати на хранителни вещества студени води, които допринасят за успешното размножаване. В края на пролетта обаче дошъл ред на феномена Ла Ниня, който бързо затопля водите и тласка морските течения и съдържащите се в тях хранителни вещества към дълбините. \"Няма точни данни за броя на умрелите пингвини, но се смята, че те са няколко хиляди\", отбеляза експертът. Много пингвини умират също, опитвайки се да излязат на брега, за да сменят перата си през този сезон. Ако не разполагат са достатъчно мастни запаси, тези птици не могат да оцелеят през въпросните две-три седмици. \"Те са изгладнели и за тях комбинацията от бури и лоши метеорологични условия означава, че нямат нужната енергия, за да открият храна\", допълни експертката Джулия Греъм.", "date": "2018.04.16", "title": "Хиляди пингвини са намерени мъртви по новозеландското крайбрежие"}
{"url": "https://www.24chasa.bg/novini/article/6819459", "text": "Изцяло споделям заявеното днес от главния прокурор Сотир Цацаров. Така правосъдният министър Цецка Цачева отговори на въпрос от журналисти за  цитирана от БТА. Цачева каза, че е била вече обсъждана идеята опасните затворници да бъдат отделени. По думите й има какво да се направи в системата за изпълнение на наказанията и по отношение на внасянето на вещи от близки на затворници и по отношение на организацията. Министърът отбеляза, че има предвидени средства по Норвежкия финансов механизъм за нов затвор, който да бъде в района на Кремиковци и който да бъде модерно съоръжен с надзорно-охранителна техника, защото \"само личният състав не е в състояние надлежно да охранява сграда\". Цачева допълни, че подписването на договора за изграждане на затвора се очаква да бъде подписан средата на това лято.", "date": "2018.04.16", "title": "Цачева: Споделям заявеното от Цацаров за отделянето на най-опасните затворници в друг затвор"}
{"url": "https://www.24chasa.bg/novini/article/6819454", "text": "Турските сили за сигурност са задържали днес над 1000 мигранти, които са опитали по нелегален път да навлязат в Турция или да напуснат територията на страната, предаде Анадолската агенция, като се позовава на източник от силите за сигурност. В изявление на генералния щаб на турската армия се казва, че силите за сигурност днес са задържали 938 души, опитали да преминат в Турция от Сирия, предаде БТА. 38 мигранти са били заловени при опити да преминат от Турция в Гърция и България. Друг мигрант е бил задържан, докато опитвал да навлезе в Турция от Гърция. Турските сили за сигурност днес са задържали 37 мигранти от Африка без документи, след като спрели за проверка микробус в окръг Измир. В югоизточния окръг Битлис днес са били заловени и девет нелегални мигранти от Афганистан.", "date": "2018.04.16", "title": "Задържаха 1000 нелегални мигранти в Турция"}
{"url": "https://www.24chasa.bg/novini/article/6819464", "text": "Сирийските правителствени сили са нанесли през последното денонощие поне 65 въздушни удара по контролирани от бунтовници зони в провинциите Хомс и Хама в Централна Сирия по данни на Сирийския център за наблюдение на човешките права, цитирани от ДПА. Според ръководителя на базираната във Великобритания организация силите на президента Башар Асад искат да осигурят безопасен коридор от Дамаск през Хомс до Алепо, предава БТА. По думите на военен източник, след превземането на Източна Гута режимът и неговите съюзници ще преместят военните си действия към зони в района на северния град Хомс и на южния град Дераа. Превземането на Източна Гута е най-голямата военна победа за правителството от след декември 2016 г., когато силите на Асад установиха пълен контрол върху град Алепо. Хиляди хора се събраха днес на площад \"Омаяд\" в Дамаск да отпразнуват тази победа, в навечерието на националния празник, 17 април, на който се отбелязва края на френската окупация през 1946 г. Някои от участниците развяваха сирийски знамена, други издигнаха портрети на Асад, отбелязва Франс прес.", "date": "2018.04.16", "title": "Сирия: Над 60 въздушни удара са нанесени от силите на Асад в провинциите Хомс и Хама"}
{"url": "https://www.24chasa.bg/novini/article/6819256", "text": "Три обвинения са повдигнати срещу 20-годишната Габриела Медарова, която в неделя потроши 10 коли в Пловдив, съобщиха от районната прокуратура. Първото е шофиране под влияние на алкохол. Пробата й е 1, 38 промила. Второто е, че карала надруса, а третото - че е причинила по непредпазливост значителни имуществени вреди. Медарова има само 2 г. стаж като водач. Задържана е за 72 часа.  След като причинила мелето, тя зарязала джипа си и се прибрала вкъщи.", "date": "2018.04.16", "title": "Шофьорката, помляла 10 коли в Пловдив, с три обвинения"}
{"url": "https://www.24chasa.bg/novini/article/6819305", "text": "Обирджии откраднали в Москва барокамера, в която може да е тренирал първият космонавт Юрий Гагарин, предаде ТАСС, цитирана от БТА.  Камерата за изпитания и изследвания била открадната в предприятие, в което била изпратена за експертиза. По-рано бе оповестено, че в Москва е изчезнала барокамера, в която са тренирали Юрий Гагарин и други съветски космонавти. Тя трябвало да бъде ремонтирана за Деня на космонавтиката. \"Барокамерата действително е открадната - оповести пресслужбата на московския Музей на космонавтиката. - Тя се водеше на временен отчет в музея, т.е. не му принадлежи. В момента на кражбата не била в музея - открадната е от реставрационния цех на предприятие в Строгино.\" От Музея на космонавтиката не дадоха повече подробности за инцидента, но отбелязаха, че е започнало разследване. При това бе уточнено, че съществуват няколко барокамери, в които са тренирали съветски космонавти. В предприятието в Строгино трябвало да се изясни дали във въпросната барокамера са тренирали Юрий Гагарин, Герман Титов и други членове на първия отряд на космонавтите на СССР.", "date": "2018.04.16", "title": "Барокамера, в която може да е тренирал Гагарин, бе открадната в Москва"}
{"url": "https://www.24chasa.bg/novini/article/6819286", "text": "\"Не очаквам хората да ме разберат. Съжалявам. Поднасям искрените си съболезнования. Надявам се да оздравеят хората, които са в болница. Това каза плачейки пред Софийския окръжен съд 29-годишната Цвета Таскова от Плевен, която е обвинена, че е причинила катастрофата на автомагистрала \"Тракия\" на 13 април. При нея загинаха 6 души, а 26 са в болница. Точно в 16 часа започна делото, в което ще се реши дали Цвета Таскова трябва да остане в ареста или да бъде пусната. Според прокурора Мирослав Ангелов има заключение, че автомобилът, управляван от младата жена, е бил технически изправен.  По делото се били разпитани 30 свидетели, а спътникът на Цвета Таскова - и пред съдия. Той твърдял, че тя е имала зад волана неадекватни действия. Започнала е изпреварване като е допуснала да настъпи удар между нейното рено и автобуса с пътниците. \"Това престъпление е непредпазливо, но управлението на автомобил е толкова отговорна дейност, като карането на самолет или кораб\", заключи прокурор Ангелов. Според адвоката на Таскова Георги Динев, преди да се изготви автотехническа експертиза, не може да се каже кой е виновен за катастрофата. Специална експертиза може да посочи къде е било мястото на удара. Той оспори и експертизата на колата на Цвета Таскова, казвайки, че тя е направена от вещо лице за 10 минути. Същият експерт е правил и оглед на местопрестъплението. Адвокатът също така цитира показания на свидетели, някои от тях казват, че не са чули удар. Други пък си спомнят, че автобусът е започнал да се клати наляво и надясно. В залата бяха и родителите на Цвета. Стана ясно, че баща й, който в момента е пенсионер, е обучавал авиатори, а майка й е подготвяла медицински кадри. Тя също се разплака и изрази съболезнования на роднините на жертвите. Тези сведения бяха съобщени от защитника на младата жена. До преди седмица тя е работила в Пампорово, а сега планирала летния сезон да се труди в Гърция.  Таскова е с висше образование, като нейният професионален път е свързан със сферата на туризма. Самата тя се представи пред съда като безработна. Според защитника й, 6 години не е имала никакви наказания като шофьор. Прокурорът пък представи свидетелство за съдимост, от което се вижда, че през 2016 г. младата жена е хващана да шофира след употреба на алкохол. В нейна подкрепа адвокатът й показа медицинско заключение, че тя страда от астма.  Съдът ще обяви своето решение в 17:45 часа.", "date": "2018.04.16", "title": "Шофьорката, обвинена за мелето на \"Тракия\": Не очаквам да ме разберат. Съжалявам"}
{"url": "https://www.24chasa.bg/novini/article/6819271", "text": "Федералният окръг Колумбия призна българския като чужд език в дипломите за средно образование, съобщиха от пресцентъра на МВнР. Департаментът по образование на Федералния окръг Колумбия във Вашингтон е взел решение да включи езиковия тест по български език в програмата за двуезичност \"Seal ofа Biliteracy\". Изпитът за придобиване на сертификат ще следва езиковия тест по български език на Департамента за езиково обучение (ДЕО-ИЧС) при Софийския университет \"Свети Климент Охридски\". След успешно полагане на изпит по български в дипломите на зрелостниците ще пише, че освен английски, владеят и български на най-високо ниво. В резултат на предприетите действия от дипломатическата ни мисията в столицата българският език беше признат за чужд от образователните институции в САЩ по-рано този месец и в щатите Мериленд и Вирджиния. Българското посолство във Вашингтон ще продължи усилията си за включване на българския език в програмата за двуезичност и в други щати, отбелязват от МВнР.                                                                                                                                                                                                                                                                                                                       ", "date": "2018.04.16", "title": "Колумбия призна българския като чужд език в дипломите за средно образование"}
{"url": "https://www.24chasa.bg/novini/article/6819371", "text": "Израел и днес запази официално мълчание за предполагаемото си участие във въздушния удар срещу сирийска база на 9 април, въпреки че според израелски военен източник, цитиран от \"Ню Йорк таймс\", Израел е нанесъл удара, предаде Ройтерс. Израел, който често е нанасял удари по военни обекти в съседна Сирия по време на гражданската война, нито потвърди, нито отрече да е отговорен за атаката. Израелски представители обаче заявиха, че военновъздушната база в Тияс се използва от военни от Иран и че Израел няма да приеме иранско присъствие в Сирия, предаде БТА. \"(Ударът в Тияс) беше първият случай, когато атакувахме живи ирански мишени - и съоръжения, и хора\", каза анонимен израелски военен, цитиран в материал на Томас Фридман, публикуван вчера в \"Ню Йорк таймс\". Седемте убити иранци са били членове на силите Ал Кудс от корпуса на Гвардейците на иранската революция, отговарящи за операциите в чужбина, и един от тях е бил командир на дроновете. Говорителка на израелската армия днес отказа коментар, посочва Ройтерс. Ммакар да признава нанасянето на десетки удари в Сирия срещу предполагаеми складове с иранско оръжие, предоставено на ливанските бойци от Хизбула, Израел обикновено не коментира конкретни мисии. Въпреки твърдението на анонимния израелски военен пред \"Ню Йорк таймс\", че убийството на иранци в Тияс е безпрецедентно за израелските мисии в Сирия, въздушен удар през 2015 г., за който Хизбула обвини Израел, уби ирански генерал заедно с няколко бойци на ливанската организация, напомня Ройтерс.", "date": "2018.04.16", "title": "Израелски военен източник: Израел e нанесъл удара срещу Сирия на 9 април"}
{"url": "https://www.24chasa.bg/novini/article/6819373", "text": "29-годишен мъж е блъснал с автомобила си млада жена на пешеходна пътека. Това съобщи за  „Фокус“ говорителят на ОДМВР-Пловдив. Сигнал за случая е подаден в 14.10 ч. Инцидентът е станал на бул. „Христо Ботев“. Пешеходката е на 21 години и е откарана в болница за преглед. Шофьорът на колата е тестван и е установено, че няма наличие на алкохол в кръвта му.", "date": "2018.04.16", "title": "Блъснаха 21-годишна на пешеходна пътека в Пловдив"}
{"url": "https://www.24chasa.bg/novini/article/6819374", "text": "Функцията на административните проверки се закрива като структура и част от дейността й ще премине във \"Фискален контрол\". Всеки служител, който загуби работата си, ще може да кандидатства с конкурс, ако отговаря на условията на приходната администрация. Съкращения в щата на НАП няма да има. Това обясни финансовият министър Владислав Горанов по повод закриването на звено \"Оперативни проверки\" от 1 май. Аз не виждам никакъв драматизъм, това е едно управленско решение от страна на ръководството на НАП, което аз подкрепям, защото голяма чсаст от служителите, които в момента работят, които основателно се притесняват за своето бъдеще, не са постъпили в НАП през конкурсите, които ще бъдат организирани в момента. Това ще бъде един шанс за тях да покажат нивото си. Числеността във \"Фискален контрол\" ще бъде увеличена със 256 бройки, колкото са съкратените, уточни Горанов. Той допълни, че единствено по този начин ще бъдат засегнати другите функции на НАП. Стратегията за преструктуриране не е измислена на 4 април, а той е поводът за това. Причините се коренят много преди това. \"Този дебат с колегите от НАП се води повече от година, примери като този от 4 април не са новини. Имахме поводи многократно да смятаме, че някои от хората в \"Оперативни проверки\", заради самия начин на организация на работа, защото са териториално установени, вътрешнопроцесни неща в НАП, които сега ще се подобрят, примерно да няма едни и същи фиксирани екипи, които да се сраснат с терена и да се сприятелият с обектите на контрол и да се изкушат взаимоотношенията им да прераснат в друг тип. Това ще бъде организирано така, че да се случва това доста по-трудно. Тези действия на НАП целят единствено да защитят малкия и средния бизнес, говорим за около 3% от служителите на НАП и това не трябва да се драматизира\", заяви финансовият министър.", "date": "2018.04.16", "title": "Горанов: Няма съкращения в НАП, само преструктуриране"}
{"url": "https://www.24chasa.bg/novini/article/6819376", "text": "Словашкият вътрешен министър Томаш Друкер каза днес, че подава оставка след само три седмици на поста заради масовите протести с искания да уволни шефа на полицията, предаде Ройтерс. В цялата страна продължават протестите, започнали след убийството през февруари на младия разследващ журналист Ян Куциак, който се фокусираше върху корупцията в политическите и бизнес средите, предаде БТА. Демонстрациите - най-мощните в Словакия от десетилетия, вече доведоха до оставката на дългогодишния премиер Роберт Фицо и на бившия вътрешен министър и негов приближен Роберт Калиняк. Сега протестиращите настояват и за уволнението на шефа на полицията Тибор Гашпар, но Друкер каза, че не вижда основание за това. \"Реших да напусна, защото не мога да успокоя ситуацията, а поляризацията (в обществото) се запазва. Не мисля, че премахването на Гашпар ще я успокои\", каза Друкер пред репортери в Братислава. Според протестиращите отстраняването на Гашпар ще бъде гаранция, че убийството на Куцияк ще бъде разследвано щателно. Някои от репортажите на Куцияк разнищваха сделките между правителството и най-голямата частна словашка охранителна фирма, чийто собственик е свързан с Гашпар. Шефът на полицията отрича да е вършил нещо нередно. Президентът Андрей Киска - отдавнашен политически противник на бившия премиер Фицо, каза, че при назначаването на новия кабинет миналия месец се е договорил с Друкер за необходимостта от смяна в ръководството на полицията.", "date": "2018.04.16", "title": "Вътрешният министър на Словакия подаде оставка, вместо да уволни шефа на полицията"}
{"url": "https://www.24chasa.bg/novini/article/6819383", "text": "Китай планира през първата половина на 2018 г. да изведе в орбита нов метеорологичен спътник от серията \"Фенъюн II\", предаде ТАСС. Това бе оповестено от Китайската корпорация за аерокосмическа наука и техника. Стартът ще се състои от космодрума Сичан в югозападната провинция Съчуан, предаде БТА. Апаратът \"Фенъюн II 09\" ще попълни функциониращата на орбита флотилия от китайски спътници от въпросната серия. Той ще събира метеорологични, морски и хидроложки данни за прогнозиране на климата в Китай и съседните региони. \"Фенъюн\" са метеорологични спътници за дистанционно сондиране на Земята. Апаратите \"Фенъюн I\" и \"Фенъюн III\" функционират на полярна орбита, а \"Фенъюн II\" и \"Фенъюн IV\" - на геостационарна.", "date": "2018.04.16", "title": "Китай ще изстреля нов метеорологичен спътник през първата половина на 2018 г."}
{"url": "https://www.24chasa.bg/novini/article/6819396", "text": "Четирима души са били задържани в Ротердам по подозрение, че планирали да извършат нападение срещу турското консулство, предаде турската частна телевизия НТВ, цитирана от БТА.  Телевизионният канал се позовава на съобщение на холандската полиция. В него се посочва, че четирима холандски граждани от марокански произход са подготвяли нападение срещу турското консулство. Трима от тях са били задържани в Холандия. Четвъртият заподозрян е бил заловен в Белгия и Холандия е предприела действия за екстрадицията му. Останалите трима ще се явят пред съдия тази седмица. Доказателствата за плановете на заподозрените се базират на аудиозаписи на друго лице, задържано през 2017 г.", "date": "2018.04.16", "title": "Задържаха четирима в Ротердам по подозрения, че планирали нападение срещу турското консулство"}
{"url": "https://www.24chasa.bg/novini/article/6819395", "text": "Поддръжници на гръцката комунистическа партия се опитаха да съборят статуята на американския президент Хари Труман в Атина днес по време на протест срещу въздушните удари в Сирия, нанесени от Съединените щати, Великобритания и Франция, предаде Ройтерс. Протестиращите се опитаха да прережат краката на бронзовата статуя с ъглошлайф и да я издърпат с въжета, преди полицията за борба с безредиците да се намеси, използвайки сълзотворен газ, за да разпръсне тълпата. Статуята е претърпяла незначителни щети, предаде БТА. Най-малко трима протестиращи са били ранени при сблъсъците, заяви очевидец. Неколкостотин поддръжници на комунистическата партия се включиха в шествие до американското посолство в третата поред демонстрация в Атина след ударите в събота на Западните сили срещу предполагаеми инсталации за химическо оръжие в Сирия. \"Това, което направихме днес, е символичен акт срещу Съединените щати и войната в Сирия\", заяви Йоргос Перос, член на свързания с комунистическата партия профсъюз ПАМЕ. \"Статуята е символ на американския империализъм\". Статуята на Хари Труман, управлявал САЩ в периода 1945-1953 г., често става обект на протести и вандалски нападения, отбелязва агенцията.", "date": "2018.04.16", "title": "Опитаха да съборят статуя на Труман в Гърция при протест срещу ударите в Сирия (Снимки)"}
{"url": "https://www.24chasa.bg/novini/article/6819405", "text": "Конституцията е скелетът и опората на нашата държавност, основата и критерият за нашата ценностна система. Това каза президентът Румен Радев по време на тържествено събитие по случай Деня на Конституцията и професионалния празник на българските юристи и съдебни служители, организирано от Съюза на юристите в България и други магистратски организации, предаде БТА. Държавният глава отбеляза, че Конституцията предявява голяма професионална и гражданска отговорност към юристите и от тях, до голяма степен, зависи отстояването й като върховен закон. Той допълни, че към българските юристи са отправени обществени очаквания за справедливост, предвидимост и защита, което означава обективно и безпристрастно прилагане на закона, а \"в наше време за това трябва често много смелост и активна гражданска позиция\", каза още Радев. Държавният глава заяви, че обективното и безпристрастно прилагане на закона в днешно време зависи и принадлежността ни към цивилизования свят. По думите на Радев основите на Конституцията се претворяват в днешните български закони, които превъплъщават в себе си човешките ценности за мир, свобода, хуманизъм, равенство и справедливост. Председателят на ВАС Георги Чолаков заяви в своето приветствие, че Търновската конституция е изразител на волята на българския народ и ценностите на общество. По думите му пред българските юристи стои голямото предизвикателство да върнат вярата на всеки човек в съдебната система. Той пожела на колегите си да не губят вярата в закона и справедливостта. Изправени сме пред предизвикателството да възвърнем доверието в правото и институциите, да покажем на българския народ, че може да се уповава на нас, нашия морал и законите, които прилагаме, каза още Георги Чолаков. Министърът на правосъдието Цецка Цачева заяви по случай празника, че юридическата общност е тази, която допринася за усъвършенстване на българската държавност и спазването върховенството на закона. По думите й дейността на юристите е натоварена с високи очаквания от страна на обществото. Министър Цачева отбеляза, че усилията на Министерството на правосъдието са насочени към усъвършенстване на съдебната система и укрепването на доверието в нея.", "date": "2018.04.16", "title": "Радев: Обществото ни очаква обективно прилагане на закона от българските юристи"}
{"url": "https://www.24chasa.bg/novini/article/6819410", "text": "Израел заяви днес, че е против каквото и да било ограничение над военните си действия в Сирия от страна на Русия или друга държава, предаде Франс прес. На 9 април военновъздушна база в централната сирийска провинция Хомс бе подложена на въздушен удар, който Сирия и съюзниците й Русия и Иран приписаха на Израел. По данни на мониторингова организация при удара са убити 14 бойци от проправителствени сили, включително иранци, предава БТА. Руският президент Владимир Путин след това призова израелския премиер Бенямин Нетаняху \"да се въздържа от всякакви действия, които още повече биха дестабилизирали ситуацията\" в Сирия. \"Ще запазим пълна свобода на действие, няма да приемем никакво ограничение в защитата на интересите на сигурността ни\", заяви днес израелският министър на отбраната Авигдор Либерман в излъчен в сайта Уала видеоматериал в отговор на въпрос за критиките на Москва. \"Ние обаче не искаме да предизвикваме руснаците, имаме работеща линия за диалог на ниво висши офицери. Руснаците ни разбират и е факт, че от години сме успели да избегнем (военни) инциденти с тях\" в Сирия, добави Либерман. Той отново обвини Иран, че се опитва да установи военно присъствие в Сирия и да заплашва Израел. \"Няма да допуснем значително иранско военно присъствие в Сирия като военни летища и пристанища или разполагане на усъвършенствано въоръжение\", заяви израелският министър на отбраната.", "date": "2018.04.16", "title": "Израел е против каквото и да било ограничение на операциите си в Сирия"}
{"url": "https://www.24chasa.bg/novini/article/6819389", "text": "19-годишният Георги  Т. от Поморие е давал данни в полицията, че шуреят на Митьо Очите Христос Янулис и негови авери пласират дрога. Това е бил поводът той да бъде заплашван и унижен, като е заснет чисто гол на колене,  научи \"24 часа\" от отлично осведомени източници. С обвинение в принуда в ареста са 26-годишният Христос Янулис и 23-годишният Богдан Рупанов. Според прокуратурата двамата насила са завели 19-годишния ученик в дома на Богдан на 12 април, където са го заплашвали  и накарали да се съблече по боксерки. После го качили в таванско помещение и го принудили да се съблече чисто гол, да застане на колене с ръце на тила, за да го снимат. След това гаврата продължила. Двамата накарали Георги да напиша на два отделни листа текст, който те му диктували и да се подпише. Според източници на \"24 часа\" в тези писания Георги е трябвало да заяви, че казаното от него в полицията за Янулис и компания не отговаря на истината. \"Нещата не са такива, каквито ги представят\", каза в районния съд в Поморие днес 26-годишният шурей на Митьо Очите. И той, и аверът му Богдан Рупанов отричат да са заплашвали и малтретирали 19-годишния Георги. \"Той сам дойде вкъщи, имам чат в социалните мрежи, от него ще стане ясно\", каза Рупанов. Баща му Васил Богданов заяви в кулоарите на съда, че синът му е натопен. Мъжът се оплака, че при акцията на МВР на 13 април в Поморие е бил разбит домът му. \"Синът ми не е способен на такова нещо, той на мен призна, че е оклеветен\", каза още Васил Богданов. Всеки момент районният съд в Поморие ще се произнесе дали Янулис и Рупанов остават зад решетките. ", "date": "2018.04.16", "title": "Измъчваният помориец изпял шурея на Очите и авер, че продавали дрога"}
{"url": "https://www.24chasa.bg/novini/article/6819414", "text": "Наблюдателната мисия на Организацията за сигурност и сътрудничество в Европа /ОССЕ/ за президентските избори в Черна гора оцени, че вотът е протекъл мирно и са отчетени само няколко нарушения на процедурите, предаде Танюг. Мисията на ОССЕ, която е наблюдавала 500 избирателни секции, посочи, че по време на предизборната кампания е имало опити за натиск върху избиратели, но денят на изборите е преминал без големи проблеми, предаде БТА. Преди изборите медиите са дали равни възможности за представяне на кандидатите. Държавната избирателна комисия е спазила всички срокове, но работата й не е била достатъчно прозрачна, тъй като заседанията й са били затворени за обществеността, изтъкнаха наблюдателите от ОССЕ. Наблюдателната мисия на Съвета на Европа, която е имала осем екипа за наблюдение, потвърди, че гласуването и преброяването на гласовете са преминали по правилата, но за съжаление е имало злоупотреби с държавни средства и натиск да се гласува за кандидата на управляващата партия.", "date": "2018.04.16", "title": "Наблюдатели на президентските избори в Черна гора: Всичко протече мирно"}
{"url": "https://www.24chasa.bg/novini/article/6819420", "text": "Позицията на българската държава за Сирия се очаква да стане ясна в четвъртък, когато ще се проведе заседанието на Консултативния съвет за сигурност, заяви в Силистра вицепрезидентът на Р България Илияна Йотова. Най-голямата тема е сигурността на Европа, на България, на целия свят, а случилото се показва твърде слабата роля на ООН и преди всичко на Съвета за сигурност и твърде малката роля на съществуващите резолюции – кой и как ги гласува, кой и как ги спазва и каква е тяхната тежест в международен план, заяви Илияна Йотова. А предложенията на Франция по отношение на конфликта в Сирия трябва да бъдат облечени в конкретни действия. Вицепрезидентът сподели, че се надява, в четвъртък, когато ще има Консултативен съвет за национална сигурност да станем свидетели на една разгърната и убедителна позиция на българската държава. Лично тя е очаквала, че като председател на ЕС, българското правителство ще инициира далеч по-рано този диалог за Сирия след напрежението, което се е получило през последните седмици, много преди ракетните удари. Няма я активната роля на Европа, според вицепрезидентът Йотова. По време на посещението си в Силистра Илияна Йотова коментира, каква трябва да бъде българската позиция - мир, мир и мир на масата на преговорите, с участието на ООН, на Съвета за сигурност на ЕС, на всички заинтересувани страни, защото от това как се разреши конфликта в Сирия зависи мирът в целия този регион. И въпреки, че женевските преговори са зациклили, то тя е оптимист и очаква, че ще има конкретен резултат. Вицепрезидентът Илияна Йотова е на двудневно посещение в крайдунавския град, за среща с абитуриенти от Професионалната гимназия по стопанско управление, администрация и услуги \"Атанас Буров\" в Силистра и за участие в тържествена церемония по случай 150-годишнината от рождението на проф. Анастас Иширков – основоположник на географската наука в България и 75-годишнината, откакто село в региона, носи неговото име.", "date": "2018.04.16", "title": "Вицепрезидентът Илияна Йотова в Силистра: Европа отстъпи от лидерските си позиции"}
{"url": "https://www.24chasa.bg/novini/article/6818873", "text": "Приключи днешното заседание по делото за експлозията на гара Хитрино през декември 2016 година. Разпитани бяха 12 свидетели с телесни повреди и очевидци, предава .  Първи свидетелства Николай Цачев. От здрав човек, сега съм инвалид, каза той и посочи множеството операции, които е претърпял. Все още не е започнало възстановяването на къщата му. Останалите пострадали разказаха за фаталната сутрин. Първо са чули свистене, след това трус, който оприличили на земетресение, а след това взрив. Всичко гореше и паднах по очи, разказа Райме. Лекарите са извадили 10-сантиметрово стъкло от гърдите й, все още има проблеми със слуха. Николай Димитров, адвокат на пострадалите заяви: \"За нас е правото, но и задължението да искаме максимума, който е предвиден в Наказателния кодекс\". Утре ще бъдат разпитани 15 свидетеля, а на заседанията през май вещи лица и представители на фирмата превозвач.", "date": "2018.04.16", "title": "Разпитаха 12 свидетели с телесни повреди на делото за експлозията на гара Хитрино"}
{"url": "https://www.24chasa.bg/novini/article/6818880", "text": "Турският премиер предупреди Гърция да се въздържа от \"провокации\", след като гръцкият флаг бе издигнат на спорно безлюдно островче в Егейско море край турското крайбрежие, предаде Асошиейтед прес, цитирана от БТА. Премиерът Бинали Йълдъръм каза пред репортери днес, че турската брегова охрана е премахнала знамето от острова край турския егейски курорт Дидим. Йълдъръм заяви, че случаят е подобен на този през 1996 г., когато двете съюзнички от НАТО стигнаха до война заради ненаселените скалисти островчета Имия - или на турски Кардак - за които претендират както Гърция, така и Турция. \"Нашият съвет към Гърция би бил да се въздържа от провокации и агитации... Ние сме решени да дадем нужния отговор на подобни свършени факти\", каза Йълдъръм.", "date": "2018.04.16", "title": "Йълдъръм: Турция да се въздържа от провокации"}
{"url": "https://www.24chasa.bg/novini/article/6818888", "text": "Актьорът Роналд Лий Ърми, който направи кариера в Холивуд с роли на корави военни като сержант Хартман във филма \"Пълно бойно снаряжение\" на Стенли Кубрик, почина на 74 години от усложнения след пневмония, съобщи Асошиейтед прес, цитирана от БТА. За ролята си в \"Пълно бойно снаряжение\" Ърми получи номинация за награда \"Златен глобус\". Роналд Лий Ърми е бил морски пехотинец и е служил 14 месеца във Виетнам, а след това в Окинава, Япония, преди да стане актьор. Първото му участие във филм е в \"Апокалипсис сега\" на Франсис Форд Копола. Той има повече от 60 кино и телевизионни роли", "date": "2018.04.16", "title": "Почина актьорът Роналд Лий Ърми, играл в \"Пълно бойно снаряжение\" и \"Апокалипсис сега\""}
{"url": "https://www.24chasa.bg/novini/article/6818901", "text": "Франция и САЩ са единодушни, че военният им ангажимент в Сирия \"ще свърши в деня, в който войната срещу Даеш (групировката \"Ислямска държава\") приключи окончателно\", заяви днес Еманюел Макрон, цитиран от Франс прес. Френският президент каза това след среща с министър-председателката на Нова Зеландия Джасинда Ардърн в Елисейския дворец. В телевизионно интервю, излъчено от телевизия Бе Еф Ем и \"Медиапар\", Макрон заяви, че е убедил американския президент Доналд Тръмп да запази американското военно присъствие в Сирия, предаде БТА.  Няколко часа по-късно Белият дом каза, че няма промени в мисията на американските сили в Сирия и че Тръмп иска те да се върнат в САЩ възможно най-скоро.", "date": "2018.04.16", "title": "Макрон: Военният ангажимент на Франция и САЩ в Сирия ще завърши, когато приключи войната срещу ИДИЛ"}
{"url": "https://www.24chasa.bg/novini/article/6818908", "text": "Китай осъди ударите срещу Сирия, които САЩ и техни съюзници нанесоха в отговор на предполагаемото нападение с химически оръжия в покрайнините на Дамаск, предаде ДПА, цитирана от БТА. \"Използването на насилие само ще изостри ситуацията в региона\", каза говорителка на китайското министерство на външните работи Хуа Чунин. Тя подчерта, че единственото надеждно решение е нещата да се уредят с политически средства. \"Безотговорно да предприемаш военна офанзива на базата на подозрение за вина\", добави говорителката на китайското външно министерство.", "date": "2018.04.16", "title": "Китай: Ударите на САЩ и техните съюзници в Сирия са безотговорни"}
{"url": "https://www.24chasa.bg/novini/article/6818916", "text": "Необходим е баланс в договора за екстрадиция със САЩ, каза в Пловдив главният прокурор Сотир Цацаров. Той добави, че не му е известно развитие по случая с Желяз Андреев, предаде БТА. Спрямо останалите четири лица прокуратурата няма да постанови 72 часово задържане и няма да поиска задържането им под стража, но това не отменя задълженията по договора за екстрадиция между Р България и САЩ, каза Цацаров. Той поясни, че до екстрадиционно производство по силата на този договор и Европейската заповед за арест ще се стигне. Въпросът е да се проведат консултации, в които американската страна трябва да преосмисли дали случаите са толкова неотложни и на второ място - основанията за задържане. Трябва да се търси балансът, при който от една страна договорът да продължи да действа като средство за предаване на лица, които наистина са извършили тежки престъпления, но от друга страна да не се превръща в средство на необоснована репресия на български граждани, каза главният прокурор. Необходимо е да се помисли за реорганизацията на случаите и това трябва да се прави с мисъл. По думите му призивите за промяна на договора със САЩ са чист популизъм, и в тях няма реализъм. Очакват се консултации между българската и американската страна на ниво министерства на правосъдието, каза Сотир Цацаров. Той добави, че днес му престои среща с представител на посолството на САЩ.", "date": "2018.04.16", "title": "Цацаров: Необходим е баланс в договора за екстрадиция със САЩ"}
{"url": "https://www.24chasa.bg/novini/article/6818919", "text": "Изправен пред очевидния избор дали да влезе в бой със САЩ, Великобритания и Франция, или пасивно да наблюдава как те удрят неговия съюзник, руският президент Владимир Путин предпочете мирния вариант. Този предпазлив отговор може да накърни образа на руския лидер като силен човек, но няма да подкопае постигнатото от него в Сирия, нито ще навреди на властта му у дома. Кремъл беше предупредил Вашингтон, че Русия ще парира всеки удар, който застрашава войниците й в Сирия. Западът уважи тази червена линия и предупреди за съботната атака, точно както направи преди година, когато удари сирийска военновъздушна база. Русия и тогава не реагира, но този път заплаши да отвърне на удара. Подобен сблъсък може бързо да излезе от контрол - изключително опасен сценарий, който беше често сравняван с кубинската ракетна криза от 1962 г., когато светът избягна на косъм ядрен конфликт. \"Заедно със съюзниците ни направихме така, че руснаците да бъдат предупредени\", каза френският министър на отбраната Флоранс Парли. Водените от САЩ въздушни удари бяха отговор на предполагаема химическа атака срещу цивилни на 7 април в сирийския град Дума. Русия каза, че нейни експерти не са открили следи от химически агенти. Високопоставен френски представител посочи, че президентът Еманюел Макрон не е казал на Путин за ударите, когато са говорили по телефона в петък, но вече са били задействани \"определени механизми за избягване на конфликтите\" и \"двамата знаеха, че тази нова фаза ще започне скоро\". Путин осъди съботните удари като \"акт на агресия\", който ще влоши хуманитарната катастрофа в Сирия и ще има \"разрушително въздействие върху цялата система на международни отношения\". Той разкритикува Вашингтон и сюзниците му, че са нападнали, без да изчакат инспекторите от международната организация за забрана на химическите оръжия да посетят Дума, в непосредствена близост до Дамаск. Руските военни казаха, че техните противовъздушни комплекси в двете бази в Сирия са проследили идващите ракети, но не са били използвани. В събота в руски социални медии бушуваха гневни националистически коментари, осъждащи Путин, че не е успял да защити съюзника си. Но държавната телевизия се концентрира върху критика срещу Запада, че е действал въз основа на \"фалшива химическа атака\". Строгият контрол на Кремъл върху медиите ще помогне на Путин да избегне всякакви съществени поражения върху грижливо култивирания му образ на силен лидер. Всъщност предпазливата му позиция може да увеличи популярността му на фона на страхове за война, които обзеха Русия. В последните дни държавните медии предлагаха инструкции за поведение в случай на ядрен конфликт и какви запаси да се вземат в противобомбените убежища. Повечето руснаци сега ще въздъхнат с облекчение и ще се чувстват благодарни на Путин, че се е отдръпнал от ръба. Държавните телевизионни канали сравниха описваните от тях като безразсъдни действия на президента на САЩ Доналд Тръмп с отговорната държавническа позиция на Путин. Фьодор Лукянов - ръководител на Съвета за външна и отбранителна политика, организация на висши руски експерти по сигурността и външната политика, каза по държавната телевизия, че предупреждението на Москва да удари в отговор \"очевидно не е пренебрегнато от Пентагона и ударът е бил твърде внимателен\". Кремъл ще използва кризата и за да продължи да развива тезата си за агресивния Запад, който хвърля света в хаос и не зачита международното право. Руски представители и законодатели го сравниха с ръководеното от САЩ през 2003 г. нахлуване в Ирак, което беше извършено въз основа на твърдения, че Багдад вероятно разработва химически оръжия - обвинения, които се оказаха фалшиви. Коментаторите по държавната телевизия изтъкваха, че Тръмп и британската министър-председателка Тереза Мей са извършили нападението, за да отклонят вниманието от вътрешните си политически проблеми. Засега Путин ограничи отговора си до призиви за извънредна среща на Съвета за сигурност на ООН. Не бяха веднага оповестени никакви военни мерки, но като ясно предпреждение към САЩ и съюзниците им генерал-полковник Сергей Рудской от руския Генерален щаб каза, че Москва може да подсили сирийските противовъздушни комплекси от съветско време с най-модерните ракетни батареи С-300. Той посочи, че досега Москва се е вслушвала в западните молби да не снабдява Дамаск с такива ракети, но сега решението може да бъде преосмислено. Рудской добави, че Москва може също да достави ракети с голям обсег на други държави, може би имайки предвид Иран, който в миналото е получавал С-300. Целта на това изявление явно бе да се накара Запада да не извършва нови нападения срещу Сирия, които може да застрашат спечеленото от президента Башар Асад на бойното поле, където руската подкрепа му помогна да си осигури контрол върху повечето стратегически райони.", "date": "2018.04.16", "title": "АП: Путин реагира сдържано на ударите на САЩ и съюзниците им срещу Сирия"}
{"url": "https://www.24chasa.bg/novini/article/6818896", "text": "Разпоредителното заседание по делото срещу бившия здравен министър Петър Москов, заместника му Адам Персенски и още 3-ма от държавната фирма за производство на ваксини \"Бул Био - НЦЗПБ\" не успя да тръгне в специализирания съд. Една от причините бе, че съдебен заседател си направи самоотвод, тъй като участвала като вещо лице по административни дела между \"Бул Био\" и Агенция Митници.  Друга причина за отлагане на делото бе, че не е призовано министерството на здравеопазването и държавната фирма, които всъщност са ощетените според обвинителния акт. Призовано е било финансовото министерство, но в писмо финансовият министър Владислав Горанов посочва, че всъщност трябва да бъде призовано здравното министерство като самостоятелен разпоредител с бюджетни средства. Адвокатите на подсъдимите поискаха да не се дава ход на разпоредителното заседание и защото не могли да се запознаят с обемния материал по делото с обем 197 тома. \"Тази гадост, която бяха принудени да изслушат родителите на малките деца, вече я няма и се разпадна до това дали държавата е била ощетена с нещо\", коментира извън залата Москов. Той има 3 обвинения, свързани с ваксините Пентаксим, Еувакс Б и Тетадис. Москов е обвинен за това, че на 9 юли 2015 г. не е изпълнил служебните си задължения, като е приел дарения от министерството на здравеопазването на Турция -  100 000 дози ваксини за деца Пентаксим и 100 000 дози ваксина за хепатит Б Еувакс Б, които не били разрешени за употреба в България. От това му действие за държавата настъпили щети в размер на 325, 233 лв. Второто обвинение е, че на 27 ноември 2015 г. умишлено е улеснил сключването на неизгодна сделка с \"Бул Био - НЦЗПБ\" за дарение на 5 милиона ваксини БЦЖ. От това произлезли вреди в размер на 427 788 лв. Третото му обвинение е, че като здравен министър не е упражнил контрол върху шефове във \"Бул Био\". ", "date": "2018.04.16", "title": "Фалстарт по делото срещу Петър Москов, съдебен заседател си направи отвод"}
{"url": "https://www.24chasa.bg/novini/article/6818921", "text": "Европейският съюз призова днес Русия и Иран да използват влиянието си върху сирийското правителство, за да не допуснат по-нататъшно използване на химическо оръжие от негова страна, предаде Ройтерс, цитирана от БТА. \"ЕС призовава всички държави, особено Русия и Иран, да използват влиянието си, за да не допуснат по-нататъшно използване на химическо оръжие, особено от сирийския режим\", каза представителят на съюза на заседание на ОЗХО. България, като ротационен председател на Съвета на ЕС, заяви на срещата, че решението на сирийската криза се намира изключително в политическата плоскост, предаде ТАСС. В Хага днес се провежда извънредно заседание на Изпълнителния съвет на ОЗХО, посветено на предполагаемото използване на химическо оръжие на 7 април в Сирия. Това твърдение бе направено от неправителствената организация \"Белите каски\", която според руското министерство на отбраната не е достоверен източник на информация, посочва ТАСС. Агенцията отбелязва, че представители на руския Център за помирение на враждуващите страни в Сирия на 9 април са били на оглед в сирийския град Дума, но не са открили следи от използване на химическо оръжие. Британският представител в ОЗХО Питър Уилсън каза на заседанието, че от 2014 г. организацията е регистрирала над 390 предполагаеми инцидента с незаконно използване на отровни муниции в Сирия, предаде Ройтерс. Той призова за колективни ответни действия след нападението в Дума. Френският представител на на заседанието посланик Филип Лайо каза, цитиран от Франс прес, че след въздушните удари на Запада в Сирия приоритет трябва да бъде да се позволи на ОЗХО да ликвидира напълно нелегалната сирийска химическа програма.", "date": "2018.04.16", "title": "ЕС: Русия и Иран да не допускат Сирия да използва повече химическо оръжие"}
{"url": "https://www.24chasa.bg/novini/article/6818928", "text": "Германия продължава да смята, че сирийският президент Башар Асад трябва да бъде сменен в края на преходния мирен процес, но признава реалността, че това е невъзможно в краткосрочен план, заяви днес говорителят на германското правителство, цитиран от Ройтерс и БТА. На същата пресконференция говорителката на германското външно министерство каза, че в края на един продължителен мирен процес в разорената от войната страна трябва да бъдат произведени избори, като роля в тях ще играят поддръжниците на Асад, Русия и Иран, както и други участници. Германия не бе поканена да участва във въздушните удари срещу обекти на сирийското правителство през уикенда. Те бяха извършени от САЩ, Великобритания и Франция в отговор на атаката с химически оръжие, която се приписва на режима на Асад, отбелязва Ройтерс.", "date": "2018.04.16", "title": "Германия: Башар Асад трябва да бъде сменен в края на преходния мирен процес"}
{"url": "https://www.24chasa.bg/novini/article/6818942", "text": "\"БДЖ - Пътнически превози\" ЕООД започна поетапното монтиране на нови седалки в локомотивите за по-голямо удобство на машинистите по време на изпълняване на служебните им задължения, съобщиха от превозвача. До момента са доставени 26 нови седалки за машинисти, които са разпределени в локомотивните депа в страната за монтиране в локомотивите с най-голяма необходимост. Изработени и разпределени са и 40 стола за помощник-машинисти, от които до две седмици ще бъдат изработени общо 120 бройки. Подготвя се и изработването на още 70 седалки за локомотивните машинисти. Оборудването на локомотивите с нови седалки е част от програмата за подобряване на условията на труд, която мениджърския екип на националния железопътен превозвач изпълнява. През последните две години в дружеството се полагат сериозни усилия за подобряване на условията на труд и почивка на своите служители. Извършени са ремонти на 16 сгради в цялата страна, от които стаи за почивка, общи помещения и ремонтни халета. През 2018 г. са предвидени ремонти на още 8 сгради, като до края на годината ще бъде подменено вътрешното обзавеждане на всички стаи за почивка, се посочва в съобщението.", "date": "2018.04.16", "title": "БДЖ започна монтиране на нови седалки в локомотивите"}
{"url": "https://www.24chasa.bg/novini/article/6818931", "text": "Специализираната операция е проведена на 13 април 2018 г. В хода й са задържани двама мъже от Монтана и един – от Казанлък. В рамките на извършени процесуално-следствени действия на автомобили и помещения, обитавани от задържаните, са намерени и иззети общо 14 пистолета от различни марки, автомати „Скорпион“ и „Берета“, незаконна ловна пушка, над 1000 патрона с различен калибър. Оръжията са иззети от едно помещение и автомобил, боеприпасите са били държани на различни места, в т.ч. в местността „Разсадника“ в покрайнините на Монтана. Специализираната прокуратура е повдигнала обвинения и на тримата мъже за незаконно притежаване на големи количества оръжия и боеприпаси. Двама от обвинените вече са осъждани за незаконно държане на оръжия и боеприпаси. Единият от тях е в изпитателен срок на условна присъда, постановена му от Районния съд в Монтана през 2017 г. С постановления на прокурор от Специализираната прокуратура на двама от обвинените са наложени парични гаранции от 10 000 и 3000 лева. На третия обвиняем, предвид влошеното му здравословно състояние, специализираният наказателен съд е определил мярка за неотклонение „домашен арест“. Работата по образуваното досъдебно производство продължава под наблюдението на Специализираната прокуратура", "date": "2018.04.16", "title": "Обвиниха трима за притежание на 14 пистолета, 2 автомата, пушка и 1000 патрона"}
{"url": "https://www.24chasa.bg/novini/article/6818965", "text": " Турският външен министър Мевлют Чавушоглу съобщи, че президентът на Франция Еманюел Макрон няма да може да развали партньорството между Турция и Русия. По-рано държавният глава на Франция заяви, че въздушните удари по Сирия са забили клин между Русия и Турция, предава Франс прес, цитирана от Фокус. „Може да смятат по друг начин, но нашите отношения не са толкова слаби, че френският президент да ги развали“, заяви Чавушоглу. „Имаме силни отношения с Русия“, допълни той.", "date": "2018.04.16", "title": "Чавушоглу: Макрон няма да забие клин в партньорството между Анкара и Москва"}
{"url": "https://www.24chasa.bg/novini/article/6818978", "text": "Турция прави много за НАТО, тя има ключова роля за Северноатлантическия алианс. Това заяви днес на пресконференция генералният секретар на НАТО Йенс Столтенберг, цитиран от турската телевизия Хабертюрк и БТА. Турция е съюзник, който има ключова роля в състава на алианса. Турция има сериозен принос за осигуряването на общата сигурност и във връзка с въпросите, свързани с борбата срещу терористичната групировка \"Ислямска държава\", посочи Столтенберг. Той посочи, че е обсъдил с турския външен министър Мевлют Чавушоглу операцията \"Маслинова клонка\" в района на сирийския град Африн, както и операцията на САЩ и съюзниците им в Сирия, информира ТАСС. Нито един съюзник на НАТО не е пострадал от тероризма толкова много колкото Турция, изтъкна Столтенберг.", "date": "2018.04.16", "title": "Столтенберг: Турция има ключова роля в НАТО"}
{"url": "https://www.24chasa.bg/novini/article/6818988", "text": "Главният говорител на Европейската комисия Маргаритис Схинас има особена харизма и е перфектният оратор. В работата си като говорител на ЕК той ежедневно и умело жонглира с думите под обстрела на неудобните журналистически въпроси. Започва да мечтае за кариера в Брюксел още на 17-годишна възраст, докато гледа подписването на Договора за присъединяване на Гърция към Европейската икономическа общност. \"Не е лесно да си лицето и гласът на Европейската комисия, защото е едновременно огромна отговорност и голяма привилегия. В Комисията сме задължени всеки ден да се подготвяме - да сме организирани, да четем, да ставаме рано и да се изправяме пред най-голямата група акредитирани журналисти на планетата\", разказа за работата си Схинас в интервю за \" На въпроса защо се бави влизането на България в Шенген той заяви: \"Отне време, но сега с основание можем да кажем, че сме близо до финализирането на този процес. Председателят Юнкер нееднократно заяви, че сега е времето. Въпрос на кратки срокове е. Надяваме се това да се случи още при комисията \"Юнкер\". Крайното решение е в ръцете на страните членки, а не в ръцете на Комисията, допълни говорителят на ЕК. Маргаритис Схинас посочи още, че е воля на британския народ да реши дали Brexit е развод с ЕС завинаги или ще се върне при партньора когото е напуснал. \"Ние бяхме изоставените, нашите британски приятели решиха да си тръгнат. Brexit ще се случи - в момента финализираме условията по споразумението за развод, но и основите по бъдещото ни партньорство\", обясни Схинас.", "date": "2018.04.16", "title": "Говорителят на ЕК: България е близо до влизане в Шенген!"}
{"url": "https://www.24chasa.bg/novini/article/6818989", "text": "\"Синът ми е не е способен да извърши това, в което е обвинен. Не вярвам, че той е малтретирал 19-годишния ученик\", сподели Васил Богданов, баща на 23-годишния Богдан от Поморие. Той, заедно с шурея на Митьо Очите  - Христос Янулис, е обвинен, че е принуждавал и измъчвал 19-годишния Георги Т. от Поморие. Бащата на Богдан дойде в Районния съд в Поморие, където  всеки момент ще започне делото за мерките за неотклонение на двамата задържани. Мъжът разказа още, че в деня на арестите, 13 април, той бил за риба, а когато се прибрал, заварил къщата си на улица \"Одрин\" в Поморие разбита. \"Всичко беше обърнато наопаки, вратите бяха разбити. Добре, че в този момент двете дъщери на племенницата ми не са били вкъщи\", разказа още Васил Богданов. Вчера той е имал възможност да говори със сина си, който му споделил, че е оклеветен от приятелите си. Васил Богданов твърди още, че на 12 април, когато според обвинението 19-годишният младеж е бил малтретиран в дома на Богдан, бащата си е бил у дома и не е чул нищо подозрително.  От няколко месеца 23-годишният Богдан бил безработен. Имал намерение лятото да започне работа като охрана в Слънчев бряг, където вече бил изкарал един сезон.", "date": "2018.04.16", "title": "Бащата на един от задържаните в Поморие: Синът ми е натопен"}
{"url": "https://www.24chasa.bg/novini/article/6818663", "text": "Трябва да си зададем въпроса - необходимо ли е в българските затвори да съществува възможност за дарения, обзавеждания на килии отвън, носене на цивилни дрехи. Подобна практика ражда т. нар. \"затворническа аристокрация\", която е в състояние да живее зад решетките по-добре от останалите, да си поръчва по-хубави неща отвън и да определя реда и дисциплината вътре. Така главният прокурор Сотир Цацаров описа ситуацията в местата за лишаване от свобода. По думите му трябва да се забрани всякакво внасяне на предмети отвън с изключение на тези от първа необходимост. Главният прокурор е категоричен, че е необходим по-строг режим в затворите. Според него голяма слабост на системата е, че Главна дирекция \"Изпълнение на наказанията\" не разполага със собствени звена за сигурност. Оперативната работа се изпълнява от МВР.  \"Миналата година в следствения арест в Сливен бе избухнал бунт на задържаните, който бе овладян единствено и само със силите на МВР\", посочи още Цацаров. Той бе в Пловдив на връчването на дипломите на абсолвентите от юридическия факултет на ПУ \"Паисий Хилендарски\".", "date": "2018.04.16", "title": "Цацаров: Затворническата аристокрация определя реда зад решетките"}
{"url": "https://www.24chasa.bg/novini/article/6818697", "text": "21-годишен мъж от град Генерал Тошево е загинал при тежка катастрофа, станала в нощта на петък срещу събота. Инцидентът е възникнал малко след 1 ч. по главен път Добрич – Варна, в района на село Стожер. На място е установено, че лек автомобил „БМВ” с английска регистрация удря внезапно излязла на пътното платно кошута. Вследствие на удара, водачът губи контрола над колата и се удря последователно в крайпътни дървета. На място е загинал шофьорът - 21-годишен мъж от град Генерал Тошево. Возещата се в автомобила С.М. (16 г.) от град Генерал Тошево е настанена в болницата в Добрич с травма на главата, контузия на бял дроб, фрактура на долен крайник, без опасност за живота. По случая е образувано досъдебно производство – съобщиха от Областната дирекция на МВР - Добрич..", "date": "2018.04.16", "title": "21-годишен загина на пътя Добрич - Варна заради излязла внезапно на пътя кошута"}
{"url": "https://www.24chasa.bg/novini/article/6818709", "text": "Привърженици на основната опозиционна Народнорепубликанска партия в Турция провеждат в понеделник в Истанбул протестна акция против продължаването на режима на извънредното положение в републиката, съобщи ТАСС, позовавайки се на вестник \"Джумхуриет\". Според изданието демонстрантите планирали да проведат на площад \"Таксим\" седяща демонстрация под лозунга \"Ние искаме демокрация, а не режим на извънредно положение\", предава БТА.  Полицаи обаче обградиха с бариери това място. В момента привържениците на Народнорепубликанската партия не се разотиват и продължават да скандират лозунги. Стълкновения с полицията досега не е имало. Вестникът твърди, че подобни протестни действия има в цяла Турция. В сряда в турския парламент ще се състои гласуване за продължаване на режима на извънредно положение в страната, който е бил продължаван вече шест пъти след опита за държавен преврат през юли 2016 г.", "date": "2018.04.16", "title": "Протест срещу продължаване на извънредното положение в Истанбул"}
{"url": "https://www.24chasa.bg/novini/article/6818704", "text": "Американски пастор отрече днес пред съда обвиненията срещу него за връзки с групировка, обвинена за организирането на осуетения опит за преврат в Турция, съобщава Ройтерс. Аз не приемам обвиненията, посочени в обвинителния акт. Никога не съм участвал в незаконни дейности, заяви пастор Андрю Брънсън на турски пред съд в окръг Измир /Западна Турция/. Процес срещу американския пастор Андрю Брънсън, обвинен в \"терористична\" дейност и намиращ се от година и половина в турски затвор, бе открит днес в Западна Турция, предаде БТА. Съдебното заседание започна тази сутрин в зала в затвора в Алиага в окръг Измир /Западна Турция/. Той е обвинен, че е осъществявал дейност от името на мрежата на ислямския проповедник Фетхуллах Гюлен, а също и на Кюрдската работническа партия /ПКК/. Анкара разглежда тези две организации като терористични. Турция обвинява живеещия в САЩ проповедник Фетхуллах Гюлен, че стои зад опита за преврат от юли 2016 г. Брънсън е обвинен също в шпионаж с политически и военни цели. Ако бъде признат за виновен, пасторът рискува да получи две присъди - от 15 и от 20 години затвор, според неговия адвокат, отбелязва АФП.", "date": "2018.04.16", "title": "Американският пастор, арестуван за тероризъм в Турция, отрече обвиненията"}
{"url": "https://www.24chasa.bg/novini/article/6818684", "text": "Шуреят на Митьо Очите и аверът му Богдан Рупанов от Поморие са обвинени в жестока гавра с 19-годишен младеж, когото съблекли чисто гол, измъчвали  и изнудвали. Днес следобед районната прокуратура в Поморие ще поиска мярка за неотклонение постоянен арест за 26-годишния Янулис и 23-годишния Рупанов. Шуреят на Очите и още четирима млади поморийци бяха арестувани на 13 април при спецакция на полицията в морското градче. След изтичане на 24-часовото им полицейско задържане останалите трима  са освободени. По официални данни на Апелативна прокуратура Бургас Богдан Рупанов е обвинен за това, че на 12 април, при условията на продължавано престъпление, принудил 19-годишния Георги  Т., да извърши действия противно на волята му, като употребил сила и заплашване. В един от случаите на принуда е участвал и  Христос Янулис. Двамата с Богдан накарали със сила Георги Т. да  отиде с тях в жилището на Богдан. Това е станало на 12 април, като пристигайки в апартамента двамата накарали момчето да съблече дрехите си. После качили уплашения ученик на тавански етаж в същата сграда и го принудили да се съблече чисто гол,  да падне на колене, да сложи ръцете си зад глава, за да бъде сниман с мобилен телефон.  Малко по-късно в същия апартамент насилниците накарали момчето да напише два текста, диктувани от Христос и Богдан, след което да се подпише. Това отново било съпроводено със заплахи и насилие.", "date": "2018.04.16", "title": "Шуреят на Митьо Очите и негов авер съблекли ученик чисто гол, измъчвали го"}
{"url": "https://www.24chasa.bg/novini/article/6818717", "text": "Прецизно насочена и ограничена във военен план, операцията на САЩ срещу режима в Дамаск не хвърля светлина върху американската стратегия в Сирия и не обещава изход от дипломатическата безизходица във все по-сложната обстановка след седем години война. \"Мисията е изпълнена\", доволно констатира в събота Доналд Тръмп, часове след като тържествено бе анонсирал \"прецизни удари\" в отговор на атаката от 7 април в град Дума, където според американските обвинения Башар Асад е бомбардирал цивилни с отровни газове - зарин и хлор. Вашингтон специално изтъква, че американският президент е \"успял да формира (. . .) коалиция\" с \"други две постоянни членки на Съвета за сигурност на ООН\" - Франция и Великобритания. В случая става дума за \"съюзнически отговор\", подчертава висш американски служител, пожелал анонимност, \"за разлика от самостоятелните действия на САЩ преди година\", когато Доналд Тръмп за пръв път даде заповед за удари след извършена тогава химическа атака. Независимо от медийния отзвук обаче \"мисията\" всъщност бе пределно ограничена; предшестваха я едноседмични закани и оживени пазарлъци, породили спекулации за възможни офанзиви от съвсем друг мащаб. \"Всички цели бяха тясно и недвусмислено свързани с производството и складирането на химически оръжия\", \"средствата за доставката им не бяха засегнати\", увери пред АФП Файсал Итани, изследовател от вашингтонския мозъчен център Атлантически съвет. \"Има опасност Асад да възприеме тези удари като послание в смисъл: \"Нямаш право на химически атаки, но всичко друго е позволено, давай смело\", смята той. Защото САЩ заявиха ясно, че с изключение на тази задача нямат намерение да се месят в конфликта между бунтовниците и сирийската власт, подкрепяна от Русия и Иран. \"Стратегията ни в Сирия остава без промени\", отсече в събота американската посланичка в ООН Ники Хейли. \"Каква стратегия?\" - сякаш отвръщат в хор повечето американски експерти. Мирният процес - \"блокиран\" Преценил като \"легитимни\" ударите, нанесени през уикенда, президентът на Съвета за международни отношения Ричард Хас констатира обаче в Туитър, че \"няма видими промени в американската политика спрямо Сирия\". \"Американците не са действали с цел да отслабят режима\", уверява уважаваният бивш дипломат. Друг бивш служител на Държавния департамент - Никълъс Бърнс, призовава \"да се запази присъствието на американски сили на Север\", изправени срещу джихадистката групировка \"Ислямска държава\", и да бъде създадена \"американско-арабско-европейска дипломатическа коалиция\", която \"да контрира отрицателното влияние на тройката Русия - Иран - Сирия\". Американската \"стратегия\" бе представена официално през януари от Рекс Тилърсън, тогава държавен секретар на Доналд Тръмп. Тя предвиждаше трайно присъствие на войски от САЩ в Сирия с цел борба срещу ИД, но и с две допълнителни задачи: да съдействат за оттеглянето на Башар Асад и да парират влиянието на Иран. Накратко, документът предупреждаваше, че изтеглянето на американските сили би създало вакуум, добре дошъл и за сирийския президент, и за експанзионистичните кроежи на Техеран. Служителите от администрацията все още се позовават на тази реч, но президентът Тръмп, уволнил междувременно Рекс Тилърсън, поднесе наскоро изненада, като изрази желание САЩ бързо да напуснат Сирия, но под натиска на своите съветници и съюзници в крайна сметка не определи график за изтегляне. \"След новите удари Тръмп не повтори \"тръгваме си веднага, щом борбата с ИД приключи, а тя скоро ще приключи\", отбелязва Файсал Итани. \"Значи оставаме още малко, но това всъщност не е стратегия за Сирия, а само елемент от сирийския конфликт\", казва той. Освен споменатото по-горе американската администрация посочва само, че е решена да придвижи напред женевския мирен процес под егидата на ООН. Същевременно признава, че той е \"изцяло блокиран\", по думите на висш служител от САЩ, който хвърля отговорността върху сирийския режим, \"отказващ да участва в разговорите\", и върху руснаците, \"които не пожелаха достатъчно да натиснат\" Дамаск. \"Щом заявяваш открито, както прави сегашната администрация, че \"всъщност не ни интересува войната\" между Асад и бунтовниците, значи разполагаш с твърде малко средства за натиск\", заключава със съжаление експертът на Атлантическия съвет. Затова според него днес е \"по-малко вероятно отвсякога\" да бъде спасен от безизходицата женевският процес.", "date": "2018.04.16", "title": "Франс Прес: Стратегията на САЩ в Сирия е мъглява, дипломацията е в безизходица"}
{"url": "https://www.24chasa.bg/novini/article/6818720", "text": "Бившият държавен секретар на САЩ по време на президента Бил Клинтън Мадлин Олбрайт заяви, че настоящият държавен глава Доналд Тръмп демонстрира „недемократични инстинкти“ и тя смята това за притеснително, пише The Hill. „Не наричам Тръмп фашист“, заяви Олбрайт представяйки своята нова книга „Фашизмът: предупреждение“. „Казвам, че той е президент с недемократични инстинкти и това ме притеснява“, уточни тя. Според нея инстинктите на президента като това, че смята, че е над закона, че нарича пресата враг на народа и това, че „активно се възползва от различията в обществото ни“ я карат да бъде загрижена, предаде \"Фокус\". Според нея президентът е създал ситуация, в която той се идентифицира с една група хора, а не признава индивидуалните права на въпросната група. Бившият държавен секретар заяви, че в миналото Тръмп е действал, все едно е над закона и изрази притеснения относно това, че на президента „му липсва уважение към демократичните институции“. Олбрайт и преди е критикувала Тръмп. По-рано тя изрази мнение, че той изоставя ролята на САЩ като водач на международната сцена.", "date": "2018.04.16", "title": "Мадлин Олбрайт: Притеснена съм от недемократичните инстинкти на Тръмп"}
{"url": "https://www.24chasa.bg/novini/article/6818729", "text": "13-годишно момче откри съкровище в нива на германския остров Рюген. Според специалисти става дума за голямо количество сребърни монети и съдове от 10-и век, изсечени от първия християнски североневропейски крал Харалд Синия зъб. Викингът е известен в цял свят и до днес заради името, което носи дигиталната услуга Bluetooth. Знакът за свързване чрез блутут на мобилните телефони пък представляват инициалите на името му, изписани с руни. Съкровището е открито в нива от около 400 квадратни метра в местността Шапроде. В него освен монети и съдове има и гривни, перли, диадеми, чук на бога Тор, пръстени. Открил го е ученикът Лука Малашниченко още през януари. Той обикалял с метален детектор из острова заедно с хоби археолога Рене Шьон. Момчето се интересувало от викинги и изучавало всичко за тях. Първоначално помислило, че детекторът му е засякъл фолио от нечия закуска, но при по-внимателно вглеждане, установил, че в пръстта се подават монети. Приятелят му археолог се обадил в местния музей и съкровището било извадено внимателно. „Това беше находката на живота ми“, заявява той пред медиите. „Това е най-голямото откритие на сребърни монети от времето на Харалд Синия Зъб и това го прави особено значимо“, коментират експерти. Викингът Харалд Синия Зъб се смята за създател на датското кралство, който въвежда християнството и обединява отделните племена.", "date": "2018.04.16", "title": "13-годишен откри съкровището на Харалд Синия зъб"}
{"url": "https://www.24chasa.bg/novini/article/6818725", "text": "Подобрява се състоянието на пострадалите в катастрофата край Вакарел, съобщиха от лечебните заведения, в които пациентите бяха настанени след инцидента на автомагистрала \"Тракия\" на 13 април. Две от пациентките, които бяха настанени във ВМА след катастрофата на автомагистрала „Тракия“, ще бъдат изписани днес. Това съобщиха „Фокус“ от пресцентъра на ВМА. Изписаните жени са на 24 и 33 години. По-тежко пострадалата жена, която е на 62 години, остава за медицинско наблюдение в клиниката по неврохирургия.  В болница \"Пирогов\" остава момче, което след престой в отделението по реанимация е настанено в \"Детска хирургия\", а останалите са изписани от лечебното заведение. Пострадалите, които бяха приети за лечение в болница \"Софиямед\", също са изписани.", "date": "2018.04.16", "title": "Изписаха две от ранените при автобусната катастрофа край Вакарел"}
{"url": "https://www.24chasa.bg/novini/article/6818730", "text": "Три случая на шофиране на мотопеди без регистрационни табели, са установени от полицията в Добричка област през почивните дни. В два от случаите управлявалите возилата са били неправоспособни. В събота, около 15,30 ч.,. в село Хитово, е спрян за проверка мотопед, управляван от неправоспособния водач С.Н. (16 г.) от същото село. Пак в събота, около 17 ч., в село Карапелит е спрян за проверка мотопед, без регистрационни табели управляван от неправоспособния водач Б.А. (46 г.) от селото. Третият случай е от неделя. Около 18,45 ч.в град Тервел е спрян за проверка мотопед без табели, управляван от 62-годишната Н.Т., от град Тервел. По случаите са образувани бързи полицейски производства.", "date": "2018.04.16", "title": "Неправоспособни карат мотопеди без номера в Добричко"}
{"url": "https://www.24chasa.bg/novini/article/6818749", "text": "Момченце на по-малко от година беше спасено в град Падуа, след като баща му дари 25 на сто от черния си дроб, съобщи в.”Месаджеро”. Бебето рискувало да умре, ако не му се направи спешна операция за трансплантация на черен дроб. Такъв обаче не се намирал. Единствените подходящи донори, които обаче са живи, били баща му и майка му. След изследване на родителите на бебето лекарите решили да се спрат на бащата като донор, тъй като майката трябвало да се грижи и за другото дете в семейството. Така 25 на сто от черния дроб на бащата били трансплантирани на 10-килограмовото бебе и животът му бил спасен. Подобна операция в град Падуа е правена преди 20 г., когато хърватски жп работник дари част от черния си дроб, за да спаси сина си, страдащ от тумор. Болницата в Падуа е шампион в Италия по брой трансплантации. На практика там се прави по една трансплантация на орган всеки ден. Местната болница държи първенството на Апенините по брой трансплантации на бъбрек, сърце, бял дроб, а е на второ място по трансплантации на панкреас. 96 на сто от оперираните пациенти живеят над 1 г., а 89 на сто от тях успяват да се върнат отново към работата и нормалното ежедневие.", "date": "2018.04.16", "title": "Италиански баща дари четвърт черен дроб на бебето си и го спаси"}
{"url": "https://www.24chasa.bg/novini/article/6818747", "text": "Министър-председателят Бойко Борисов и президентът на Косово Хашим Тачи изразиха общо мнение, че пътят на страната към Европа е единственият възможен и той е синоним на мир и стабилност. На обща пресконференция в Прищина, където българският премиер е на посещение, двамата посочиха, че увеличаването на инвестициите в региона и развитие на свързваща транспортна и дигитална инфраструктура означава по-добър и достоен живот, повече мир и перспектива, съобщиха от пресцентъра на Министерски съвет. Министър-председателят Бойко Борисов коментира, че за 10-те си години независимост Косово е постигнало видим напредък и е на правилен път. Той обаче подчерта необходимостта от разрешаване на двустранните проблеми, преди да се говори за реално членство в Европейския съюз. „Когато имам срещи с лидерите от региона на Балканите, винаги призовавам за разбирателство, да дадем възможност ЕС да знае, че ще приеме държави без проблеми, чиито политически елити могат така да води народите си, че да няма война. Тогава и ЕС ще гледа на нас с различни очи“, каза Борисов. Той изрази очакване, че Прищина и Белград, Атина и Скопие ще продължат диалога помежду си, за да открият пътя си напред към ЕС и НАТО. „Огромна тежест носите, разчитам на вас. Всичко останало дори не бих го нарекъл алтернатива, защото алтернатива е когато може да избираш, а предишната алтернатива я видяхме – паравоенните формирования, дори не искам да се обръщам към този период, който върна всички назад“, посочи българският министър-председател. Той отново призова егоизмът на Балканите да бъде забравен, защото, проявен дори в една държава, ще предизвика катаклизъм във всички останали. Пътят към Европа е единственият път за Косово, заяви президентът Тачи и благодари за приноса на България и на министър-председателя Борисов за поставянето на Западните Балкани във фокуса на Българското председателство на Съвета на Европейския съюз. Той подчерта, че страната му ще продължи диалога със Сърбия и ще извърви „истински мирен процес в региона“. Борисов и Тачи изтъкнаха важността на Срещата на върха в София през май и сериозната политическа и техническа подготовка за нея. „Тази тема беше невъзможна преди година, сега сме в напреднал диалог“, коментира Борисов като посочи, че веднага може да се започне с изграждането на инфраструктурата, за която вече е осигурено финансиране.", "date": "2018.04.16", "title": "Борисов в Прищина: ЕС ще гледа на региона с различни очи, ако сами решаваме проблемите си (Видео)"}
{"url": "https://www.24chasa.bg/novini/article/6818767", "text": "Задържан е телефонен измамник, измъкнал пари и сребърни бижута от двама възрастни плевенчани. При разпита 25-годишният мъж от плевенското село Ореховица е признал измамите. На 7 декември м. г. той подлъгал 79-годишен да хвърли от терасата 250 лева и 100 грама сребърни накити. След 9 дни, на 16 декември след многократни позвънявания на мобилния и стационарния телефон, продължили от 13,30 до 17 ч, 57-годишна плевенчанка събрала всичките 1550 лева вкъщи и ги метнала от балкона, за да \"помогне\" на полицията при залавянето на телефонни измамници.", "date": "2018.04.16", "title": "Измамник взе пари и накити от двама  плевенчани"}
{"url": "https://www.24chasa.bg/novini/article/6818755", "text": "Около хиляда души протестираха днес в арменската столица Ереван срещу бившия президент Серж Саркисян, който е кандидат за премиерския пост, след като приключи втория си и последен президентски мандат, предадоха Франс прес и ТАСС. Протестиращи седнаха или легнаха на улиците, изкараха на пътното платно метални контейнери за боклук, блокирайки движението по главните улици, които водят към сградата на парламента и университетите. Те бяха призовани да излязат на протест от опозиционния депутат Никол Пашинян, който се извини на съгражданите си за причинените неудобства, предава БТА. \"Ако хиляди излязат на улицата, смяната на режима ще стане реалност\", заяви Пашинян. Протестиращите призоваха шофьорите на автобуси и автомобилистите да се присъединят към тях. Полицията не се намесва в протеста. Очаква се днес управляващата Републиканска партия на Армения да представи официално пред парламента кандидатурата на 63-годишния Серж Саркисян за поста премиер. Очаква се гласуването да се състои утре и той да бъде избран без затруднения на ключовия пост. Протестите в Ереван продължават от петък, когато на улиците излязоха над 4000 души, недоволни от намеренията на бившия президент да остане във властта, вече като премиер. \"В Армения става нещо безпрецедентно: един и същ човек иска да ръководи страната за трети пореден път\", заяви Пашинян през уикенда. \"Не можем да го позволим\", подчерта той. Новият арменски президент Армен Саркисян има същата фамилия като предшественика си, но двамата не са роднини. Очаква се той да има предимно протоколни функции след конституционната реформа през 2015 г., с която Армения стана парламентарна република, в която реалната власт е в ръцете на премиера. Според опозицията тази промяна е имала за цел да запази властта на проруски настроения бивш военен Серж Саркисян, който заема президентския пост от 2008 г., след като беше премиер в периода 2007-2008 година.", "date": "2018.04.16", "title": "Протести на арменската опозиция блокираха \nцентъра на Ереван (Видео)"}
{"url": "https://www.24chasa.bg/novini/article/6818768", "text": "Днес, 16.04.2018 г., в 16:00 ч., по искане на Окръжна прокуратура – София ще се разглежда мярка за неотклонение спрямо обвиняема, задържана по обвинение за извършено престъпление по чл. 343 ал. 4 от Наказателния кодекс – нарушаване на правилата за движение по пътищата при управление на МПС, в резултат на което по непредпазливост е била причинена смърт и телесни повреди на повече от едно лице, съобщиха от пресцентъра на прокуратурата. Трагичният инцидент, отнел живота на шест души, е станал на 13.04.2018 г. на автомагистрала „Тракия“. Разследването по делото продължава под наблюдението на ОП – София. Към настоящия момент са проведени разпити на свидетели, иззета документация от фирмата – превозвач, назначени експертизи.", "date": "2018.04.16", "title": "Гледат днес мярката на шофьорката на реното, ударила автобуса на АМ \"Тракия\""}
{"url": "https://www.24chasa.bg/novini/article/6818792", "text": "Трима мъже и тийнейджър ще бъдат изправени пред Варненския окръжен съд, след като са задържани за притежание на наркотици. Следствията срещу тях са под наблюдението на Варненската окръжна прокуратура. Надзирател от ТПО Разделна край Варна, където се излежават по-леки присъди, откри под леглото на 38-годишен затворник пакетче с трева и една готова, свита цигара. Марихуаната е с общо тегло 1.48 грама, все още не е ясно как е вкарана зад решетките, предполага се, че осъденият е получил тревата с колет с храна. Двама шофьори са засечени дрогирани зад волана. 22-годишен мъж от варненското село Доброглед бил спрян с реното си за рутинна проверка в 16.25 часа. Поради видимо неадекватното му състояние униформените го тествали за алкохол и наркотици. Тестът за акохол бил отрицателен, но другия не. Другият шофьор е засечен отново зад волана на рено, в 13.25 часа. 23-годишният мъж също е задържан. 18-годишен младеж от Варна пък е задържан за разпространение на наркотици. Той бил арестуван първоначално само за притежание, но в течение на разследването били задържани двама негови клиенти. Младежът бил познат в квартала като един от дилърите на трева.", "date": "2018.04.16", "title": "Затворник, двама шофьори и тийнейджър, спипани с дрога във Варна"}
{"url": "https://www.24chasa.bg/novini/article/6818790", "text": "През 2017 година производителността на труда в България расте с 1,7 на сто, а разходите за труд - с 11 на сто, съобщава Българската стопанска камара, кото се позовава на информация от Евростат. България се класира на девето място по увеличение на производителността на труда сред страните - членки. Средно за ЕС ръстът на производителноста на труда е 0,8 на сто. Преди нас с по-висока производителност са страни от Централна и Източна Европа - Естония, Литва, Румъния, Латвия, Полша, Чехия, Словения, Унгария. Страната ни обаче e сред лидерите по ръст на заплати. За последната година данните показват, че разходите на работодателите за труд само в частния сектор нарастват с 11 на сто спрямо 2016 година, смятат в работодателската организация. Единствено Румъния има по-голям ръст по отношение разходите за труд в ЕС през 2017 година - 12,9 на сто, пише в съобщението. В основната си част на разходите за труд това са разходи за заплати, които формират около 81 на сто, а останалите са разходи за социални и здравни осигуруровки и данъци (около 19 на сто). БТПП припомня, че средната работна заплата в края на 2017 г. достигна 1095 лв., а за София надвишава 1476 лв. С най-висок ръст в заплащането през 2017 г. се отчита в следните сектори: операции с недвижими имоти, административни дейности, образование, търговия, производство, отчитат от БТПП.", "date": "2018.04.16", "title": "България е на 9 място по увеличение на производителността на труд в ЕС"}
{"url": "https://www.24chasa.bg/novini/article/6818810", "text": "Билетният център ще работи целодневно в кино „Люмиер Лидл”, касите в основната сграда ще отварят след приключване на събитията От 17 до 20 април /от вторник до петък/ достъпът до централната сграда на НДК ще бъде ограничен. Мярката се налага поради събития на високо ниво от календара на Българското председателство на Съвета на ЕС, които се провеждат в Двореца. Това съобщиха от пресцентъра на НДК. Билетен център – НДК и Литературен клуб „Перото“ и ще отварят след приключване на събитията. През останалото време желаещите да закупят билети за културни събития могат да го направят в целодневната билетна каса в кино „Люмиер Лидл“, която ще работи от 09:00 до 20:30 ч. На разположение остава и системата за онлайн продажба на билети. Без промени остава достъпът до Театър Азарян и ДНК – пространство за съвременен танц и пърформанс.", "date": "2018.04.16", "title": "Ограничават достъпа до НДК от вторник до четвъртък"}
{"url": "https://www.24chasa.bg/novini/article/6818817", "text": "\"Известният Влад Цепеш - Дракула, воеводата на Влашко, е българин\"- заяви в новото историческо предаване на  Росен Петров в телевизия \"България он еър\" проф. Божидар Димитров. \"Всичките му документи са писани на български език“, продължи историкът и поясни, че до 17 век официалната документация в голяма част от днешна Румъния се е водила на книжовен български език\". Коментирайки голямата победата на цар Калоян над рицарите на император Балдуин Фландърски край Одрин на 14 април 1205 г., Божидар Димитров посочи, че по този начин Калоян спасява източното православие от силно негативно настроената срещу него Латинска империя. Говорейки за българското възраждане директорът на Института за исторически изследвания на БАН доц. Даниел Вачков посочи, че“ въпреки стопанския напредък, въпреки къщите на няколко ката, българинът не е действал сметкаджийски и е имал куража да въстане срещу османското владичество“. Историкът и специалист по османистика Валентин Митов акцентира на тежкото положение на българите по време на 5-вековното робство и особено на ''кръвния данък'' за съставяне на еничарския корпус. Журналистът Мила Вачева разказа увлекателната история за това как е демонтирана, изгубена и после отново намерена огромната петолъчка на бившия партиен дом в София. Според нейните проучвания Партийният дом е имал две петолъчки, като едната е доставена през 1985 година и е имитирала напълно Кремълската звезда, а за направата освен рубин, са използвани и два килограма злато. Прочети още на: https://www.bgonair.bg/operatsiya-istoriya/2018-04-15/graf-drakula-balgarinn", "date": "2018.04.16", "title": "Божидар Димитров: Известният Влад Цепеш - Дракула, е българин"}
{"url": "https://www.24chasa.bg/novini/article/6818815", "text": "10 души са пострадали при различни пътни инциденти през уикенда във Варна, сочи статистиката на полицията в морската столица. Опасност за живота на ранените няма. Причините за инцидентите са неспазване на пътните знаци и ограниченията на скоростта. 30-годишна варненка не спря на стоп с фиата си на едно от най-натоварените кръстовища в града и помете движещия се с предимство роувър. При сблъсъка е пострадал 29-годишен мъж от втория автомобил. Той е откаран в болница с различни контузии. 34-годишен мъж също предизвикал тежък инцидент, след като отнел предимството на варненски опел. При удара немското возило, което е ударено странично, се бреобърнало край пътя. При удара са пострадали 4-ма мъже, пътуващи в опела. 50-годишният шофьор е с контузия на главата, другите трима мъже, които са на 28, 20 и 35 години, се разминали с леки травми и контузии, без опасност за живота. Отново отнемане на предимство е причината две жени да бъдат приети в болница с различни счупвания. 36-годишен бургазлия зад волана на шкода, при навлизане в кръстовището отнел предимството на варненски мерцедес и го блъснал. Пострадалите жени, които са на 79 и на 81 години, пътували в колата на виновния шофьор. 42-годишен моторджия се заби в мантинела, след като навлезе с прекалено висока скорост в десен завой. В следствие на инцидента мъжът е получил фрактура на глезен, прегледан е и настанен за лечение. Високата скорост е причина за инцидент на централния булевард \"Владислав\" във Варна. 20-годишен младеж карал прекалено бързо, застигнал и блъснал отзад фолксваген. Пострадала е 57-годишната шофьорка на ударената кола, която е откарана в болница с контузии. Почти същата е ситуацията при още един сблъсък. 26-годишният шофьор на тежкотоварен МАН карал прекалено бързо, застигнал и блъснал алфа ромео. Леката кола излетяла от пътя е спряла в мантинелата. С контузии в болница е откарана 47-годишната шофьорка на леката кола.", "date": "2018.04.16", "title": "10 ранени при катастрофи през уикенда във Варна"}
{"url": "https://www.24chasa.bg/novini/article/6818822", "text": "Административният съд в Пазарджик отмени глоба от 1000 лв., наложена на кмета на община Септември Марин Рачев, и възобнови наказателно производство срещу него за нарушение на закона за публичните финанси. Паричната санкция е била наложена от Агенцията за държавна финансова инспекция, след като е било установено, че Марин Рачев се е разпоредил с пари от такса битови отпадъци, които са целеви, и ги е пренасочил неправомерно за дейности по озеленяване, водоснабдяване и канализация. По искане на специализираната прокуратура административната глоба е отменена, което дава възможност за образуване на наказателно дело, т.к. септемврийския кмет не може да бъде наказван за едно и също деяние два пъти. С отмяна на глобата се дава възможност за извършване на процесуално-следствени действия срещу Марин Рачев за събиране на доказателства и повдигане на обвинение за извършено престъпление от общ характер по чл. 254 от НК, мотивира решението си административният съд в Пазарджик. Решението е окончателно и не подлежи на обжалване.", "date": "2018.04.16", "title": "Съдът отмени глоба на кмета на Септември, \nза да стартира наказателно производство"}
{"url": "https://www.24chasa.bg/novini/article/6818823", "text": "НАСА се готви да изстреля довечера новия космически телескоп \"Тес\", който ще търси екзопланети с размера на Земята и потенциални условия за живот, съобщиха световните информационни агенции, цитирани от БТА.  Изстрелването на \"Тес\" (TESS - Transiting Exoplanet Survey Satellite) е насрочено за 22,32 ч. по Гринуич (1,32 ч. през нощта българско време) от космическия център Кейп Канаверал във Флорида с ракета \"Фалкон 9\". Метеорологическата прогноза е благоприятна. Мисията на стойност 337 милиона долара ще продължи две години. \"Тес\" ще изследва 200 000 от най-ярките звезди близо до Слънцето, за да търси екзопланети с транзитния метод. При него се следи интензитета на светлината на звездата. Ако яркостта намалява редовно и еднакво, се предполага, че това се дължи на преминаването на планета. По-нататъшни наблюдения с наземни телескопи могат да определят масата на планетата и нейната плътност и състав. Специалистите от НАСА очакват \"Тес\" да открие хиляди неизвестни досега светове, сред които стотици планети с размерите на Земята или двойно по-големи \"суперземи\". Той ще продължи делото на предшественика си, космическия телескоп \"Кеплер\". С негова помощ бяха открити около 2300 екзопланети, потвърдени вече с други телескопи. За разлика от \"Кеплер\", който се съсредоточаваше в малък небесен отрязък, \"Тес\" ще изследва по-голямата част от небето - неговият обхват е 350 пъти по-широк. \"Тес\" ще търси екзопланетите с най-обещаващи условия за живот. Данните ще бъдат предавани до Земята, където ще бъдат правени последващи наблюдения за потвърждаване на съществуването на екзопланетите. Съществена част от вниманието на наследника на \"Кеплер\" ще бъде насочена към малките и студени звезди, известни като червени джуджета. Те са \"плодородна почва\" за \"близка инспекция\", тъй като вероятността около тях да има скалисти планети с размерите на Земята е по-голяма. Освен това, тъй като червените джуджета са дребни и планетите им орбитират в по-голяма близост, отколкото Земята около Слънцето, техните транзити са по-ясно изразени. След изстрелването ще бъдат необходими около 60 дни, за да достигне \"Тес\" уникалната си високоелиптична орбита, в която ще \"прави лупинги\" между Земята и Луната на всеки две седмици и половина. Очаква се първите обработени данни да бъдат разпространени в началото на 2019 г. Телескопът \"Тес\" е с размери 1,5 м на 1,2 м, без слънчевите панели, които ще бъдат сгънати за изстрелването. Теглото му е едва 362 кг. Оборудван е с четири широкоъгълни камери и слънчев сенник, който да спира пряката светлина, докато те работят. Инструменти за откриване на извънземен живот обаче на телескопа няма. Позициониращата система на телескопа \"Кеплер\" се срина през 2013 г. - около четири години след изстрелването му, а горивото му е на привършване.", "date": "2018.04.16", "title": "НАСА е готова да изстреля телескопа \"Тес\""}
{"url": "https://www.24chasa.bg/novini/article/6818803", "text": "Възрастна жена е била открита мъртва пред блок 47 в бургаския комплекс Славейков днес по обед. Съседи от блока, които през това време били на метри от входа на жилищната сграда, чули шум, след което видели окървавено тяло. Трупът паднал точно пред входа на блока, който се намира в един от най-оживените райони на квартала.  Все още не е установена самоличността на жената, както и причините за смъртта й. Не е ясно и от кой апартамент на 18-етажния блок е паднала. Тепърва ще се разследва дали става дума за самоубийство или жената е била бутната от високо. В момента тече оглед на следствието.  Очаквайте подробности. ", "date": "2018.04.16", "title": "Възрастна жена е открита мъртва пред блок в Бургас"}
{"url": "https://www.24chasa.bg/novini/article/6818828", "text": "От началото на годината до момента броят на безработните, регистрирани в бюрата по труда, е намалял с над 15 хиляди, като през март те наброяват 221 600 . Спрямо февруари регистрираните безработни са с 9 011 души по-малко, а спрямо година по-рано - с 40 171. Това съобщиха от пресцентъра на Агенцията по заетостта. Данните на административната статистика на Агенцията по заетостта сочат устойчива тенденция за намаляване на безработицата, като през март регистрираното равнище в страната продължава да намалява и достига 6.8 на сто. Един от обичайните фактори за това е сезонната заетост. Сравнението с предходния месец показва понижаване с 0.3 процентни пункта, а годишният паралел показва значително намаление от 1.2 процентни пункта. Новорегистрираните безработни през месеца са 21 741, като в тази група младежите заемат дял от 24 на сто, хората над 50 г. - 27 на сто, самоопределилите се като роми са 13 процента, а хората с увреждания - близо 5 на сто. В резултат на дейността на трудовите посредници над 5 500 безработни са активирани да ползват предлаганите услуги от АЗ. Спрямо месец по-рано прави впечатление нарастването с над 50 на сто на регистриралите се неактивни, чийто брой достига 1 304 . Започналите работа на първичния пазар безработни през март са 19 814 - с над 25 на сто повече спрямо предходния месец. В тази група, около 10 на сто са продължително безработни , а над 25 на сто са хора с основно и по-ниско образование. По-големият брой започнали работа се дължи и на субсидираната заетост. През март те са общо 2 492 , в т.ч.: 1 598 по програми, 812 по схеми на ОП РЧР и 82 по насърчителни мерки. Спрямо година по-рано се наблюдава двойно нарастване на включените в инициативите на активната политика. Освен към безработни, услугите, предоставяни в бюрата по труда, са насочени също към заети, учащи и пенсионери. 273 лица от тези групи са намерили заетост чрез бюрата по труда през месеца, като пенсионерите заемат дял от 70 на сто. Обявените свободни работни места от реалната икономика през март са 23 131, бележат данните на Агенцията по заетостта, а сравнението с месец по-рано показва съществен ръст от близо 45 на сто в потребностите от работна сила. Данните говорят за явно оживление на трудовия пазар, като традиционно над 80 на сто от местата са обявени от частния сектор. Най-много са работните места в сферата на: хотелиерството и ресторантьорството - 5 449 или 23 на сто от заявените;преработващата промишленост - 4 746 или 20 на сто от заявените; търговията - 3 692 или 16 процента от заявените, се допълва в съобщението. Съотношението между броя на регистрираните търсещи работа с необходимите умения и броя на заявените работни места в най-търсените професии по отрасли през месеца е както следва: в сферата на туризма - 1.6 търсещи работа за 1 свободно работно място; в сферата на преработващата промишленост - 3.8 търсещи работа за 1 свободно работно място; в сферата на търговията - 11.2 търсещи работа за 1 свободно работно място. Структурата на регистрираните безработни в бюрата по труда в края на март показва сравнително добра характеристика относно съответствието на професионално-квалификационно ниво на изискваните умения за работа в отрасъла на търговията, докато в другите два сектора - туризъм и преработваща промишленост, се наблюдава дефицит. Практиката показва, че при съотношение между търсещи работа лица и заявени работни места под 5:1 усвояването на последните се удължава значително, допълват от АЗ. Най-търсените групи професии през март обхващат работещите в сферата на персоналните услуги, продавачите, работниците в добивната и преработваща промишленост, работниците по събиране на отпадъци, работниците в селското стопанство, водачите на МПС и подвижни съоръжения, операторите на стационарни машини и съоръжения и др.", "date": "2018.04.16", "title": "От началото на годината броят на безработните е намалял с над 15 хиляди"}
{"url": "https://www.24chasa.bg/novini/article/6818831", "text": "Броят на жертвите от епидемията от морбили в Сърбия достигна 15 души, съобщи ТАСС. Общият брой на заболелите от началото на епидемията през октомври 2017 г. достигна 4 740 души, съобщи днес представителката на Института за обществено здраве на Сърбия Дария Кисич-Тепачевич, цитирана от БТА. От 4 740 заболели са починали 15 души, 500 пациенти са развили сериозни усложнения, в това число възпаление на белите дробове и възпаление на мозъка, каза тя.", "date": "2018.04.16", "title": "15 станаха жертвите на морбили в Сърбия, над 4 700 са заразените"}
{"url": "https://www.24chasa.bg/novini/article/6818829", "text": "Министър-председателите на България и Косово Бойко Борисов и Рамуш Харадинай обсъдиха развитието на двустранните отношения и необходимостта от добросъседство като условие за стабилност и просперитет в региона на Балканите. Срещата им се състоя в Прищина в рамките на визитата на българския премиер. Констатирана беше необходимост от разширяване на контактите, особено в сферите на икономиката, енергетиката, инвестициите и туризма. Борисов предложи в най-близко време да бъде организирано посещение на ниво министри, което да даде стимул на този процес и да подпомогне развитието на косовската икономика. „Смятаме, че България може да постигне още по-голямо присъствие на косовските пазари в близко бъдеще“, заяви българският министър-председател и посочи, че българският бизнес е отворен за контакти с косовски партньори във връзка с изграждането на планираните инфраструктурни проекти. На срещата беше отбелязано, че показател за напредъка на реформите в Косово, развитието на гражданското общество и следването на най-добрите европейски практики е разработването на правна рамка за защита и гарантиране на правата на малцинствата. България е особено заинтересована от напредъка в тази област, защото съществува общност от косовски граждани, деклариращи българско самосъзнание, каза премиерът Борисов. И при срещата си с Рамуш Харадинай българският министър-председател подчерта, че европейската перспектива на страните от Западните Балкани зависи от мира и стабилността в региона. По думите му всяка държава трябва да покаже, че е мъдра, за да поеме европейския път.", "date": "2018.04.16", "title": "Борисов към косовския си колега: България е заинтересована от напредъка в Косово"}
{"url": "https://www.24chasa.bg/novini/article/6818862", "text": "Всяко трайно решение в Сирия изисква политически преход и запазването на целостта и суверенитета на страната. Постигането на траен мир е главната цел, за чието постигане ЕС няма да жали средства. Това се посочва в заключенията, приети на днешното заседание на Съвета на ЕС по външни работи, предаде БТА.  За да има траен мир, необходимо е въздаването на правосъдие и постигането на национално помирение. ЕС отново призовава въпросът да бъде разгледан от Международния наказателен съд. ЕС призовава за незабавно прекратяване на огъня, се допълва в текста. ЕС отчита, че конфликтът в Сирия навлезе в осмата година, белязан от широко разпространено насилие, ярки нарушения на международното право от всички участници, както и от употребата на химическо оръжие от режима и от \"Ислямска държава\" (ИД). Сирийският режим носи основната отговорност за катастрофалната хуманитарна обстановка и за страданието на сирийския народ. Съветът на ЕС подкрепя всяко действие, насочено към предотвратяване на употребата на химическо оръжие. Необходимо е да се използват възможностите за постигането на политическо решение, защото според ЕС военно решение е невъзможно. Сирийският режим, подкрепян от Русия и Иран, увеличи употребата на военна мощ, без оглед на цивилните жертви. Незабавно трябва да бъде прекратено възпрепятстването на хуманитарния достъп до пострадалите, заявяват европейските външни министри. Всички страни в сирийския конфликт трябва да се борят срещу ИД. Действията на Турция в Северозападна Сирия допълнително влошават обстановката. ЕС изразява дълбока загриженост от изкуствените промени в картата на сирийското население. ЕС няма да участва във възстановяването на райони в Сирия, засегнати от този подход, се посочва в заключенията. В Сирия днес над 13 милиона души имат нужда от помощ, над шест милиона са напуснали домовете си, а три милиона са изтласкани в труднодостъпни области. ЕС осъжда използването на глада като военно средство. Защитата на обикновените хора е не само законово, но и морално задължение. Досега ЕС е осигурил 10,6 милиарда евро за Сирия, отбелязват министрите.", "date": "2018.04.16", "title": "ЕС няма да жали сили за постигането на траен мир в Сирия"}
{"url": "https://www.24chasa.bg/novini/article/6818872", "text": "Европейската комисия препоръчва започване на преговори за членство на Република Македония в Европейския съюз. Това се казва в доклада, който ще бъде оповестен утре, съобщава БГНЕС. За първи път Македония получава безусловна препоръка за започване на преговори. \"Като се има предвид напредъкът на страната, ЕК препоръчва започване на преговори с Бившата югославска република Македония. ЕК очаква, че ще бъдат запазени и задълбочени сегашните реформи. За да подкрепи този курс, ЕК предлага започване на предприсъединителни преговори в областта на съдебната система, правосъдието, свободата и сигурността на страната\", се казва в доклада, който се отнася до Република Македония. От Брюксел подчертават, че Македония е успяла да преодолее дълбоката политическа криза. Необходимите структурни реформи са бавен процес и за него са необходими годни. \"Положителната промяна в политическия манталитет е видима в цялото общество, което отсъстваше през последните години и това бе най-голямата пречка\", пише още в Доклада за напредъка на Република Македония, който предстои да бъде обсъден още веднъж от еврокомисарите. Той ще бъде оповестен утре в Страсбург", "date": "2018.04.16", "title": "ЕК препоръчва започване на преговори за членство на Република Македония в ЕС"}
{"url": "https://www.24chasa.bg/novini/article/6819028", "text": "Различната оценка на ударите на САЩ по Сирия не раздели Русия и Турция и няма да наруши плановете за по-нататъшно сътрудничество между Москва и Анкара. Това заяви днес говорителят на Кремъл Дмитрий Песков като коментар на думите на президента на Франция Еманюел Макрон, предаде ТАСС, цитирана от БТА. Тези удари не разделиха Русия и Турция, изтъкна Песков. За никого не е тайна, че по редица въпроси позициите на Москва и Анкара се разминават, но това не пречи те да продължават да обменят мненията си по темите, да продължават да обсъждат тези разминавания в нашите позиции, а най-важното е, че това по никакъв начин не оказва влияние върху по-нататъшните многопланови перспективи за развитие на сътрудничеството и взаимодействието при реализирането на големи икономически и други проекти, посочи Песков. Макрон заяви вчера, че една от последиците на ударите по Сирия е възникналата тенденция за разминаване на позициите на Турция и Русия в подхода им към сирийската криза.", "date": "2018.04.16", "title": "Песков: Различната оценка на ударите на САЩ по Сирия не раздели Русия и Турция"}
{"url": "https://www.24chasa.bg/novini/article/6819019", "text": "Евродепутатът от АЛДЕ/ДПС Илхан Кючюк ще създаде информационен интернет портал, който да предоставя на българските граждани, които учат и работят във Великобритания, информация по проблеми, касаещи правата им след Брекзит. Кючюк анонсира началото на проекта „Ти и Брекзит“ при старта на втория сезон на предаването \"Обещанието\" по Българската национална телевизия. В политическия формат петима евродепутати поемат конкретни обещания, които трябва да изпълнят. Целта е всеки един от тях да поеме обещание, свързано с работата му в Европейския парламент, което да доведе до успешен край. Предаването ще се излъчва всяка неделя от 29-и април до 3-и юни. Началото е в 19:00 часа. „Обещавам да изработя интерактивен информационен портал, предлагащ решения на казусите на българските граждани в сферата на образованието и трудовите права във Великобритания. Смятам, че темата е особено важна в контекста на Брекзит и затова ще продължа да работя активно – не само в изданието, а и след него по този важен за всички български граждани въпрос“, каза Илхан Кючюк. „От една страна, на интернет портала „Ти и Брекзит“ нашите сънародници ще могат да се информират по актуални въпроси относно преговорите между ЕС и Великобритания, да потърсят решение на проблемите си от съответните експерти по трудови и образователни права, но и ще мигат да прочетат стратегически документи по темата“, поясни българският евродепутат.", "date": "2018.04.16", "title": "Илхан Кючюк ще работи по интернет портал за проблемите на българите след Брекзит"}
{"url": "https://www.24chasa.bg/novini/article/6819098", "text": "От днес, 16 април, до 20 април 2018 г. Министерството на отбраната, Дипломатическият институт към Министерството на външните работи, Военната академия „Г. С. Раковски“ и Центърът за изследване, изграждане и усъвършенстване на способности на НАТО за управление на кризи и реагиране при бедствия ще бъдат домакини на третия модул на Курса на високо ниво в областта на Общата политика за сигурност и отбрана на Европейския съюз в рамките на програмата на Европейския колеж по сигурност и отбрана. Мероприятието е част от официалния календар на събитията по време на Българското председателство на Съвета на ЕС в страната. Темата на модула е „Операции и мисии по линия на Общата политика за сигурност и отбрана на ЕС“. Целта е участниците да се запознаят с процеса на планиране и провеждане на граждански и военни мисии и операции на ЕС и с инструментите и подходите, с които ЕС разполага при управлението на кризи. В рамките на Третия модул на курса участниците в него ще посетят Националния военен учебен комплекс „Чаралица“ и Военна академия „Г.С.Раковски“.", "date": "2018.04.16", "title": "София ще е домакин на обучение за Общата политика за сигурност и отбрана на ЕС"}
{"url": "https://www.24chasa.bg/novini/article/6819107", "text": "Посолството на Великобритания в Холандия съобщи, че Русия и Сирия все още не са позволили на комисията на ОЗХО за установяването на фактите да достигне до сирийския град Дума, за да разследва обвиненията за възможното газово нападение в града, предава AFP. Директорът на ОЗХО Ахмет Узумчу е осведомен по време на днешното заседание на организацията, че „Руския и Сирия не са позволили за момента достъп до Дума“, според британското посолство в Холандия, където се намира централата на ОЗХО, предаде \"Фокус\". Британският посланик Питър Уилсън призова по време на срещата „извършителите на нападението да бъдат държани отговорни“.", "date": "2018.04.16", "title": "Великобритания: Русия и Сирия все още не са допуснали служителите на ОЗХО в Дума"}
{"url": "https://www.24chasa.bg/novini/article/6819123", "text": "Софийският университет \"Св. Климент Охридски\" заема 855-то място в Рейтинга за академичните постижения на университетите /URAP/ за 2017/2018 година. Това съобщи пресцентърът на висшето училище. Системата за класиране на URAP събира данни за 4000 висши училища в цял свят, оценява академичните постижения с основен фокус върху научната дейност на университетите и класира най-добрите 2500 висши училища в света. Това прави класацията URAP една от най-всеобхватните университетски рейтингови системи, представящи най-добрите 10 процента от световните университети. Алма матер е на 363-то място в Европа от 835-те европейски университета. Сред основните индикатори, които определят позицията на Софийския университет, са броят на статиите, броят на цитатите, общият брой научни документи, импакт факторът и международното сътрудничество. Класацията се извършва всяка година от Изследователската лаборатория за рейтинг на академичните постижения на университети, създадена като международен проект през 2009 г. в Института по информатика на Близкоизточния технически университет в Анкара, Турция. Базирана е изцяло на обективни данни, получени от библиометрични източници. Благодарение на системата повече университети имат възможността да наблюдават своя текущ академичен прогрес и могат да разработват стратегии за укрепване и продължаване на напредъка. Годишен световен рейтинг на университетите се публикува всяка година от 2010 г., припомнят от СУ.", "date": "2018.04.16", "title": "Софийският университет на 855-то място в Рейтинга за академичните постижения"}
{"url": "https://www.24chasa.bg/novini/article/6819124", "text": "Вицепремиерът Валери Симеонов откри в Пловдив Национален форум, посветен на пространствени и културни тенденции в етнически смесените райони. Той се организира по инициатива на Ральо Ралев, кмет на район \"Северен\" в Пловдив, с основен акцент идентифицирането на проблемите в етнически смесените квартали и търсене на решението им. Очаквам на този форум да се поставят проблемите за етническото съжителство, което всички знаем, но рядко се намират хора, които го правят и търсят решението им. Това каза преди конференцията Симеонов и като положителен пример посочи районният кмет Ральо Ралев. Според Симеонов решението на проблемите е разбиването на модела на гетото и подчерта, че това може да стане и чрез сега съществуващите закони, които обаче трябва да се спазват, предаде БТА. В България имаме проблеми и предизвикателства в районите със смесено население, но винаги в историята си сме доказали, че можем да ги преодоляваме, каза в приветствието си в залата вицепремиерът. Миналото лято Ральо Ралев и институциите в Пловдив доказаха това, като в една от махалите се откри полицейски участък, надлежно се описаха незаконните постройки и в същото време не се накърни честта на гражданите и от двата етноса, каза още Симеонов. Заместник-министърът на вътрешните работи Стефан Балабанов посочи Пловдив като пример за добър модел за етническо съжителство. През последните 25 години, с либералните опити на много политици не само от България, но и от чужбина, етническият модел за интеграция на ромите в страната се провали тотално, подчерта Балабанов. Според него истинската интеграция на малцинствените групи в България ще се постигне тогава, когато всички заинтересовани от това физически лица и институции наложат върховенството на закона. Идеята на форума е да поставим началото на един дебат, с който да стане ясно както какво целим, така и политиката, която се опитваме да прокараме през последните 6 години в района, каза Ральо Ралев. Според него трябва да се обърне внимание на малцинствата, като всички институции на местно ниво се обединят и работят заедно. Като положителен пример посочи идеята за връщането на децата в училище, покрай което по думите му е достатъчно и това, че се е направило прочуване колко деца не ходят и защо на училище. Ако тези деца днес на получат образование, утре няма как да им говорим за закони и спазването им, каза още районният кмет.", "date": "2018.04.16", "title": "Симеонов: Има проблеми в районите със смесено население, но можем да ги преодоляваме"}
{"url": "https://www.24chasa.bg/novini/article/6819167", "text": "За 72 часа е задържана 21-годишната шофьорка, която потроши 10 коли в Пловдив, след като седна пияна и надрусана зад волана. Прокуратурата ще поиска за нея в съда и постоянен арест. Това съобщи главният прокурор Сотир Цацаров. Той настоя за жестоки санкции за почерпени и дрогирани водачи. Габриела Медарова, причинала мелето в Пловдив, работи като танцьорка в нощен клуб. В неделя, когато стана инцидентът, се връщала от заведението.  Дрегерът показал над 1, 3 промила алкохол, а тестът за наркотици реагирал положително на марихуана.", "date": "2018.04.16", "title": "Пияната и надрусана танцьорка, помела 10 коли в Пловдив, в ареста за 72 часа (Снимки)"}
{"url": "https://www.24chasa.bg/novini/article/6819179", "text": "Съдът решава дали да остави за постоянно в ареста жената, обвинена за катастрофата с автобус на автомагистрала \"Тракия\" в петък. 29-годишната Цвета Таскова беше обвинена за причиняване на смърт по непредпазливост. Преди две години е била с иззета книжка за шофиране в нетрезво състояние. От събота жената е подведена под отговорност за катастрофата на магистрала “Тракия”, при която загинаха шестима, а над 22-ма бяха ранени. Тя е приела изключително тежко случилото се. С нея е пътувал неин близък, който е свидетел по делото. Основната теза на обвинението е, че най-вероятно реното на Таскова е ударило предната лява гума на автобуса, заради което той се е завъртял надясно, падайки в канавка. Как точно е станала катастрофата, ще кажат експерти, които трябва да излязат със заключение до 2 месеца. Разследването по делото продължава под наблюдението на ОП – София. Към настоящия момент са проведени разпити на свидетели, иззета документация от фирмата – превозвач, назначени експертизи.                                                                                                                                                                                                                                                                                                                       ", "date": "2018.04.16", "title": "Ето я шофьорката, причинила касапницата край Вакарел (Снимки)"}
{"url": "https://www.24chasa.bg/novini/article/6819187", "text": "Лидерите на САЩ, Великобритания и Франция се позовават на данни от медиите и социалните мрежи, говорейки за предполагаемата химическа атака в Сирия, каза в интервю за Би Би Си руският външен министър Сергей Лавров, цитиран от ТАСС и Ройтерс. Изявленията му бяха публикувани днес на сайта на британската публична медия, предаде БТА.  Той отхвърли обвиненията, отправени от американския представител в ОЗХО (Организацията за забрана на химическите оръжия), че Русия е почиствала мястото на предполагаемата химическа атака в сирийския град Дума недалече от Дамаск в опит да прикрие следите от атаката. \"Гарантирам, че Русия не е извършвала никакво почистване на това място\", подчерта Лавров. Представители на руския център по помирение на враждуващите страни извършиха на 9 април щателна проверка на мястото на въпросната атака в Дума и не откриха там следи от използване на химическо оръжие, отбелязва ТАСС. Обвинявайки режима на президента Башар Асад, че стои зад тази употреба на химическо оръжие, трите западни страни - членки на Съвета за сигурност, нанесоха през уикенда масиран ракетен удар по обекти в Сирия без санкция от Съвета за сигурност на ООН. Отношенията между Русия и Запада сега са по-лоши, отколкото по време на Студената война, тъй като по-рано действаха каналите за връзка между Москва и западните страни, обзети сега от русофобия, посочи Лавров. \"Тази русофобия сега прилича на опит за геноцид чрез санкции\", подчерта той. Руският външен министър изрази надежда, че хората на Запад, включително тези, които са на власт, разбират опасността на това положение.", "date": "2018.04.16", "title": "Лавров отрече обвиненията, че Русия е опитала да прикрие следите от атаката в Дума"}
{"url": "https://www.24chasa.bg/novini/article/6819193", "text": "Седем осъдени бяха убити и 17 ранени след избухване на сблъсъци в строго охраняван мъжки затвор, съобщиха американски служители, цитирани от ДПА. Насилието е избухнало в затвора \"Ли\" в Бишъпвил сутринта в неделя и ситуацията е била овладяна след осем часа, съобщиха щатските власти. Имало е много сблъсъци между затворници в три сгради на затвора. Няма пострадали сред служителите на затвора, предава БТА. В затвора \"Ли\" са настанени около 1500 осъдени мъже, смятани за опасни и агресивни престъпници.", "date": "2018.04.16", "title": "7 осъдени убити и 17 ранени след сблъсъци в мъжки затвор в Северна Каролина"}
{"url": "https://www.24chasa.bg/novini/article/6819258", "text": "са публикувани на официалната страница на Министерството на образованието и науката. Това съобщи пресцентърът на МОН. Съдържанието на електронно четимия учебник е напълно идентично с това на хартиеното издание. Достъпът е осигурен безплатно за всички ученици от първи до седми клас, включително. Възможностите за достъп до електронно четимите учебници са различни - без регистрация, с регистрация, с персонален код за регистрация, предоставен от издателството на всеки ученик, който ползва печатното издание на съответното издателство или с код, посочен след интернет адреса за достъп до съответния учебник.", "date": "2018.04.16", "title": "Публикуваха линкове за електронно четимите учебници от първи до седми клас"}
{"url": "https://www.24chasa.bg/novini/article/6819265", "text": "Инвестбанк е избрана за купувач на банка „Виктория”, се посочва в съобщение от КТБ. Синдикът на фалиралата банка, която е собственик на \"Виктория\", е  сключил с Инвестбанк рамков договор за едновременно прехвърляне на собствеността и получаване на договорената цена.   Сделката ще бъде финализирана окончателно след произнасяне от Комисията за защита на конкуренцията.  Подписването на договора е в резултат от процедурата за продажба, открита през юни 2017 г. от Управителния съвет на Фонда за гарантиране на влоговете в банките. В първия етап участваха четирима кандидат купувачи, а след извършен анализ оферти подадоха Инвестбанк и Българо-американската кредитна банка. След проведени преговори, анализ и съпоставка на финансовите параметри на подадените окончателни оферти е избрана Инвестбанк. Купувачът е одобрен и от Управителния съвет на фонда за гарантиране на влоговете на 26 март.  Инвест поемча ангажимент пълно погасяване на експозицията на КТБ към ТБ \"Викория\" ведно с дължимите лихви. В резултат КТБ е с печалба от 2,8 млн. лв. от сделката. ", "date": "2018.04.16", "title": "„Инвестбанк” е избрана за купувач на банка „Виктория”"}
{"url": "https://www.24chasa.bg/novini/article/6819427", "text": "Сирия, Русия, Иран и Западните Балкани бяха основните теми на Съвета „Външни работи“, който се проведе днес в Люксембург. България бе представена от заместник-министър председателя и министър на външните работи Екатерина Захариева. Това съобщиха от пресцентъра на Министерството на външните работи. Министрите остро осъдиха използването на химическо оръжие от режима в Сирия. Общо бе мнението, че предприетите от САЩ, Франция и Обединеното кралство ограничени въздушни удари по цели в Сирия, свързани с производство и съхранение на химическо оръжие, имат за цел единствено да предотвратят нови атаки с такива вещества. Външните министри потвърдиха позицията на ЕС, че не може да има военно решение на конфликта в Сирия. \"Единственото възможно решение на конфликта в Сирия е политическото и ние трябва да работим заедно за възобновяването на процеса от Женева - каза Захариева пред колегите си. - ЕС няма да инвестира средства за възстановяване на страната, докато не започне политическият процес. Даваме сигнал, че е крайно време да се изпълняват резолюциите на ООН за плавен политически преход. Всички усилия трябва да се насочат в тази посока.” В отговор на журналистически въпрос дали според нея Русия е склонна на диалог, министър Захариева заяви, че ЕС ще използва цялото си влияние, за да се постигне решение в рамките на Съвета за сигурност на ООН за възстановяване на съвместния механизъм на ООН и Организацията за забрана на химическото оръжие за разследване, като в този смисъл политическият диалог не е възможен без участието на Русия. Министър Захариева потвърди участието на България в конференцията за Сирия, която ще се проведе следващата седмица под председателството на ЕС и ООН. Конференцията е конкретен израз на подкрепата за усилията за възстановяване на Женевския процес, както и на волята за набиране на допълнителни средства в подкрепа на сирийския народ и сирийските бежанци в съседните страни. Екатерина Захариева благодари на Франция и на Обединеното кралство за предоставената информация относно осъществената през уикенда операция в Сирия. От името на България тя осъди по най-категоричен начин използването на химически оръжия. “Режимът трябва да осигури пълен достъп до мисията на Организацията за забрана на химическото оръжие”, заяви тя. Западните Балкани също бяха сред водещите теми от дневния ред на Съвета. Министрите изразиха загриженост от ескалацията на напрежението между Белград и Прищина, като подчертаха необходимостта от разрешаване на проблемите чрез диалог. Подчертана бе важността на присъединяването на държавите от Западните Балкани към позициите на ЕС по линия на Общата външна политика и политика за сигурност. Министър Екатерина Захариева информира колегите за хода на подготовката на Срещата на върха ЕС-Западни Балкани, която ще се проведе на 17 май в София. Нейната цел е да отправи ясно политическо послание за подкрепа, както и да потвърди европейската перспектива на целия регион. “Много от министрите изразиха силна подкрепа за приоритета на Българското председателство и заявиха, че темата ще бъде продължена от следващите председателства”, каза Захариева. Първите дипломати на 28-те обсъдиха също развитието на отношенията с Русия, като потвърдиха позицията на ЕС, че пълното изпълнение на договореностите от Минск остава ключово условие за съществена промяна в отношенията. Външните министри на ЕС потвърдиха подкрепата си за Съвместния план за действие по ядрената програма на Иран. Обсъдени бяха по-нататъшните стъпки на ЕС за продължаване на изпълнението на споразумението от всички страни по него.", "date": "2018.04.16", "title": "Външните министри от ЕС: Не може да има военно решение в Сирия"}
{"url": "https://www.24chasa.bg/novini/article/6817610", "text": "          Над 150 млн. евро са предназначени за опазване на горите, подобряване на състоянието им и за лесовъдски дейности. Част от средствата са по подмерки на Програмата за развитие на селските райони. Освен нея през 2018 г. 96,5 млн. лв. от фонд “Инвестиции в горите” ще послужат на шестте държавни горски предприятия за подобряване на състоянието на горските територии. По данни на земеделското министерство 1,42 млн. лв. ще са за проектиране на горски пътуща, за основния им ремонт и строителство са предвидени 86,62 млн. лв. Над 7 млн. лв. ще послужат за залесяване, а за изграждане на укрепителни съоръжения – 1,36 млн. лв. Най-голяма част от средствата за залесяване ще бъдат изразходени от горското стопанство в Сливен - 2,8 млн. лева. Най-големите разходи от фонд “Инвестиции в горите” през тази година се падат на горското предприятие в Смолян - общо 57,5 млн. лева. 55,1 млн. лева от тях ще се използват за строителство и ремонт на горски пътища. В края на март бяха публикувани насоките за кандидатстване по подмярката, разделена на две, за възстановяване на щети по горите от пожари и природни бедствия. Бюджетът ѝ е 8 млн. евро, от които 1,6 млн. са за общините Симитли и Кресна и Югозападното държавно предприятие. Ще се подпомагат дейности по почистване на площи в гори, пострадали от пожари и природни бедствия. Целта е изкуственото им възобновяване и попълване на горски култури. Ще се възстановяват защитни съоръжения и инсталации, ще се покриват и средства за пътища и места за наблюдение за пожари. Ще бъдат създадени депа за съхранение на дървесина, добита от пострадали гори, за да се избегне по-нататъшното увреждане. За Симитли и Кресна има предвидени още 4,5 млн. евро за създаване и поддръжка на противопожарна инфраструктура – лесокултурни прегради, противопожарни просеки, минерализовани ивици. Ще бъдат изградени и водоизточници за борба с пожарите. Разрешава се подобряване или изграждане на хеликоптерни площадки, но са изключени летищни съоръжения за търговски цели. Разходи за борба с вредители също се допускат. За всички останали бенефициенти бюджетът е 12,6 млн. евро за идентични дейности. 18 млн. евро е бюджетът за инвестиции в технологии за лесовъдство и в преработката, мобилизирането и търговията на горски продукти. Допустими са изграждане, придобиване или подобрение на сгради и други недвижими активи, необходими за първичната преработка на дървесината, както и закупуването на земя, когато са пряко свързани с изпълнението на проекта. Ще се покриват и разходи за закупуване на машини за първична преработка на дървесината. Допускат се и дейности за подобряване на икономическата стойност на горите, закупуване на щадяща почвата и ресурсите специализирана горска техника и оборудване за сеч, извозване, товарене и транспорт на дървесина за стопанствата.  Повече от 10 000 деца от цялата страна са участвали в инициативата “Лесовъд за един ден” през последните четири години. Кампанията се провежда в рамките на Седмицата на гората, а за всяко следващо издание се отчита ръст на желаещите да се включат. Преди дни 200 деца от четири столични училища се включиха в събитието. В Шумен бе отчетен почти същият брой ученици, силен интерес имаше и в Бургас, и в Русе. Подобни инициативи и лесовъдски игри са проведени на повече от 100 места в страната, съобщиха от агенцията по горите. Освен да се научат да залесяват, децата имат възможност и да се запознаят с лесовъдската професия и грижите, които се полагат за горите. Под формата на интерактивни игри те се учат да разпознават дървесните видове, горските обитатели, как се добиват семена от иглолистните дървета и как да отглеждат фиданки от тях. За това им помагат експерти от агенцията по горите, лесовъди, преподаватели и студенти.  327 декара гори са залесени през последните две седмици. За целта са използвани 159 096 броя фиданки. Освен това над 20 000 фиданки са били предоставени на граждани, училища и детски градини. Основно използвани са зимен дъб, летен дъб, благун, червен дъб, цер, черен и бял бор, атласки кедър, смърч, ела, сребролистна липа, явор и акация. “През 2018 г. е предвидено залесяване на около 15 000 дка горски територии държавна собственост, от които 5300 дка гори, засегнати от болести, вредители, пожари и други природни въздействия. Отделно се залесява в общински горски територии”, съобщи преди дни инж. Григор Гогов, директор на агенцията по горите. По 1000 сигнала за нарушения или инциденти получават за месец горските. Над 3000 са те от началото на годината досега. За 2017 г. броят им възлиза на почти 9000.29% от сигналите са за пожари, за незаконна сеч в гори - 28%, за транспортиране на незаконна дървесина са около 11%, а за съхранение на незаконно добита дървесина - 6%. По закона за рибарството са подадени 10% от сигналите, а по този за лова - 5,5%. 7 на сто е делът на фалшивите сигнали. Експерти отчитат, че въпреки въведената система за електронни билети все още има нарушители, които са хванати с нередовни. Това най-често става при издаване на последващи превозни билети на основание на първичния, но с липсващ оригинал.", "date": "2018.04.16", "title": "Над 150 млн. евро за гори през 2018 г."}
{"url": "https://www.24chasa.bg/novini/article/6817653", "text": "Националната художествена академия ще се сдобие с нова модерна сграда за обучение на своите студенти през април 2019 г. Тя ще има 4 етажа, сутерен и терасовиден етаж. Ще разполага с 16 художествени ателиета, 3 лекционни и една компютърна зала, а на последния етаж ще има Ще бъдат осигурени също необходимите комуникационни, санитарни и технически помещения. Автор на проекта е арх. Стефан Добрев. Според архитектурното решение корпусът ще представлява модерен прочит на съществуващата червена сграда на академията. Според арх. Добрев решенията целят “обвързване на всички обеми на територията на академията и превръщането им в единен архитектурен комплекс”. До всички ателиета ще се осигурява водоснабдяване. Предвидени са също системи за окачване на експозиционни пана. Проектът е съобразен с всички изисквания за достъп на хора в неравностойно положение. “Преди година и половина по Оперативната програма “Региони в растеж” за подкрепа на висшите училища ни отпуснаха 3 млн. лв. за ново строителство. Пуснахме проект, който беше одобрен”, разказа за “24 часа” заместник-ректорът на академията доц. арх. Даниела Янкова. Малко над 2,5 млн. лв. са средствата от Европейския фонд за регионално развитие, а националното финансиране е 449 940 лв. Още през 2005 г. висшето училище пробвало с конкурс да изгради сграда, където да се съберат всички специалности. Струвало много пари, никой не ги отпуснал, затова от ръководството решили да действат на етапи. Първият етап е на празното място на ъгъла на бул. “Васил Левски” и ул. “Оборище” да се направи нов корпус. “Стартирахме обществена поръчка за избор на изпълнител на строително-монтажните работи. През есента изборът беше направен и договорът беше подписан с консорциума “Нова академия 2017”, обясни доц. Янкова. От Направление “Архитектура и градоустройство” предписали, че трябва да направят първо спасителни археологически разкопки. Всъщност досега са се занимавали именно с това. Експерти от Националния археологическия институт с музей при БАН всеки ден идвали да наблюдават разкопките. Копаело се бавно, но в крайна сметка нищо не е излязло. Получили са протокол и вече ще продължават със сградата, след като получат строителното разрешение. Очаква се строителството на новия корпус на Националната художествена академия да започне още тази седмица. Предвидено е строителството да завърши през април 2019 г. Държавното рисувално училище е открито на 1 октомври 1896 г. след подписването на указ от княз Фердинанд, припомнят историята на академията от ръководството. С този акт в София е положено началото на едно от най-старите висши учебни заведения в страната. В делото по създаването на днешната академия се открояват имената на ред видни творци и учени, сред които Константин Величков, Иван Мърквичка, Иван Шишманов, Антон Митов и Борис Шац.", "date": "2018.04.16", "title": "Художествената академия си строи нова сграда  с 3 милиона лв. от ЕС"}
{"url": "https://www.24chasa.bg/novini/article/6819422", "text": " Това разкри нейният адвокат Георги Динев. Тя била изключително съсипана и преживявала случилото се. Това, което му е разказала е, че е предприела изпреварване на автобуса, давайки ляв мигач. В този момент чула шум в предната част на колата и автомобилът й поднесъл наляво. Тогава тя дала надясно, автомобилът обаче отново поднесъл наляво. При следваща маневра надясно се ударил в автобуса, който понесъл колата, а самият автобус започнал да криволичи наляво надясно, преди да се обърне. Съдът остави Цвета Таскова в ареста, тъй като, макар и на ранен етап, имал достатъчно доказателства, че тя е съпричастна към катастрофата. Също така можела да се укрие, защото предишни години е работила в чужбина, а и сега планирала да работи в Гърция през летния сезон. Адвокатът ще обжалва решението пред Софийският апелативен съд. Делото е насрочено за следващия вторник.", "date": "2018.04.16", "title": "Шофьорката, блъснала автобуса край Вакарел, остава в ареста"}
{"url": "https://www.24chasa.bg/novini/article/6819423", "text": "Черноморска банка за търговия и развитие (ЧБТР) и Пощенска банка съвместно предоставят 58,3 млн. евро за изграждането на първия хотел на международната верига “Мариот” в София. Това стана ясно на подписването на договора за заем в понеделник. Подписи положиха двете банки, компания I Tower Development и “Мариот”. 32 млн. евро е делът на ЧБРТ, която действа като посредник по сделката, а този на Пощенска банка - 26,3 млн. евро. Общата стойност на проекта е 100 млн. евро. Срокът на заема е 12 г. Той се отпуска на I Tower Development - дружество, учредено специално за изпълнението на проекта с италианска инвестиция. Хотелът трябва да бъде завършен през 2020 г. Той ще е с 232 стаи, 5 ресторанта, спа зони, бутиков търговски център и жилищен комплекс с панорамна гледка над столицата. Дизайнът е дело на италианска компания и ще съчетава модернизъм с местните особености на културата и историята. “Ако бяхте избързали малко с проекта, можеше да хванете огромния наплив на туристи по повод българското председателство. Следващото ще е след 14 години, но аз вярвам, че тогава с удоволствие голяма част от гостите ще бъдат именно в софийския “Мариот”, заяви финансорият министър Владислав Горанов, който също присъства на церемонията. Министърът на туризма Николина Ангелкова изпрати писмо, за да поднесе поздравленията си, тъй като в момента е в Аржентина.", "date": "2018.04.16", "title": "С 58 млн. евро две банки финансират хотел \"Мариот\" в София"}
{"url": "https://www.24chasa.bg/novini/article/6819433", "text": "На тържествена церемония в Посолството на България в Москва на 16 април 2018 г. посланик Бойко Коцев награди победителите в Първата самостоятелна интернет-олимпиада по български език за ученици, посветена на 140-та годишнина от Освобождението на България от османско иго. Това съобщиха от посолството. В олимпиадата участие взеха ученици от почти всички краища на Русия, които бяха разделени в две групи – младша (5-7 клас) и старша (8-11 клас). Победителите получиха грамоти и подаръчни комплекти, а заелите първо място в двете категории – почивка за двама на българското Черноморие, осигурена от компания „Интурист“. Олимпиадата по български език се организира от Катедрата по славянски филологии на Московския държавен университет, с подкрепата на Посолството на Република България в Руската федерация.", "date": "2018.04.16", "title": "Посланик Коцев награди руски ученици - победители в олимпиадата по български език"}
{"url": "https://www.24chasa.bg/novini/article/6819448", "text": "Президентът Румен Радев трябва да се определи, а не да стои разкрачен – дали е с Русия или с Европейския съюз. Това каза бившият държавен глава Росен Плевнелиев в предаването „Лице в лице” по  . Според него ако настоящият президент продължи да се държи по същия начин, няма да има тежест в ЕС. „Ако реши да върви на изток, трябва да се определи. Плевнелиев каза още, че „не един и двама президенти” са му звъняли да му кажат, че Радев се опитва да разделя в ЕС. „Едно от нещата, които казаха е, че Радев говори едно с тях на четири очи, а се случва съвсем друго на гласуванията по повод санкциите срещу Русия”, поясни Плевнелиев. Той не пожела да каже точно с кой е разговарял. Той критикува и изказването на Радев, че от срещата с руския патриарх Кирил няма протокол. „Държавността започва от президентската институция, която е гарант за баланса и спазването на правилата от всички. Когато президентът не води протокол от срещата с патриарха, когато българският президент коленичи и целува ръка, това тотално разрушава устоите на българската държавност”, коментира Плевнелиев. Той коментира също, че „Радев бос, по мускули, по потник, роклята на първата дама” също са неща, които не помагат на българската държавност. „Съюзниците удариха с пълно право. Трябва да е ясно, че когато се използват химически оръжия, трябва да се носи отговорност”, коментира Плевнелиев. Според бившия президент следващ удар е възможен ако отново се използва химическо оръжие. „Но най-отговорно заявявам, че не сме в трета световна война, нито в нова студена война”, коментира Плевнелиев. В същото време той подчерта, че ситуацията в момента повече прилича на времето преди Първата световна война и коментира, че световните сили трябва да внимават да не започне нов конфликт по случайност.", "date": "2018.04.16", "title": "Плевнелиев: Президентът Радев трябва да се определи дали е с Русия или с ЕС"}
{"url": "https://www.24chasa.bg/novini/article/6819463", "text": "Румънският президент Клаус Йоханис съобщи днес, че няма да отстрани от длъжност главния прокурор на Националната дирекция за борба с корупцията /НДБК/ Лаура Кодруца Кьовеши по искане на министъра на правосъдието Тудорел Тоадер, предаде телевизия Диджи24. Йоханис заяви, че мотивите на правосъдния министър не са успели да го убедят, че трябва да отстрани Кьовеши. Той напомни, че през март Висшият съвет на магистратурата е дал отрицателно консултативно становище по предложението на министъра. \"Това становище не може да бъде разглеждано просто като един факултативен елемент. Дори ако становището не задължава, то не може да бъде пренебрегнато\", изтъкна Йоханис, като отбеляза, че \"оценката на министъра може и да е субективна\". През февруари министърът на правосъдието Тудорел Тоадер поиска отстраняване от длъжност на главния прокурор на НДБК, като я обвини в авторитарно поведение, намесване в дела, нарушаване на конституцията и нанасяне на вреди на имиджа на страната. Според румънското законодателство окончателното решение принадлежи на държавния глава. \"Мотивите на министъра не бяха в състояние да ме убедят. До голяма степен те дори не съответстват на приложимите законови разпоредби\", посочи още президентът, цитиран от информационния сайт Зиаре. По-рано днес лидерът на управляващата Социалдемократическа партия /СДП/ Ливиу Драгня заяви, че партията не планира да даде ход на процедура за импийчмънт на държавния глава, ако той откаже да отстрани главния прокурор на НДБК. Според политически източници лидерите на СДП вече са се подготвили да сезират Конституционния съд с надеждата, че той ще задължи президента да свали прокурорката от поста, пише в. \"Адевърул\".", "date": "2018.04.16", "title": "Румънският президент отказа да отстрани \nшефката на антикорупционната агенция"}
