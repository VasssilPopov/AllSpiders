{"url": "https://www.24chasa.bg/novini/article/7413936", "text": "3325 майки са поискали да изоставят децата си само за изминалата година, пише в. \"Телеграф\". Основните причини са две - заболяване на бебето или нежелана бременност. Това показа проверка в Агенцията за социално подпомагане. Само преди няколко дни в болница в Пловдив издъхна 7-годишната Стоянка, зарязана от майка си Десислава, защото има болно сърце. По данни на Агенцията за социално подпомагане 1773 жени са си взели децата обратно, но не е ясно дали няма втори или трети отказ от родителска грижа през тази година", "date": "2019.04.21", "title": "3300 майки изоставят болни и нежелани деца"}
{"url": "https://www.24chasa.bg/novini/article/7413629", "text": "Най-малко 210 души бяха убити, а над 500 - ранени, на кървав Великден с 8 експлозии срещу 4 черкви и 3 хотела в Шри Ланка. Сред жертвите и пострадалите има 35 чужденци от САЩ, Великобритания, Холандия, Япония, Турция и Португалия. В един от атакуваните хотели имало и българи, но те са невредими  . Властите подозират, че взривовете в две от църквите са били извършени от атентатори самоубийци. Атаките станали по време на великденските служби в неделя, когато храмовете били пълни с хора. Първите 6 бомби гръмнали по едно и също време в страната, докато последните две - часове по-късно. Министърът на отбраната Ранил Викремесингхе съобщи, че 7 души са били арестувани след мащабна полицейска акция, и обяви нападенията за терористични атаки. Загиналите в столицата Коломбо, където са атакувани три хотела - “Шангри-Ла”, “Кингсбъри” и Cinnamon Grand Colombo, и черквата “Св. Антоний”, са най-малко 50 и растат. Още 67 души са убити в черквата “Св. Себастиан” в град Негомбо, който се намира непосредствено до столицата и има преобладаващо католическо население. 25 са намерили смъртта си при взрив в черква в Батикалоа, в източната част на острова. Представител на болницата в Батикалоа каза, че там са ранени 300 души. Кадри показват на всички места. Очевидци разказват, че всичко е станало изведнъж, а след това навсякъде имало кръв и мъртви хора. По улиците веднага се появили военни, линейки и хеликоптери, които обградили атакуваните места. Една от бомбите избухнала в ресторант на хотел, когато хората се събирали да се хранят. След първите 6 взрива нов избухнал край зоологическата градина в столицата Коломбо, където са загинали най-малко двама души. Осмата експлозия станала в жилищен квартал в предградието Дематагода. Там Часове след първите атентати никой не пое отговорност. По-рано Франс прес съобщи за предупреждение, отправено от шефа на полицията преди 10 дни. Според него чуждо разузнаване предупредило, че ислямистката група “Таухид джамаат” готви самоубийствени атентати в страната. Президентът Майтрипала Сирисена каза, че е в шок от случилото се, а премиерът Ранил Викремесингхе заклейми атентатите. Архиепископът на Коломбо призова отговорните за насилието да бъдат жестоко наказани. Правителството на Шри Ланка обяви извънредно положение и полицейски час заради атаките, и спря достъпа в страната до социалните мрежи и интернет услуги за съобщения като месинджър и вайбър. Не е известно кога ще бъде отменен, но ще продължава от 18 ч до 6 сутринта. Много хора пък се стекоха да даряват кръв за пострадалите при атаките.  Всички вечерни служби за католическия Великден в църквите в Шри Ланка бяха отменени, а училищата бяха затворени поне за 2 дни. Държавните авиолинии съобщиха, че пътниците ще бъдат допускани от полицията до летището, ако покажат билетите и паспортите си на пунктовете за проверка. Това е най-мащабното терористично нападение в Шри Ланка от края на гражданската война с “Тамилските тигри” преди 10 години. Християнски организации казват напоследък, че са тормозени от екстремистки настроени будисти. В страната с население от 21 милиона души Будистите представляват около 70% от населението, 12% са хиндуисти, мюсюлманите са 10%, а 7% са християни. Редица световни лидери, сред които Доналд Тръмп, Ангела Меркел, Жан-Клод Юнкер, Реджеп Ердоган и Тереза Мей осъдиха атаките. Турският президент нарече нападението “атака срещу цялото човечество”, а германската канцлерка обяви, че тероризмът и варварството никога няма да победят. Президентът на САЩ предложи помощ на Шри Ланка. РЕАКЦИЯ Папа Франциск осъди нападенията в края на великденското си послание за католиците. Той обяви, че с тъга и болка е научил новините за ужаса в Шри Ланка. “Оставям в ръцете на Бога трагично загиналите и се моля за всички, пострадали от това драматично събитие”, каза главата на Римокатолическата църква. В един от атакуваните в Шри Ланка хотели има шестима българи, съобщи външното министерство. Нашенците са в хотел “Шангри-Ла”, но не са пострадали. Те имат връзка с посолството в Делхи с оглед оказване на съдействие при необходимост. От МВнР препоръчват на българските граждани в Шри Ланка да избягват места, в които се провеждат религиозни прояви, или в близост до религиозни храмове, а също и да проявяват предпазливост, ако са в близост до големи събирания на хора, протести или демонстрации. Премиерът Бойко Борисов, президентът Румен Радев и външната министърка Екатерина Захариева осъдиха атентатите в Шри Ланка. “Потресен съм от новината за ужасяващите атентати в църкви и хотели в Шри Ланка. Осъждам най-категорично тези жестоки актове на тероризъм, които не биха могли да бъдат оправдани с никакви каузи. Пожелавам бързо възстановяване на всички пострадали”, написа премиерът Борисов. Румен Радев изрази съболезнования на президента Майтрипала Сирисена. Държавният ни глава определи нападенията срещу религиозни храмове и невинни граждани като особено отвратителен и варварски акт. Захариева пък подчерта, че България осъжда по най-категоричен начин тероризма във всичките му форми, и вярва, че отговорните за тези атентати ще бъдат изправени пред правосъдието. ", "date": "2019.04.21", "title": "8 взрива окървавиха Великден в Шри Ланка, стотици избити и ранени (Обзор)"}
{"url": "https://www.24chasa.bg/novini/article/7413876", "text": "Трудноподвижна и самотна старица, заключена в дома си от телефонни измамници, продавала имущество и брояла пари на ръка повече от 1 г. на телефонни измамници под претекста, че съдейства на “инспектор Кръстев” от МВР. Виолета Ларсен е една от жертвите на банда мошеници, заловена в четвъртък в София, Горна Оряховица и Румъния, стана ясно в спецсъда. “И до днес възрастната жена вярва, че е помагала на полицията”, заяви прокурор Николай Димитров. Ларсен се разделила с над 100 хил. лв. Пред спецсъда в неделя се изправиха 5-има обвинени. Други 6-има от бандата са арестувани в Румъния, чака се екстрадицията им у нас. Сред тях е и соченият за бос на групата Борислав Димитров-Бобито. Баща му Георги Василиев обаче е задържан в Горна Оряховица. Той активно контактувал с мулетата и прибирал пари и ценности от тях, преди това взети от жертвите. Бил е и втори доверен куриер, посочи съдът. Николай Николов от Горна Оряховица бил въртач - обаждал се по телефона на жертви. Любопитното е, че пред съда 28-годишният мъж не успя да състави цяло изречение. Освен това бил логистик на групата. Търсил е квартири за другите въртачи. Баща, майка и дъщеря са били членовете на бандата в София. Именно те са заблуждавали повече от 1 г. Виолета Ларсен. При нея най-често ходела дъщерята Валентина Първанова, която се представяла като Петя. Дотолкова влязла под кожата на старицата, че я приела като своя дъщеря. Друга жертва на бандата е Жасмин Куртева от София. Тя изгоряла с 420 хил. лв. Оставяла пари в различни валути до кофи за боклук близо до дома ѝ. Повечето от обвинените замълчаха пред съда. Не се защитаваха сами и разчитаха на адвокатите си. “Разпердушиниха къщата ми, като ме задържаха. Имам 2 инфаркта и 3 стенда”, каза обвиненият Валентин Първанов, чиято жена Анелия и дъщеря Валентина са били част от бандата на Бобито. Съдия Пламен Панайотов посочи, че щетите от измами, установени досега, надхвърлят половин милион лева. И ги задържа за постоянно, като подчерта, че доказателства по делото сочат за съпричастност към престъпленията.", "date": "2019.04.21", "title": "Самотна старица 1 г. в плен на телефонни измамници, взели 100 хил. лв. (Обзор)"}
{"url": "https://www.24chasa.bg/novini/article/7413670", "text": "Министърът на финансите Владислав Горанов очаква до две години офисът на Световната банка в България да заработи на пълен капацитет. Изграждането ще се осъществи поетапно. Началната фаза се очаква да стартира още през юли тази година. Първият подобен център в света извън седалището на Световната банка във Вашингтон е открит в Индия през 2001 година. Пълният капацитет от над 300 души се планира да бъде постигнат в петгодишен срок. Аз мисля, че и до две години ще се случи, коментира финансовият министър на последното правителствено заседание, става ясно от публикуваната стенограма. Тогава министрите гласуват Владислав Горанов подписа документа преди няколко дни с управляващия и главен административен директор на Световната банка Шаолин Янг. Това стана по време на пролетните срещи на Световната банка и на Международния валутен фонд във Вашингтон. На заседанието на правителството Горанов посочва, че в центъра на Световната банка в София се планира да работят голям брой компютърни специалисти и други висококвалифицирани мотивирани експерти. Те щели да разширят услугите, предоставени от централата на Световната банка, към нейните звена в целия свят и ще бъдат ангажирани с разработването на продукти с висока добавена стойност. Очаква се новата структура да осигури възможност за непрекъсваемост на дейности, предоставяне на услуги в областта на информационните технологии и финансовия мениджмънт и управлението на човешките ресурси на банката. Установяването на структурата в София ще има Освен че ще осигури работни места за високотехнологични специалисти, ще спомогне и за надграждането на потенциала в сектори с висока добавена стойност. “В допълнение, присъствието на авторитетна организация като Световната банка в България ще издигне допълнително престижа на страната ни пред международната инвеститорска общност като атрактивна дестинация за бизнес и инвестиции”, смята Горанов. Той благодари и на министъра на икономиката Емил Караниколов за съдействието в хода на реализацията на проекта.", "date": "2019.04.21", "title": "Горанов: До 2 г. българският офис на Световната банка ще е  готов"}
{"url": "https://www.24chasa.bg/novini/article/7413721", "text": "Двуместният спортен самолет, който в събота се разби край стадиона на пловдивското село Оризари, е минал технически преглед през декември м.г. Срокът за годност е до края на 2019-а. Това заяви пред “24 часа” Нено Рангелов, който е един от тримата собственици на летателния апарат и бивш пилот на изтребител. Той отказа да коментира каква може да е причината за откъсването на крилото, довело до падането на машината и смъртта на 45-годишния Стефан Василски от Пловдив и Валентин Аламански от Чирпан, на 18 г. Според експерти възможно е да става въпрос за умора на материала и последващи конструктивни изменения. Другата версия е, че при изпълнение на фигура над стадиона самолетът е летял с по-висока скорост от необходимата и се е получило претоварване. Апаратът е бил закупен през 2013 г. от Рангелов, Василски и техен приятел и досега не е давал дефекти. Както “24 часа” писа, във фаталния ден сутринта е трябвало да прелети над игрището в Оризари и да поздрави участниците в състезание с дронове. При захода обаче крилото на машината се отчупва във въздуха пред очите на десетки свидетели. След това самолетът се превърта, удря се в дърво и пада на брега на река Марица. Василски, който е пилотирал, и младият му спътник издъхват на място. Заради трагедията не е даден старт на състезанието. Организаторите му са категорични, че дронове във въздуха не е имало. Надпреварата трябвало да започне след демонстрационния полет. “Стефан беше опитен и внимателен авиатор. Ползваше се с авторитет сред колегите си”, твърди кметът на Белозем Иван Тачев. В селото се намира малко летище за спортни самолети. Открито е преди 15 г. и всеки уикенд се провеждат полети. На Лазаровден оттам е излетяла и катастрофиралата машина. 18-годишният Валентин Аламански е бил приятел на Василски и също като него запален по полетите. Младежът е завършил м.г. СОУ “Пейо Яворов” в Чирпан, където майка му е учителка. Той е единствено дете в семейството. След развода на родителите му живеел с баща си, баба си и дядо си. “Възрастните имат бизнес със закуски. Живееха заради Вальо. Трагедията им е голяма”, споделят техни съседи в Чирпан. Инцидентът със самолета е поет от екип от Националната следствена служба, който вече направи оглед на местопроизшествието и иззе документация от авиобазата в Белозем. Законовият срок за разследването е 1 г. Междувременно се разбра, че все още не са готови резултатите от експертизите за на авиобаза Крумово. Досъдебното производство се наблюдава от пловдивската военна прокуратура. На 11 юни 2018 г. машината се разби при тренировъчен полет. Тогава загинаха пилотите Пламен Пантилеев и Стоян Неделчев. Бордовият инженер Алексей Каменов пострада, но оцеля.", "date": "2019.04.21", "title": "Падналият самолет минал технически преглед преди четири месеца"}
{"url": "https://www.24chasa.bg/novini/article/7413881", "text": "Княгиня Мариям Де Унгрия се е запознала с княз Кардам в дискотека в Мадрид. След години ѝ споделил, че още тогава знаел, че ще се ожени за нея. В този момент нито един от двамата не знаел, че другият е с благородническо потекло. Това разказа княгинята пред  . „Животът ни беше възхитителен. Кардам беше изключително любопитен човек, склонен към разсъждения. Много обичаше да чете, това е нещо, което наследиха синовете ни. Животът ни беше много лесен, прекрасен”, заяви Мириам. Княгиня Мириям Де Унгрия е родена на 2 септември 1963 в Мадрид и е най-малкото дете в семейството, има шестима братя. По професия е бижутер и гемолог – оценява скъпоценни камъни. През 1996 г. се омъжва за първородния син на Симеон Сакскобургготски – Кардам. Имат две деца – Борис и Белтран. Пред бТВ тя споделя, че презимето ѝ идва от Унгария. Тя допълни, че дъщерите на кралица Изабел Унгарска отишли в Испания, където се омъжват. Оттам тръгва и началото на родът ѝ. „Не беше лесно да раста с шест по-големи братя. Имах чувството, че имам седем бащи – всички изказваха мнение, а аз бях просто част от мебелировката и очаквах все някой друг да вземе решение вместо мен. Не е лесно да си най-малкото дете в семейство, в което основното правило беше аз да не бъда глезено момиче. „Едно бижу трябва да отговаря на две изисквания – да кара човек да се чувства специален и да носи в себе си сантиментална стойност. За да изразиш определени чувства, бижуто е незаменимо, трябва да бъде различно. Отвъд материалната стойност, то трябва да има и емоционална стойност”, допълни Мириям Де Унгрия и Лопес.  „Приех православното християнство, защото аз се омъжих спрямо източноправославната традиция, децата ми също приеха източното православие, а аз бях единствената католичка. Много ми допада начинът, по който се тълкува религията в православието”, каза още тя.", "date": "2019.04.21", "title": "Мириам де Унгрия се запознала с княз Кардам в дискотека в Мадрид"}
{"url": "https://www.24chasa.bg/novini/article/7413674", "text": "Евродепутатът от ГЕРБ/ЕНП Ева Майдел, народният представител Евгения Алексиева, общинският съветник Йоанна Драгнева, районният ръководител на ГЕРБ-Оборище Йорданка Фикирлийска и представители на ГЕРБ-София посетиха фермерския пазар на улица „Оборище“. Те разгледаха традиционните български продукти, предложени от производители от различни региони на страната, съобщиха от ПП ГЕРБ. Ева Майдел заедно със заместник-кметa на София Тодор Чобанов откриха фермерския пазар. “Пазарът е чудесен и всеки голям европейски град има такъв. Радвам се, че в София вече ще има всеки месец. Това е чудесен начин да подпомогнем трудолюбивите български производители и да ги срещнем с потребителите в големия град. София има нужда от това. Имаме идея да направим пазар с производители от цяла Европа в София”, заяви евродепутатът Ева Майдел. Във фермерския базар се включиха над 100 производители на чиста храна. По решение на СОС и благодарение на усилията на съветниците от ГЕРБ-София - Фермерски пазар \"Оборище\" ще се провежда всеки месец до края на годината. Събитието се организира от общинско дружество и е под егидата на кмета Йорданка Фандъкова.", "date": "2019.04.21", "title": "Ева Майдел откри традиционния фермерски пазар на улица „Оборище“ (Снимки)"}
{"url": "https://www.24chasa.bg/novini/article/7413910", "text": "Утре се очаква да стане ясен и изборът на ЦИК за доставчик на машините за евровота. Според последните промени в Изборния кодекс за европейските избори трябва да бъдат доставени 3000 машини за гласуване. Кандидат– изпълнителите на обществената поръчка са трима, съобщи Нова ТВ. „Бил Гейтс да дойде с неговите 100 човека специалисти, за времето той не може да изпълни тези изисквания. Тези изисквания – те са невъзможни”, коментира един от кандидатите за доставчик на машините за евровота, разкритикувал техническите изисквания. „Ако бъдем отхвърлени по тази причина, ще ги заведем в Административния съд. Да се направи експертиза, дали е било възможно да се изпълнят тези изисквания за това време”. Оказва се, малкото време било проблем и за други участници в обществената поръчка. А фокусът насочен върху логистиката, поддръжката на място и инсталирането в изборния ден, а не толкова върху технологията на хардуера на машините, смята Веселин Тодоров. „Наистина е добре да се помисли затова такива поръчки да се обявяват половин година преди това. За местните избори – есента - този абсурдно кратък срок между двата тура, просто трябва да бъде коригиран в Изборния кодекс”, каза той. Причината - необходимото време за настройване на софтуера на машината и вкарването на бюлетините за втория тур. В противен случай: „Буквално това предотвратява възможността за машинно гласуване, ако това не се промени, както е в нормалните държави”, добави Тодоров. От ЦИК казват, че всичко до момента върви в срок. А машинното гласуване би следвало да се осъществи. За първи път и у нас. „Ние правим всичко необходимо, за да може да бъде изпълнен Изборният кодекс и в 3000 секции, в 31 района да има машинно гласуване”, завяви говорителят на ЦИК Александър Андреев. А за местния вот обещават: „Ще трябва да има 6000 машини, с оглед на което би трябвало обществената поръчка да стартира по-рано”. Третият кандидат – доставчик на машини за евровота, не е открит за коментар. Продължава регистрацията на листите с кандидати за евродепутати на изборите през май. В неделя в Централната избирателна комисия листата си регистрира партия ВОЛТ. Утре се очаква регистрацията на ДПС с кандидати за евродепутати.", "date": "2019.04.21", "title": "Утре става ясен доставчикът на машините за евровота"}
{"url": "https://www.24chasa.bg/novini/article/7413917", "text": "\"Темата за възможността за отзоваване на тримата (главния прокурор и председателите на ВКС и ВАС - б.р. ) беше въведена още преди две години. Критиците искаха уточняване за режима на отговорността им. И именно това искам да използвам, а не отзоваване или прекратяване на мандата. Благодарение на тези инициативи темата влезе в механизма за сътрудничество. Т.е. европейските ни партньори поискаха по-сериозен анализ и поне на три комисии сме обсъждали този въпрос\". Това заяви минисътърът на правосъдието Данаил Кирилов перд Канал 3 относно възможността за отзоваване на главния прокурор и председателите на ВКС и ВАС – цел, която той си постави при всъпване в длъжност. \"Не би следвало да се оставя съмнение, че каквито и промени да се предложат, те могат да засегнат независимостта на институцията – прокуратура, ВАС, ВКС\". Кирилов изтъкна и конкретен случаи, при който биха били отзовавани те – например, ако е нарушен законът, като има извършено престъпление. \"Търсим принципни решения. Този режим не се създава за Лозан Панов. Той има политическо говорене, което според мен е несъвместимо\", каза Кирилов. Той припомни и случая от края на миналата година, когато бе променян закон заради тълкувателно решение на ВКС. \"Имаме противопоставяне на тълкувателната дейност със законодателната дейност. По тази причина беше и острият сблъсък, когато аз станах най-ниският и най-отвратителен анимационен герой. Но дори и в такива случаи съдът не трябва да търси противопоставяне\", каза министърът. \"Колкото и да смятаме, че там е тъмно и сиво, в съда всичко се вижда. Там голямата реформа ще настъпи, когато имаме пределна светлина. Когато се виждат съдебните решения, когато всички говорим за справедливостта. Това ще означава, че народът участва в правопроизводството. Че той вижда и разбира решенията. Виждате от тези дни тече дебатът за едно старо дело, което неколкократно е било преразпределяно, имам предвид делото за Чората. Та помислете в тази закъсняла справедливост, къде е справедливостта – ясна ли е или е спорна.\" \"Проблемът е как главният прокурор ще го разследва друг прокурор. Или как главният съдия ще го съди друг прокурор. Затова е прието, че те трябва да равни. Имаме изследване на европейските съдебни системи. Те не стигат до тази параноичност като при нас. Отново сме пионери в това\", заяви Кирилов. \"Следващата крачка е да започнем общественото обсъждане. По закон трябва да е два месеца и ще направим така, че дебатите да са интензивни. Според мен ще се справим до края на юли месец\", обяви министърът относно проекта за закон, според който да могат да бъдат отзовавани тримата големи. Търси ли се начин за друга професионална квалификация - на председателя на КПКОНПИ Пламен Георгиев. \"Няма логика в това. В една лодка са и председателят, и зам.-председателят. Няма смисъл да има подозрение в тази връзка. Това предложение дойде в дебат в комисията. И то за да не затваряме вратите за всички други специалности в тази дейност\". \"Бил съм на две заседание с тях на ВСС. Усетих голямо напрежение, но не е имало искри, двубои и т.н.\" \"Въпросът за мен е дали имаме еднаква цел с Лозан Панов за реформа в съдебната система. Моята цел е доверие, за неговата не знам\", заключи Данаил Кирилов.", "date": "2019.04.21", "title": "Данаил Кирилов: Отзоваването на тримата големи е принципно решение, не се прави заради Лозан Панов"}
{"url": "https://www.24chasa.bg/novini/article/7413741", "text": "Със смазваща преднина комикът Владимир Зеленски води на балотажа в Украйна пред Петро Порошенко в неделя и очевидно ще е новият президент на страната, съобщи Ройтерс. Проучвания показаха, че Зеленски събира близо 72% от гласовете срещу 28,2% за досегашния държавен глава. “Не знам каква бе сутринта за вас, нашата е хубава. Жена ми пусна Еминем за настроение”, каза Зеленски пред журналисти, след като гласува в Киев, и по тяхна молба им изпя на английски няколко фрази от американския рапър. Той обяви, че всичко ще е наред и ще бие. Представителка на движението ФЕМЕН пък скочи гола на 41-годишния шоумен пред изборната секция с викове “Стига изнасилвали страната!” и “Котарак в торба”. Преди да гласува, Петро Порошенко пък посети със съпругата и един от синовете си Михайловската златовърха катедрала в едноименния киевски манастир - главен храм на Православната църква на Украйна. След като даде своя глас, Порошенко заяви, че трябва да се направи всичко, за да се гарантира, че напредъкът на Киев в интеграцията в ЕС и НАТО не е спрял. “Името на избрания не е важно, важни са стратегията и начинът, по който нацията и страната ще продължат напред”, посочи Порошенко. Над 130 000 служители на реда бдяха за сигурността по време на вота, а секциите затвориха в 20 часа. Първият тур бе на 31 март и на него отпадна претендентката Юлия Тимошенко. Новият президент е роден в Кривой Рог и се прочу с участието си в сериала “Слуга на народа”, където играе учител, който става президент на Украйна. Владимир Зеленски твърди, че гражданите сами трябва да определят задачите на властта чрез референдуми. Той обещава всеки бизнесмен да може да легализира доходите си срещу 5% от тях и да превърне Украйна в световен лидер в производството на екохрани. Зеленски ще настоява за предсрочни парламентарни избори. В момента украинската Върховна рада се контролира от партията на Порошенко, а следващите избори са в края на октомври.", "date": "2019.04.21", "title": "С песен на Еминем Зеленски отвя Порошенко"}
{"url": "https://www.24chasa.bg/novini/article/7413808", "text": "Българската православна общност в Истанбул днес по стара традиция отпразнува светлия християнски празник Цветница, съобщи БТА. Празничното богослужение се изнесе в църквата Свети Йоан Рилски в българската екзархия в квартала Шишли. То бе отслужено от българския свещеник Ангел Велков, а църковният хор изпълни църковни песни. Светата литургия бе масово посетена от цариградските българи и от дошли специално за празника туристи от България. От женското дружество \"Радост\", което е основано преди сто години от общността на българите, поздравиха за празника имениците и поднесоха цветя на присъстващите. Сред гостите на празника бяха посланикът на България в Анкара Н.Пр. г-жа Надежда Нейнски и генералният консул на България в Истанбул Ангел Ангелов. Посланик Нейнски поздрави общността със светлия християнски празник. Тя напомни, че тези дни бе издадена за пръв път в Турция антология от разкази на български писатели на турски език \"Разкази от кръстопътя\", която бе оценена много положително на истанбулския международен литературен фестивал Итеф. На всички присъстващи бе раздаден по един екземпляр от сборника. Генералният консул Ангел Ангелов подчерта, че Цветница е символ на българския дух, на вярата и обединението. Той прочете част от приветствие на патриах Неофит по случай големия християнски празник, пожелавайки \"да обединим усилията си за запазване на българските ценности и съхраняване на българския дух\". Фолклорна вокална формация \"Гергана\" от Пазарджик с художествен ръководител Ангел Ценов изнесе специален концерт за истанбулските българи. Певиците от формацията изпълниха чудесни български народни песни и допринесоха за празничното настроение на присъстващите. Вълнуващо събитие, което съпътстваше празника, бе боядисването на великденски яйца от учениците в българското неделно училище \"Св.Св. Кирил и Методий\". Проявата се организира за пръв път по инициатива на преподавателките начело с директорката Невин Даудова. В двора на екзархията, потънал в цветя и зеленина, върху специално подготвени маси, децата, боядисвайки яйцата, някои за пръв път в живота си, получиха и нагледен урок по традиции, родолюбие и познание. Събитието бе съпроводено с много вълнение, ентусиазъм и съревноваване кой ще изпише по-хубаво яйце, а емоциите изживяха и родителите. Групата на по-малките подготви рисунки на великденски яйца, които окачиха в класната стая. Идната седмица, която ще завърши с най-големия християнски празник Великден, е една от най-важните в живота на цариградските българи. Всеки ден от седмицата ще се изнасят служби в църквата Свети Йоан Рилски. Първото Възкресение ще се изнесе на две места - в църквата \"Свети Йоан Рилски\" в Екзархията и в Желязната църква \"Свети Стефан\" на брега на Златния рог. Второто Възкресение на Великден ще се изнесе в Желязната църква. Васил Лиязе, председател на църковното настоятелство на истанбулските българи, каза, че очакват много хора за празника и от България.", "date": "2019.04.21", "title": "Българската православна общност в Истанбул отпразнува Цветница"}
{"url": "https://www.24chasa.bg/novini/article/7413509", "text": "Животновъд от с. Ръжево Конаре се изправя на съд заради физическо и психическо насилие над съпругата си, която сложила край на живота си. Делото стартира утре в Пловдив. Според обвинението в продължение на 3 г. Атанас Стоянов е нанасял жестоки побои на брачната си партньорка Стоянка. Тя направила два опита за самоубийство с хапчета и растителна отрова, но успели да спасят. На 11 май 2017 г. 50-годишната жена се обесила на дърво в местност край селото. Трупът й бил открит от мъжа й на следващия ден. Пред полицията обяснил, че е изчезнала от семейната ферма и цяла нощ я е търсил. Впоследствие разследващите установили, че Стоянка е предприела фаталната крачка, тъй като не е могла повече да издържа на издевателствата.", "date": "2019.04.21", "title": "Съдят фермер бияч, жена му се обесила от тормоз"}
{"url": "https://www.24chasa.bg/novini/article/7413832", "text": "Здравната каса ще състави класиране в низходящ ред на скъпите лекарства за всяко хронично заболяване, като най-високо ще е класиран медикаментът с най-добро съотношение цена/резултат. Това предвиждат промени в наредбата за предписване на лекарствени продукти, които предлага здравният министър Кирил Ананиев. При издаването на протокол на пациента лекарите ще могат да предписват лекарството, което касата е определила като най-разходоефективно, предвиждат промените в наредбата. защото ще се сравняват само лекарства с еднакви терапевтични показатели, пише в мотивите на здравния министър. В същото време мярката ще доведе до спестяването на 780 хил. лв. на година само от терапиите за лечение на гастроентерологични, ревматологични и кожни заболявания. При това изчислението е направено само за новите болни, на които касата ще поеме лекарствата в тези три групи заболявания, уточняват мотивите на здравния министър. Протоколите за изписване на скъпи лекарства вече ще са с продължителност от 365 дни, т.е. ще важат цяла година. В момента те са със срок на валидност от шест месеца. Тази промяна ще облекчи пациентите и ще намали вероятността от прекъсване на лечението заради изтекъл протокол, пише в мотивите на Кирил Ананиев. Освен това щели да бъдат облекчени и лекарите и районните здравни каси, чията административна работа щяла да намалее. В същото време обаче се дава възможност и за протоколи с по-кратък срок на действие от една година, защото валидността на всеки протокол ще се определя в националните рамкови договори между касата и лекарския съюз, които се сключват всяка година. Датата на издаването на протокола за скъпоструващи лекарства обаче вече ще трябва да съвпада с датата на амбулаторния лист от прегледа на пациента. Такъв е механизмът в момента при издаването на рецептите.", "date": "2019.04.21", "title": "Касата ще казва кое скъпо лекарство да се изпише, така пести 780 хил. лв."}
{"url": "https://www.24chasa.bg/novini/article/7413858", "text": "Двама агенти на Обединените арабски емирства (ОАЕ) бяха арестувани при съвместна операция на истанбулската полиция и турското разузнаване в Истанбул. Според турските медии двамата араби са влезли в Турция от България, като са използвали автомобил със софийска регистрация. Турската прокуратура съобщава, че разследват връзките на арабските агенти с убийството на журналиста на \"Вашингтон пост\" Джамал Кашоги, който изчезна през октомври миналата година, след като отиде в Консулството на Саудитска Арабия в Истанбул. Двамата араби, чиито имена не се посочват, са арестувани в истанбулския квартал \"Есенйурт\". Според турското разузнаване МИТ арестуваните агенти са събирали данни за граждани от арабските страни – бизнесмени, студенти и други, които са били в опозиция с управляващите в арабската страна. Освен това двамата са събирали и разузнавателна информация от военен характер.", "date": "2019.04.21", "title": "В Истанбул задържаха двама арабски агенти със софийски автомобил"}
{"url": "https://www.24chasa.bg/novini/article/7413865", "text": "\"Това, което е по нотариален акт, съм го декларирал. Какво да декларирам извън нотариалния акт? Няма нищо незаконно пристроявано, достроявано, правено, и т.н. Това, което съм купил от предишния собственик, е декларирано.\" Това заяви пред \"24 часа\" вицепремиерът, министър на отбраната и лидер на ВМРО Красимир Каракачанов по повод публикации, че има недекларирана тераса. Такива се появиха в сайтовете \"Бивол\", \"Медиапул\", \"Дневник\" и \"Фрогнюз\", че имал недекларирана тераса от 117 квадрата. \"Всеки е свободен да прави проверки и разследване, но да бъде така добър да го направи докрай. А не да вади на час по лъжичка, което е преднамерена атака. Дето се вика - хладни в боя!\", отсече Каракачанов пред \"24 часа\". И обърна внимание, че тази информация се тиражира от медии на един кръг - близки до Радан Кънев.", "date": "2019.04.21", "title": "Каракачанов: Всичко съм си декларирал, медии от един кръг преднамерено атакуват"}
{"url": "https://www.24chasa.bg/novini/article/7413867", "text": "Турският опозиционен лидер Кемал Кълъчдароглу окачестви нападението, извършено срещу него днес на погребението на турски войник, като нападение срещу единството и целостта на Турция, предаде турската частна телевизия НТВ. Кълъчдароглу заяви, че е партиен председател, който \"прегръща всичките 82 милиона (граждани) в тази страна, каквито и да са техните възгледи, вяра или идентичност\". Той посочи, че случаят няма да го откаже от това да посещава погребения на загинали турски военнослужещи в бъдеще, посочи БТА. Лидерът на Народнорепубликанската партия бе нападнат по-рано днес от разгневена тълпа по време на погребението на убит при сблъсъци с Кюрдската работническа партия (ПКК) турски войник. Действията на нападателите са явен израз на протест срещу опозицията, която е обвинявана от някои, че е действала в таен съюз на местните избори с прокюрдската Демократична партия на народите (ДПН), подозирана за връзки с ПКК. ДПН не издигна свои кандидати на изборите в големите западни градове, за да увеличи шансовете на кандидатите на опозиционната коалиция срещу тези, издигнати от партията на президента Реджеп Тайип Ердоган. Представители на управляващата Партия на справедливостта и развитието (ПСР) осъдиха днес нападението и пожелаха на опозиционния лидер да се съвземе бързо.", "date": "2019.04.21", "title": "Кълъчдароглу: Нападението срещу мен бе нападение срещу единството и целостта на Турция"}
{"url": "https://www.24chasa.bg/novini/article/7413615", "text": "Няма данни за пострадали български граждани при осемте терористичните атаки в църкви и хотели в Шри Ланка. Информацията е на посолството ни в Индия към този момент. Съобщава се за общо над 185 загинали, вследствие на експлозиите, съобщи Министерството на външните ни работи. В един от пострадалите хотели в град Коломбо се намират шестима български граждани, които са в безопасност. Те имат връзка с посолството в Делхи, с оглед оказване на съдействие при необходимост. , министър на външните работи на Шри Ланка, и осъди насилието във връзка с терористичните атаки в страната, довели до множество жертви и ранени. Правителството на Шри Ланка е обявило вечерен час от 18.00 вечерта до 06.00 сутринта местно време, който влиза в сила веднага след обявяването му. Към момента летището в Коломбо функционира в нормален режим със засилена охрана, но придвижването към него е затруднено, поради вечерния час. Препоръчително е българските граждани в Шри Ланка да избягват места, в които се провеждат религиозни прояви или в близост до религиозни храмове, а също и да проявават предпазливост, ако са в близост до големи събирания на хора, протести или демонстрации. При нужда българските граждани могат да се свържат с посолството на Република България в Делхи на тел.: + 91 11 26115549; +91 11 26115550 или при извънредна ситуация и в извън работно време на тел.: + 91 9910999498. Сигнали и молби за съдействие при бедствени ситуации на български граждани се приемат денонощно и на телефонните линии на Дирекция \"Ситуационен център\": +359 2 948 24 04; +359 2 971 38 56 или имейл: crisis@mfa.bg. Най-малко 215 са загиналите при осемте взрива, които разтърсиха днес столицата на Шри Ланка Коломбо, информира най-актуалните цифри местният сайт \"Нюз фърст\". Полицията обяви, че е задържала седем души, които може да са въвлечени в терористичните нападения. Засега не се съобщават подробности за арестите. Поредицата взривове избухнаха днес в църкви по време на великденската служба, в хотели, близо до столичния зоопарк и в предградието на Дематагода. Никоя групировка все още не е поела отговорност за нападенията.", "date": "2019.04.21", "title": "Няма данни за пострадали българи при терора в Шри Ланка"}
{"url": "https://www.24chasa.bg/novini/article/7413622", "text": " Омбудсманът Мая Манолова ще раздаде утре в църква и джамия в Кърджали 500 пакета с храна за социални слаби и възрастни хора, съобщиха от пресцентъра на обществения защитник. Хранителните пакети са събрани от доброволците на Националната кампания „Великден за всеки – дари празник на баба и дядо“, участвали в акция „Купи и сподели“, която се проведе в 44 магазина в 14 града на страната. Клиентите имаха възможност да купят трайни пакетирани продукти и да ги дарят за кампанията като ги поставят в колички на изходите на търговските вериги. Инициативата се организира под патронажа на омбудсмана и традиционно набира парични средства и трайни храни за българските пенсионери, които няма да получат великденска надбавка от 40 лв. Тази година определения от правителството минимален праг е до линията на бедност - 348 лв. Храната ще бъде раздавана на две места – в 13.00 ч. пред Катедрален храм „Св. Георги“ /ул. „Екзарх Йосиф“ № 13/ и в 14.00 ч. пред Централната джамия /ул. „Момчил Воевода“ № 3/. По този начин омбудсманът ще зарадва както нуждаещи се християни, така и мюсюлмани. Националната кампания „Великден за всеки – дари празник на баба и дядо“ набира финансови средства по банкова сметка в УниКредит Булбанк, разкрита конкретно и единствено за целите на кампанията, като титуляр е Български Червен кръст: IBAN: BG53UNCR70001522802795 Банков код: UNCRBGSF Или със SMS 1255 - на стойност 1 лев, освободен от ДДС Чрез on-line дарения от България и чужбина на сайта на БЧК – www.redcross.bg Набраните средства ще бъдат обърнати във ваучери, всеки на стойност по 20 лева, с които пенсионерите, определени по списъци на НОИ, ще могат да пазаруват в близо 5 000 магазина в цялата страна. Кои са те тук Възрастните хора ще получават своите ваучери в централните пощенски клонове по места. Със съдействието на социалния патронаж по общини в седмицата преди Великден започва и раздаването на събраните хранителни продукти на социално слаби и бедни хора.", "date": "2019.04.21", "title": "Мая Манолова раздава утре храна за социално слаби и възрастни в Кърджали"}
{"url": "https://www.24chasa.bg/novini/article/7413650", "text": "Американският президент Доналд Тръмп по грешка заяви, че в резултат на взривовете в Шри Ланка са загинали... 138 млн. Това той написа в туитър, пише „Газета”.  Лидерът на САЩ написа, че изразява искрени съболезнования на народа на Шри Ланка, къде загинали „138 млн. души”. „Искрени съболезнования на народа на Шри Ланка за ужасните терористични нападения срещу църкви и хотели, в резултат на които са загинали по последни данни 138 000 000 души и силно пострадали около 600 човека. Готови сме да помогнем!”, написа Доналд Тръмп. В момента постът му е изтрит от туитър, провери \"24 часа\".", "date": "2019.04.21", "title": "Тръмп се обърка в туитър: при взривовете в Шри Ланка са загинали 138 млн. души"}
{"url": "https://www.24chasa.bg/novini/article/7413659", "text": "За поредна година в кв. “Драгалевци”, район “Витоша”, се проведе празничният фолклорен фестивал “Лазаруване”. Евродепутатът Ева Майдел поздрави участниците и гостите на фестивала и сподели, че българските фолклор и традиции трябва да се споделят из цяла Европа и света, защото носят онзи особен дух на българския корен и трябва да бъдат съхранени, съобщиха от пресцентъра на ПП ГЕРБ. Народният представител и районен ръководител на ГЕРБ-Витоша Александър Иванов поздрави децата и ръководителите от НЧ “Св.св. Кирил и Методий -1921” . Той отбеляза, че с всяка изминала година все повече хора се включват в празника, а това е и голямо признание за положения труд. „Виждайки пламъка в детските очи, пресъздавайки старите народни обичаи, автентичните лазарски песни и танци, у всеки от нас се засилва чувството, че имаме несметно богатство“, каза Иванов. На празника присъстваха представители на ГЕРБ-София, много жители на района.", "date": "2019.04.21", "title": "Ева Майдел на фолклорен фестивал “Лазаруване” в район Витоша (Снимки)"}
{"url": "https://www.24chasa.bg/novini/article/7413694", "text": "Над 200 души загинаха и най-малко 450 бяха ранени при поредица бомбени взривове в църкви и луксозни хотели в Шри Ланка днес. Това е първото голямо нападение в островната държава, разположена в Индийския океан, от края на гражданската война преди 10 годиниq обобщава Ройтерс. Седем души са арестувани, а трима полицаи са били убити при полицейска акция в жилище в столицата Коломбо, проведена няколко часа сред атаките. Според представители на властите част от взривовете са дело на камикадзета. Правителството обяви полицейски час в Коломбо и блокира достъпа до социални медии и платформи за съобщения, включително Фейсбук и УотсАп. Не се знае кога полицейският час ще бъде отменен. По-рано бе съобщено за 207 жертви, но според местния сайт \"Нюз фърст\" те са вече 215. Най-малко 450 ранени са приети в болници, съобщи полицията. Атаките удариха три църкви в различни части на страната и четири хотела в Коломбо. Поне 35 от загиналите са чужденци, сред които граждани на САЩ, Китай, Турция, Индия, Холандия. Засега никоя организация не е поела отговорност за атаката. До 2009 г. правителството бе във война с тамилските сепаратисти в продължение на десетилетия, през които взривовете в столицата бяха често явление. Местни християнски групи посочват, че през последните години са изправени пред засилващ се натиск от екстремистки настроени будистки монаси. Миналата година имаше сблъсъци между преобладаващата будитска общност и мюсюлманското малцинство. Някои будистки хардлайнери обвиниха мюсюлманите, че принуждават хора да приемат исляма, заключи БТА.", "date": "2019.04.21", "title": "Взривовете в Шри Ланка - първото голямо нападениеот края на гражданската –война преди десетилетие (Снимки)"}
{"url": "https://www.24chasa.bg/novini/article/7413705", "text": "Агунг - един от най-големите вулкани на остров Бали, се събуди, пише Straitstimes. Гъстият стълб дим, който се издига над вулкана, достига 2 км. Заради изригването са отменени всички полети на международното летище в Бали. Местните власти забраняват приближаването до вулкана на по-малко от 4 км. Изригването е определено като трето от четири нива на опасност, във връзка с което местните жители са снабдени с предпазни маски за защита от вулканичната пепел.", "date": "2019.04.21", "title": "Един от най-големите вулкани на остров Бали се събуди (Видео)"}
{"url": "https://www.24chasa.bg/novini/article/7413709", "text": "Водещият кандидат на президентските избори в Украйна Володимир Зеленски бе глобен днес, защото показа публично попълнената си бюлетина, съобщи ръководителят на кампанията му, цитиран от Ройтерс. Тази сутрин, разговаряйки с медиите в избирателната си секция, кандидатът за президент показа вече попълнената си бюлетина, преди да я пусне в урната. Той гласува за себе си. В Украйна показването на попълнена бюлетина се счита за административно нарушение. Разпоредбата има за цел да се запази анонимността на изборния процес. \"Всеки трябва да спазва закона\", каза ръководителят на кампанията Дмитрий Разумков. Изявлението му бе придружено от снимка на полицай, който попълва документ заедно със Зеленски. Глобата може да е в размер от 510 до 850 гривни (от 19 до 31 долара), допълва ТАСС. Зеленски се бори за президенсткия пост с действащия държавен глава Петро Порошенко.", "date": "2019.04.21", "title": "Зеленски бе глобен за показване на попълнената си бюлетина"}
{"url": "https://www.24chasa.bg/novini/article/7413736", "text": "3-годишно дете е било нахапано жестоко от домашно куче в кърджалийското село Македонци. Инцидентът станал в петък. Детето е било нападнато докато си играело на двора на къщатата, в която живее. По това време майка му се занимавала с домакинска работа. Изведнъж се чули викове и плач. Майката веднага изкочила на двора и видяла детето цялото в кръв. Жената успяла да прогони кучето. Детето било с множество рани по цялото тяло, а близките му веднага повикали екип на спешна помощ. Първоначално пострадалото дете е прието в кърджалийската болница, където медици са го стабилизирали в продължение на около 3 часа. След това е било откарано в пловдивска болница. Според жители на Македонци кучето, нападнало детето, е стояло винаги вързано. Вероятно по някакъв начин е успяло да се освободи от синджира и е нападнало играещото си дете. Животното е откарано в кучешкия приют в Кърджали.", "date": "2019.04.21", "title": "Куче нахапа дете в кърджалийско село"}
{"url": "https://www.24chasa.bg/novini/article/7413748", "text": "Парижката прокуратура започна разследване във връзка с дочутите в събота призиви от протестиращите \"жълти жилетки\" към полицаите да извършват самоубийства, предаде Асошиейтед прес. Според телевизионния канал Бе Еф Ем разследването е по подозрение в \"колективно оскърбяване на представители на властта\". В събота, по време на поредния седмичен протест на \"жилетките\", репортери на АП чули някои от демонстрантите в Париж да подвикват \"Самоубийте се!\" по адрес на полицаите, използващи сълзотворен газ и гумени куршуми, за да предотвратят улично насилие от страна на тълпата. Полицейските синдикати остро осъдиха подобни призиви от страна на протестиращите, като ги нарекоха \"неприемливи\" и обидни на фона на зачестилите самоубийства сред полицаите. Вътрешният министър Кристоф Кастанер ги нарече възмутителни и обеща подкрепа за полицаите и техните семейства, които са подложени на допълнително напрежение поради насилието, към което прибягват някои от протестиращите по улиците, и с което те се опитват да провокират пазителите на реда. По данни на канала Бе Еф Ем, цитирани от ТАСС, 29 френски полицаи са се самоубили от началото на 2019 г. Според синдикатите една от главните причини за това тъжно явление е постоянният стрес по време на работа и ненавистта на част от населението. В същото време синдикатът на френските журналисти и асоциацията \"Репортери без граници\" осъдиха днес действията на полицията срещу медийни представители по време на вчерашния 23-ти по ред съботен ден на протести. Шефът на синдиката Венсан Лание съобщи за редица задържания на журналисти и други инциденти. Един от задържаните - Алекси Краланд, бил задържан под предлог, че телевизионната му камера \"може да послужи като оръжие\" според полицаите. Те му отнели защитния шлем, защитните очила и наколенките, които след това били унищожени по указание на съдия. Вестник \"Фигаро\" съобщи, че негов журналист също е станал прицел на полицейски атаки, предаде БТА. Редица репортери се оплакват, че по тях преднамерено са стреляли с гумени куршуми от специални полицейски пушки. Журналистка е получила сериозна рана на лявата си ръка от такъв куршум на Площада на републиката, твърдят свидетели. \"Не можем да не си зададем въпроса не е ли това свързано с опити да бъдат сплашени фоторепортерите, които отразяват протестите\", запита риторично по този повод Венсан Лание.", "date": "2019.04.21", "title": "Прокуратурата в Париж разследва призиви на \"жълтите жилетки\" към полицаите да се самоубиват"}
{"url": "https://www.24chasa.bg/novini/article/7413738", "text": "Трябва да има сериозно олекотяване на учебното съдържание, защото в момента то се явява непосилно за много деца. Това заяви зам.-министърът на образованието Деница Сачева, отговорник по механизма за връщане на децата в клас. 41 000 деца, които не са ходели на училище, вече са вкарани в клас в 940 учебни заведения в цялата страна, отчете тя. “В момента усилията ни са насочени към това да ги задържим”, подчерта Сачева. Тя напомни, че лошото владеене на български е сред причините за трудното привличане на децата от уязвимите групи към учебния процес. Почти 200 образователни медиатори са назначени в цялата страна, напомни зам.-министърът. Тя подчерта, че наред с олекотяването на съдържанието на уроците, които в сегашния си вид често отблъсквали и редовните ученици, МОН ще наблегне на възпитаването на основни умения и на ранното професионално образование. 81% от българите подкрепят задължителното основно образование - това е най-одобряваната, но и най-дискусионна политика, сочи социологическо изследване, отчетоха от МОН. “Усилията в образованието ще дадат плод след 10-11 г., но ще дадат добър плод. Затова там инвестираме всичко”, каза премиерът Бойко Борисов пред форум на ГЕРБ в събота.", "date": "2019.04.21", "title": "По-лесни уроци, за да не се бяга от училище"}
{"url": "https://www.24chasa.bg/novini/article/7413780", "text": "Всички задържани след спецакцията срещу „ало” мафията в Горна Оряховица остават в ареста. Те получиха обвинение за участие в организирана престъпна група, съобщи  . Наказанието по закон е от 3 години до 10 години затвор. Според съда, има достатъчно доказателства за това, че са извършили престъпленията, за които са обвинени.  При разследването са използвани СРС-та – телефоните на задържаните са подслушвани, а на някои от тях и следени. По делото има трима тайни свидетели, които разказват за дейността на групата, чийто лидер е на Борислав Димитров, известен като Бобито. Николай Николов е сочен за логистик на групата. Като доверен куриер е заподозрян Георги Василев от Горна Оряховица. Като помагачи са обвинени семейство Първанови – майка, баща и дъщеря от София. В записите са описани разговори за предаване на пратки и пликове пари. 314 хил. лв., 24 хил. долара и близо 30 хил. евро, както и множество златни накити – това е прибрала от една от жертвите – столичанката Жасмин Куртева. Според съда става дума за сума от над половин милион лева, взети само от нея. Някoлко стотин хиляди са взети от друга възрастна жена от София – Виолета Ларсен. Нейните показания днес бяха добавени към делото срещу групата. Организаторът – Бобито е арестуван в Румъния с още четирима души и се очаква те да бъдат екстрадирани у нас. Групата е опасна за обществото. Според прокуратурата има опасност, ако получат по-лека мярка да попречат на разследването и да извършат други престъпления.", "date": "2019.04.21", "title": "Задържаните от \"ало\"-мафията в Горна Оряховица остават в ареста (Видео)"}
{"url": "https://www.24chasa.bg/novini/article/7413872", "text": "Българското посолство в Делхи е в постоянен контакт по линия на местното консулско сътрудничество с посолствата на страните от ЕС в индийската столица, където се подава актуална информация от Коломбо, включително и от болниците, в които са настанени пострадалите, съобщиха от Министерство на външните работи. По информация на посолството ни в Индия към този момент няма данни за пострадали български граждани при терористичните атаки в църкви и хотели в Шри Ланка. Съобщава се за поне 207 загинали вследствие на експлозиите. Мисията ни в Делхи е установила контакт с шестима български граждани, намиращи се в един от пострадалите хотели в град Коломбо, които са в безопасност. Дипломатичното ни представителство е на разположение за оказване на съдействие на сънародниците ни. До този момент още двама български граждани, намиращи се на около 100 км от Коломбо, са се обърнали към посолството ни в Делхи. Единият от тях е информирал, че е в безопасност, но трябвало да излети тази нощ от Шри Ланка и потърсил съвет дали да предприема пътуване до столицата. Другият е на почивка и също е в безопасност, но разбрал от близките си в България, че всички чужденци се евакуират от Шри Ланка. И двамата са били посъветвани да не предприемат пътуване към Коломбо, да изчакат обстановката в столицата да се успокои, да следят актуалната информация и да поддържат връзка с близките си и с посолството. Правителството на Шри Ланка в въвело полицейски час от 18.00 до 6.00 часа местно време, а също така е взело решение за блокиране на WhatsApp и други социални мрежи. Съобщава се, че междувременно са били регистрирани фалшиви съобщения за нови два атентата. Към момента летището в Коломбо функционира в нормален режим със засилена охрана, но придвижването към него е затруднено поради вечерния час. Препоръчително е българските граждани в Шри Ланка да избягват места, в които се провеждат религиозни прояви или в близост до религиозни храмове, а също и да проявават предпазливост, ако са в близост до големи събирания на хора, протести или демонстрации. Сигнали и молби за съдействие се приемат денонощно и на телефонните линии на Дирекция \"Ситуационен център\": +359 2 948 24 04; +359 2 971 38 56 или имейл: crisis@mfa.bg.", "date": "2019.04.21", "title": "Мисията ни в Делхи установи контакт с шестима българи от пострадал хотел в Коломбо"}
{"url": "https://www.24chasa.bg/novini/article/7413475", "text": "Папа Франциск сподели днес \"скръбта\" си по повод кръвопролитните атентати в Шри Ланка, помрачили Великденската неделя, и изрази съчувствие към \"всички жертви на това толкова жестоко насилие\", предаде Франс прес. \"С прискърбие научих новината за тежките атентати, донесли точно днес, на Великден, траур и болка в църкви и други места, където се събират хората в Шри Ланка\", заяви Франциск в обръщение към множеството след традиционното си послание и благословение \"Урби ет орби\" (\"Към града и към света\"), предаде БТА. Светият отец отправи думи на \"изпълнена с обич близост\" към християнската общност в Шри Ланка, \"понесла удар, докато е била вглъбена в молитва, и към всички жертви на това толкова жестоко насилие. Поверявам в ръцете на Господа трагично загиналите и възнасям молитви за ранените и всички пострадали от това драматично събитие\", добави понтификът. Папата призова да бъдат намерени мирни решения, така че \"оръжията вече да не окървавяват Либия\" и \"да се облекчи завръщането\" на бежанците в Сирия. Той прикани също за \"помирение\" в Южен Судан, посочва АФП. Папа Франциск отслужи великденска литургия във Ватикана рано тази сутрин, отбелязвайки най-радостния момент от годината за вярващите християни, макар че празникът тази година бе помрачен от днешните кървави атентати срещу християни в Шри Ланка, предаде Асошиейтед прес. Часове след среднощното църковно бдение, Франциск излезе на украсения с много цветя ватикански площад пред базиликата \"Свети Петър\" за празничната литургия по повод възкресението на Христос след неговото разпятие. Папата обаче, за разлика от друг път, се отказа от проповед. От Ватикана не дадоха обяснение за това.", "date": "2019.04.21", "title": "Папа Франциск: С прискърбие научих новината за тежките атентати в Шри Ланка"}
{"url": "https://www.24chasa.bg/novini/article/7413507", "text": "На 23 април започва поетапното строителство на автомагистрала „Хемус“ в участъка между Боаза и връзката с път I-5 Русе - Велико Търново. Проектът ще се изпълнява изцяло със средства от републиканския бюджет от държавното дружество „Автомагистрали“ ЕАД, съобщават от пресцентъра на АПИ. Преди символичния старт на новото трасе, ще бъде проверен напредъкът при изграждането на отсечката между Ябланица и Боаза на АМ „Хемус“, която е близо 10 км. Строителството й започна в края на март м. г. и се финансира също с национални средства. Работата по нея напредва и е напълно реалистично да е готова през есента, около половин година по-рано от предвиденото. По договор отсечката трябва да е завършена през март 2020 г. За изграждането на 134,14 км от АМ „Хемус“ в участъка от пътен възел „Боаза“ до пресичането с път I-5 Русе - Велико Търново в края на миналата година правителството осигури от бюджета 1,12 млрд. лв. без ДДС. Трасето, което ще се изгражда от „Автомагистрали“ ЕАД, е разделено на 6 участъка. Участък 1 е с дължина 15,26 км. Започва от Боаза и ще е до пресичането с път ІІІ-307 Луковит - Угърчин (км 87+800 до км 103+060), включително пътен възел „Дерманци“. Връзката със съществуващата републиканска мрежа ще се осъществява чрез два пътни възела - п. в. „Боаза“ при 88-ми км и п. в. „Дерманци“ при 98-ми км. Участък 2 е 19,2 км. Той е от края на пътен възел „Дерманци“ – при пресичане с път ІІІ-307 Луковит - Угърчин, до връзката с път ІІІ-3005 Радювене - Катунец, включително пътен възел „Каленик“ (от км 103+060 до км 122+260). Участък 3 е 17,08 км. Той ще започва от края на пътен възел „Каленик“ при пресичането с път ІІІ-3005 Радовене - Катунец до връзката с път ІІ-35 Плевен - Ловеч, включително и п. в. „Плевен“ (от км 122+260 до км 139+340). Участък 4 е 26,8 км. Той е от края на п. в. „Плевен“ при пресичане с път II-35 Плевен - Ловеч до път III-301 Летница - Ловеч, включително пътен възел „Летница“ (от км 139+340 до км 166+144.09). Участък 5 е 23,2 км. Той е от края на пътен възел „Летница“ при пресичането с път III-301 до път III-303 Бутово - Павликени, включително и пътния възел (от км 166+144,09 до км 189+344). Участък 6 е 32,6 км. Започва от края на пътния възел на път III-303 Павликени - Левски до път I-5 Русе - Велико Търново, включително и пътния възел (от км 189+344 до км 222+000). Изграждането на първите три участъка ще стартира тази година, а техническото проектиране на участъци 4, 5 и 6 ще бъде изпълнено през 2019 г. Целта е цялостното изграждане на АМ „Хемус“ в участъка от Боаза до пресичането с път I-5 Русе - Велико Търново да приключи до 2023 г.", "date": "2019.04.21", "title": "На 23 април започва поетапното строителство на АМ „Хемус“ между Боаза и пътя Русе - Велико Търново"}
{"url": "https://www.24chasa.bg/novini/article/7413532", "text": "Президентът на САЩ Доналд Тръмп отправи съболезнования към народа на Шри Ланка във връзка с днешните \"ужасяващи терористични атаки срещу църкви и хотели\". Държавният глава заяви, че Вашингтон е готов да предостави помощ на азиатската страна, предадоха ТАСС и БТА. Американският лидер обаче допусна грешка, припомняйки, че при атентатите са загинали \"най-малко 138 милиона души\", допълва руската агенция. По-късно съобщението бе поправено на \"138 души\". Над 160 са регистрираните засега жертви от осемте експлозии, отекнали днес в Шри Ланка, сочат последни данни, цитирани от Би Би Си. Все още никой не е поел отговорност за нападенията, но държавният министър на отбраната на Шри Ланка Руван Виджевардене твърди, че властите знаят кой ги е организирал.", "date": "2019.04.21", "title": "Тръмп готов да помогне на Шри Ланка"}
{"url": "https://www.24chasa.bg/novini/article/7413543", "text": "Властите на Шри Ланка са задържали седем заподозрени за участие в атентатите, които разтърсиха страната днес и причиниха смъртта на най-малко 207 души, съобщиха световните агенции. Засега не се съобщават подробности за задържаните. Осем взрива избухнаха в църкви, хотели, близо до столичния зоопарк и в района Дематагода. В болници с наранявания са приети 450 души. Засега нито една групировка не е поела отговорност за нападенията, предаде БТА. Трима полицаи са били убити при акция в жилище в Коломбо след атаките, допълниха властите. Генералният директор на Интерпол Юрген Щок заяви днес, че международната полицейска организация е готова да съдейства на Шри Ланка в разследването. Според предварителната версия на разследващите взривовете може да са били извършени от радикални ислямисти. Местни медии съобщават, позовавайки се на източници, че те са дело на камикадзета.", "date": "2019.04.21", "title": "7 арестувани за атентатите в Шри Ланка, най-малко 207 са убити"}
{"url": "https://www.24chasa.bg/novini/article/7413246", "text": "Президентът Румен Радев поздравява християнската общност в България по повод днешните светли празници, съобщиха от прессекретариата на президентството.  Българската православната общност чества влизането на Иисус Христос в Йерусалим. Своя имен ден отбелязват и стотиците хиляди българи, чиито имена са свързани с Цветница. Днешният ден е празничен и за представителите на католическата, арменската и протестантската общност, които отбелязват Възкресение Христово. Великден е най-светлият празник за християнския свят, който свързваме с възкръсналата надежда за човечеството и с въздигането на вярата. Държавният глава отправя към християнската общност в България своите поздравления и пожелания за здраве и благополучни дни за техните семейства и близки. Президентът Румен Радев изразява увереност, че всички сме свързани от общото желание за мирен и достоен живот, изпълнен с хармония, вяра в доброто и сила за истината.", "date": "2019.04.21", "title": "Румен Радев поздрави християнската  общност в България за Цветница"}
{"url": "https://www.24chasa.bg/novini/article/7413253", "text": "До 10 часа местно време /11 ч. българско/ 6,05 процента от избирателите в Северна Македония са гласували за президент на страната, съобщи скопската телевизия Нова. Гласуването протича мирно и без проблеми. Гражданите на Северна Македония гласуват днес за един от тримата кандидати - Стево Пендаровски, подкрепян от управляващата коалиция, кандидатката на ВМРО-ДПМНЕ Гордана Силяновска-Давкова и независимия кандидат Блерим Река, подкрепен от партиите Алианс за албанците и Движение Беса, припомня БТА. Изборите се наблюдават от 3150 местни и 419 чуждестранни наблюдатели, както и от 20 чуждестранни журналисти, акредитирани от Държавната избирателна комисия. Акредитирани наблюдатели имат и повечето посолства в страната, включително руското, френското, британското, италианското и албанското, съобщи агенция МИА.", "date": "2019.04.21", "title": "До 10 часа местно време избирателната активност в Северна Македония е била 6%"}
{"url": "https://www.24chasa.bg/novini/article/7413266", "text": "Над 130 000 служители на реда бдят за сигурността по време на днешния втори тур от президентските избори в Украйна, съобщи днес вътрешният министър Арсен Аваков, цитиран от ТАСС. \"Заедно с вас градим нова култура на изборния процес\", добави той към своя пост във Фейсбук. Осигурена е полицейска охрана за общо 197 окръжни избирателни комисии и почти 30 000 секции, информира по-рано украинската полиция. Работи създаден за случая оперативен щаб към вътрешното ведомство, също и регионални щабове. Органите на реда обещават информация за ситуацията на всеки два часа. Като фаворит в този тур се очертава актьорът и новак в политиката Володимир Зеленски. Според допитванията той има всички шансове да смени настоящия държавен глава Петро Порошенко, станал непопулярен, тъй като не успя да сложи край на войната в източната част на страната и заради скандалите за корупция, компрометирали политическата класа. Зеленски вече гласува в една от киевските изборни секции. \"Не знам каква бе сутринта за вас, нашата е хубава (. . .) Жена ми пусна Еминем за настроение\", каза той пред журналисти и по тяхна молба им изпя на английски няколко фрази от творбите на американския рапър. \"Всичко ще е наред, ще ги бием всичките\", увери кандидатът. Той съобщи, че отива при своя екип, заедно с който ще анализира довечера изборните резултати, предаде БТА. Преди да гласува в своята изборна секция, сегашният президент Петро Порошенко посети заедно със своята съпруга и един от синовете им Михайловската Златовърха катедрала в едноименния киевски манастир - главния храм на Православната църква на Украйна, призната за автокефална от Вселенската, но не и от Московската патриаршия. Заобиколени от бодигардове, тримата присъстват на богослужение, водено от предстоятеля на ПЦУ митрополит Епифаний.", "date": "2019.04.21", "title": "Зеленски пя песен на Еминем пред журналисти: Ще ги бием всичките (Снимки)"}
{"url": "https://www.24chasa.bg/novini/article/7413278", "text": "Премиерът Бойко Борисов изпрати съболезнователна телеграма до министър-председателя на Шри Ланка Ранил Викремесингхе, съобщават от пресслужбата на кабинета. “Потресен съм от новината за ужасяващите атентати в църкви и хотели в Шри Ланка, довели до загубата на живота на толкова много хора и стотици ранени. Осъждам най-категорично тези жестоки актове на тероризъм, които не биха могли да бъдат оправдани с никакви каузи”, пише премиерът Борисов. “От името на българското правителство и от свое име изказвам най-дълбоки съболезнования на Вас и близките на жертвите, както и най-искреното ни съчувствие към болката на приятелския народ на Шри Ланка. Пожелавам бързо възстановяване на всички пострадали”, посочва още Борисов.", "date": "2019.04.21", "title": "Борисов: Потресен съм от новината за ужасяващите атентати в Шри Ланка"}
{"url": "https://www.24chasa.bg/novini/article/7413292", "text": "Вицепремиерът и министър на външните работи Екатерина Захариева изпрати съболезнователна телеграма до Тилак Марапана, министър на външните работи на Шри Ланка, и осъди насилието във връзка с терористичните атаки в страната, довели до множество жертви и ранени, съобщиха от пресцентъра на МВнР. „Моля да предадете най-искрените ни съболезнования към семействата на жертвите и пожеланията ни за бързо възстановяване на всички ранени. Скърбим заедно с шриланкийския народ “, посочва Захариева. Вицепремиерът допълни, че България осъжда по най-категоричен начин тероризма във всичките му форми и вярва, че отговорните за тези атентати ще бъдат изправени пред правосъдието. Към момента в посолството ни в Делхи няма данни за пострадали български граждани.", "date": "2019.04.21", "title": "Захариева: Скърбим заедно с шриланкийския народ"}
{"url": "https://www.24chasa.bg/novini/article/7413295", "text": "Косовската полиция започна през декември миналата година процес на легализация на оръжието, а гражданите имат срок до 17 юни тази година да подадат заявка за регистрация, съобщава косовският портал Коссев. Според оценки на полицията в Косово има около 200 хиляди броя оръжие, притежавано незаконно. През последните четири месеца обаче заявки за легализация са подали едва 723 граждани, а разрешения за притежание на оръжие са получили 291 от тях, съобщи министерството на вътрешните работи на пресконференция в Прищина, предаде БТА. Действащият в Косово закон за оръжието е съгласуван с директивите на Европейския съюз за огнестрелното оръжие. Министерството съобщи, че в повечето случаи на убийства в страната оръжието е било незаконно.", "date": "2019.04.21", "title": "В Косово има около 200 000 броя незаконно оръжие"}
{"url": "https://www.24chasa.bg/novini/article/7413296", "text": "Турция остро осъди днешната серия терористични нападения в Шри Ланка, предаде Анадолската агенция. \"Осъждаме терористичните нападения, които бяха извършени на празника Великден срещу невинни хора в църкви и хотели в Шри Ланка\", заяви външният министър Мевлют Чавушоглу в Туитър, предаде БТА. Той изтъкна, няма никакво значение какъв е бил мотивът и че това \"гнусно\" нападение е аналогично на това в Нова Зеландия - и двете са извършени \"страхливо, варварски и безжалостно\", посочва ТАСС. По последни данни при нападенията в Шри Ланка са загинали между 156 и 185 души и са ранени стотици.", "date": "2019.04.21", "title": "Чавушоглу: И атаката в Шри Ланка, и тази в Нова Зеландия са извършени страхливо, варварски и безжалостно"}
{"url": "https://www.24chasa.bg/novini/article/7413319", "text": "Министерството на отбраната на Шри Ланка съобщи, че след вълната от атентати с много жертви на острова въвежда за неопределено време полицейски час, който влиза в сила незабавно, предаде Франс прес. Правителство обяви също, че временно блокира социалните мрежи, за да попречи да се разпространява неточна и фалшива информация във връзка с атентатите. Общо осем експлозии отекнаха в хотели и църкви в столицата Коломбо, в столични предградия и в източната част на Шри Ланка. До момента никой не е поел отговорност за актовете, отбелязват ТАСС и БТА. Европейски и световни лидери, заявиха, че са потресени от случилото се, осъдиха атентатите, изразиха съчувствие и солидарност, предложиха помощ на шриланкийските власти, посочват Асошиейтед прес. Сред тях са германският канцлер Ангела Меркел и президентът Франк-Валтер Щайнмайер, руският президент Владимир Путин, британският премиер Тереза Мей и турският президент Реджеп Ердоган, австрийският канцлер Себастиян Курц афганистанският президент Ашраф Гани, индийският министър-председател Нарендра Моди, външното министерство на Пакистан, министър-председателката на Нова Зеландия Джасинда Ардърн. Председателят на Европейската комисия Жан-Клод Юнкер каза, че е научил за атентатите с ужас и е дълбоко опечален. В изявления три страни от Арабския полуостров - Бахрейн, Катар и Обединените арабски емирства - също заклеймиха атаките. ОАЕ призова \"международната общност да сплоти редиците си и да изкорени бича на тероризма в името на международния мир и сигурност\", а Бахрейн изтъкна, че \"тези актове на тероризъм са несъвместими с религиозните принципи и човешките и нравствени ценности\". Архиепископът на Коломбо призова отговорните за насилието да бъдат жестоко наказани. Архиепископът на Париж Мишел Опти написа в Туитър: \"Защо толкова омраза в деня, когато честваме любовта? На този Великден в мислите и чувствата си сме с нашите убити братя и сестри в Шри Ланка\". Вълната от насилие осъди от Ерусалим и Католическата църква в Светите земи.", "date": "2019.04.21", "title": "Въведоха полицейски час в Шри Ланка след атентатите, блокираха и социалните мрежи"}
{"url": "https://www.24chasa.bg/novini/article/7413348", "text": "Кражба на електроенергия разкриха служители на \"ЧЕЗ Разпределение България\" със съдействието на полицията, съобщиха от компанията. Кражбата е осъществена чрез директно присъединяване към електромерното табло на кабел с голяма мощност в нова, модерна сграда в столицата на бул. \"България\". Чрез кабела за месец са отклонявани 35 000 киловатчаса електроенергия на стойност около 7000 лева. Това е месечната консумация на около 70 домакинства. Присъединението е използвано за захранване на бойлери и на климатичната система на сградата и на общите й части, са установили разследващите. За да прикритият нарушението, извършителите са прерязали кабелите под напрежение, предизвиквайки късо съединение и прекъсване на електрозахранването за цялата сграда. По този начин те са застрашили не само своя живот, но и сигурността на живеещите в нея и нейните ползватели. По случая е заведено досъдебно производство. \"Кражбите на електроенергия ощетяват не само дружеството, но и коректните клиенти и представляват опасност за здравето и за човешкия живот. Нашите служители и полицията работят усилено за разкриване на незаконните присъединявания, е коментирал Филип Йорданов, ръководител \"Нетехнически загуби\" в \"ЧЕЗ Разпределение България АД. През миналата година сме установили 6672 нарушения, а от началото на годината до края на март разкритите кражби са 1551, е допълнил той, като е изтъкнал, че за да се подобри разкриваемостта, от компанията са взели всички възможни мерки, въведени са нови технологии, но това не е било достатъчно. Необходими са по-строги и ефективни санкции срещу кражбите, които не само да наказват извършителите, но и да имат възпиращ ефект, е заявил Филип Йорданов.", "date": "2019.04.21", "title": "Разкриха мащабна кражба на ток в нова, модерна сграда в София"}
{"url": "https://www.24chasa.bg/novini/article/7413379", "text": "Трима кандидати се състезават за президентския пост в Северна Македония, където избирателите гласуват днес на първия тур на изборите. Постът е в голяма степен церемониален, но изборите са смятани за ключов тест за правителството след дълбока поляризация, след като страната промени името си, за да сложи край на продължил десетилетия спор със съседна Гърция заради използването на термина \"Македония\". Следва кратък преглед на тримата кандидати, всички те университетски преподаватели: ------ , 63-годишна - Първата жена кандидат за президент след обявяването на независимост на страната от Югославия през 1991 г. Известна с любовта си към йогата и рокендрола, Силяновска, преподавател по конституционно право, се появи първоначално като независим кандидат, издигнат от своя университет. Номинацията й сега е подкрепяна от главната консервативна опозиционна партия ВМРО-ДПМНЕ. Силяновска участва в предизборната кампания под мотото \"Справедливост за Македония\". Тя беше разпален противник на сделката с Гърция, с която неименованието на страната бе променено на Северна Македония в замяна на това Атина да се откаже от възраженията си срещу присъединяването на държавата към НАТО. Силяновска служи като министър без портфейл между 1992 и 1994 г. в първото правителство след независимостта и участва в изготвянето на първата конституция на страната. ------ , 56-годишен - Бивш съветник по националната сигурност на двама предишни президенти и доскоро национален координатор за НАТО, Пендаровски участва за втори път като кандидат за президентския пост, след като през 2014 г. бе победен от досегашния държавен глава Георге Иванов. Пендаровски се явява на изборите като общ кандидат на управляващите социалдемократи и по-малкия коалиционен партньор в правителството - етническия албански Демократичен съюз за интеграция (ДСИ). Неговата кандидатура е подкрепяна също от 29 по-малки политически партии. Той е силен защитник на сделката за името с Гърция, като твърди, че тя е проправила пътя пред страната да бъде почти финализирано присъединяването й към НАТО и е породила надежди, че през юни ще бъде даден старт на преговори за членство с ЕС. Неговият лозунг \"Напред заедно\" отразява главната платформа на кампанията му за единство. Той превърна членството в НАТО и ЕС в ключова стратегическа цел, като заяви, че те ще донесат повече чуждестранни инвестиции, ще осигурят работни места и по-високи заплати и ще предотвратят напускането на страната от младите хора. ------ , 58-годишен - Красноречив преподавател по международно право, който оглавяваше дипломатическата мисия на страната в ЕС от 2006 до 2010 г., етническият албански кандидат беше номиниран от две малки етнически албански партии - Беса или Алианс на албанците. Река избра за избор на кампанията си лозунга \"Река за републиката\", заявявайки, че концепцията за \"република за всички\" е най-подходяща за една мултиетническа държава. Той води кампанията си предимно сред по-големите етнически албански общности. Застъпва се за засилване на мултиетническите и мултикултурни характеристики на Северна Македония, но и настоява, че страната трябва да реформира \"порочната\" си администрация и да установи върховенство на закона и независимо правосъдие. Река също подкрепя сделката за името с Гърция, като казва, че споразумението е сложило край на отдавнашен спор и е отворило вратите за присъединяването на страната към НАТО и ЕС. Никой етнически албански кандидат досега не е успявал да се класира за втори тур на изборите. Гласовете на етническото албанско малцинство обаче са от съществено значение за избора на президент при балотаж. /БТА/", "date": "2019.04.21", "title": "Интересни факти за тримата кандидат-президенти на Северна Македония"}
{"url": "https://www.24chasa.bg/novini/article/7413396", "text": "Държавният министър на отбраната на Шри Ланка Руван Виджевардене заяви, че поредицата от експлозии срещу хотели и църкви днес са терористична атака, предаде ДПА. На пресконференция министърът каза, че независимо чие дело са атентатите, властите няма да допуснат нито една екстремистка групировка да действа в страната. В Шри Ланка днес отекнаха осем експлозии в хотели и църкви. Осмата е причинена от атентатор самоубиец, който се е взривил в сграда в предградието Оругодавата на столицата Коломбо. Загинали се трима полицаи, предава БТА. Информацията за убитите и ранените постоянно се променя. По последни данни на АФП жертвите са най-малко 160. Според други агенции, броят им надхвърля 185. Към световните лидери, осъдили атентати, се присъедини и френският президент Еманюел Макрон, който изрази солидарност с народа на Шри Ланка и съпричастност към близките на загиналите.", "date": "2019.04.21", "title": "Министърът на отбраната на Шри Ланка: Експлозиите днес са терористична атака"}
{"url": "https://www.24chasa.bg/novini/article/7413376", "text": "56 са осъдените и само 3-ма оправдани по дела за корупционни престъпления през м.г., съобщиха от Бургаската апелативна прокуратура. Според административния ръководител Любомир Петров се отчитат много добри показатели по тези дела спрямо предходните две години - общо 343 за 2018 г. Над два пъти е занижен процентът на отменените актове на прокурорите от Апелативна прокуратура Бургас от 2016 г. до сега, което е показателно за по-доброто качество на работа, коментира Любомир Петров. Той добави, че процентът на потвърдените актове продължава да е много висок – 94%. \"Радва ни сравнително високият брой на бързите производства през последните години, в пъти повече от преди 2015 г. Проведените през годината 2656 бързи производства са много сериозен ресурс за ускоряване и поевтиняване на наказателния процес. Особено сериозен е ръстът на бързите производства в региона на Окръжна прокуратура Сливен с над 10%\", обяви прокурор Петров. Годишният анализ за работата на АП Бургас през 2018 г. отбелязва и отлична срочност на прокурорите при произнасянията по преписките. В срок до 1 месец са постановени общо 27 137 прокурорски акта, което е близо 99%. Много добра е срочността при решаване на досъдебните производства, като също се забелязва положителна тенденция в тази насока. През отчетния период в прокуратурите от апелативния район броят на просрочените произнасяния е 70 и съставлява едва 0.36% от всички решени 19 546 дела. Прокурор Петров акцентира и на по-малкото върнати за допълнително разследване досъдебни производства - 93 за м.г. при 147 за 2017 г. Подобрение в дейността на прокурорите се наблюдава и при влезлите в сила оправдателни присъди, които през 2018 г. са общо 60 - с 18 по-малко спрямо 2017 г.", "date": "2019.04.21", "title": "56 осъдени за корупция в Бургаско през 2018 г."}
{"url": "https://www.24chasa.bg/novini/article/7413377", "text": "Американски химици разработиха първото по рода си устройство, което генерира електричество от естествен снеговалеж, съобщи Сайънс алърт. Новата технология използва принципите на трибоелектричния ефект, при който се генерира електрически заряд от контакта на два материала, както и от положителния електрически заряд на снежните частици. Снежинките освобождават електрони, ако си взаимодействат с подходящо отрицателно заредено вещество, предава БТА. Снежният трибоелектричен наногенератор, създаден от специалистите от университета на Калифорния в Лос Анджелис, използва силиций за функционален слой. Контактният механизъм може да варира - снегът да пада пряко, или да се плъзга по него. Засега полученото по този начин количество електричество не е голямо, но учените мислят, че ще е лесно да вградят подобни устройства в слънчеви панели. Така те ще генерират енергия и когато вали сняг и слънчевата ефективност е минимална или нулева. ", "date": "2019.04.21", "title": "Учени получиха електричество от снеговалеж"}
{"url": "https://www.24chasa.bg/novini/article/7413430", "text": "С издигане на знамето, Русенският музей официално обяви началото на туристическия сезон на Средновековен град Червен за 2019 година. На разположение на посетителите вече е и новата информационна система, изградена на територията на крепостта. Освен археологически планове, тя включва в себе си визуални реконструкции, архивни фотографии и снимки на предмети, разкрити при проучванията. По този начин са представени по-широк кръг от тематики, които включват не само физическите останки от сгради, но откриват поглед и към хипотезите за живота в тях през Средните векове. Информационната система се състои от 26 табла, разположени по цялата територия на Червен. Визуалните реконструкции показват образи от пейзажа на града през Средновековието, а туристическите карти допълват възможностите за избор на маршрут през територията на археологическия резерват. Освен информация за функциите на сгради, плановете насочват посетителите и към местата за отдих и услуги. Всяко от таблата е снабдено и с индивидуален QR-код, който препраща към конкретна секция от страницата на Русенския музей. Там всеки от посетителите може да получи допълнителна информация, както и да се свърже с новата фейсбук-страница, посветена на Средновековния Червен и да даде своите препоръки за бъдещото развитие на експозицията на открито. Всички текстове в новата информационна система са достъпни на български и английски език.", "date": "2019.04.21", "title": "Започна туристическият сезон в крепостта Червен (Снимки)"}
{"url": "https://www.24chasa.bg/novini/article/7413450", "text": "Разярен слон е стъпкал и убил петима души за една нощ в индийския щат Одиша, съобщава сайтът Хинду. Най-напред животното нападнало трима души по време на нощния им сън на верандата им в село Сандха. Всички те почнали на място. След набега си слонът стъпкал още един човек в същото населено място, предава БТА. Един час по-късно, в селцето Сандхапад, разположено на няколко километра от Сандхи, бил убит и пети човек от животното, чиято самоличност все още не е установена. Нападенията на слонове са голям проблем за хората от щата Одиша. По данни на Дружеството за защита на дивата природа, през последните 9 години са загинали по този трагичен начин 661 души.", "date": "2019.04.21", "title": "Слон стъпка и уби 5-има за една нощ в Индия"}
{"url": "https://www.24chasa.bg/novini/article/7413462", "text": "Сред жертвите на атентатите в Шри Ланка има 35 чужденци, информираха РИА Новости и Франс прес, като цитираха полицейски представител. Според източник от местна болница сред загиналите са граждани на Великобритания, Холандия и САЩ, както и един португалец, посочва АФП. Двама турски граждани също са сред жертвите на експлозиите в хотели и църкви в Шри Ланка, съобщава турската частна телевизия НТВ. Турският президент Реджеп Тайип Ердоган осъди днес бомбените атентати, които определи като \"нападение срещу цялото човечество\", предаде Анадолската агенция. \"От името на турския народ поднасям своите съболезнования на семействата на жертвите и народа на Шри Ланка и пожелавам бързо оздравяване на пострадалите\", добави Ердоган в Туитър, предава БТА. Турският президент изрази солидарност с Шри Ланка срещу тероризма. \"Това варварско нападение в Шри Ланка отново демонстрира нуждата от решителна борба с всички видове тероризъм\", заяви в отделно изявление днес президентът на Турция. Общо осем експлозии отекнаха в хотели и църкви в столицата Коломбо, в столични предградия и в източната част на Шри Ланка. Шриланкийската телевизия \"Нюз фърст\" съобщи за 185 жертви от първите шест експлозии и почти 500 пострадали. По данни на местния новинарски сайт \"Ада Дерана\" при седмата експлозия са загинали двама, има и няколко ранени, посочва РИА Новости. По-късно АФП предаде, че при осмата експлозия, дело на камикадзе, са убити трима полицаи. ", "date": "2019.04.21", "title": "Сред жертвите на атентатите в Шри Ланка има британци, холандци, американци и турци"}
{"url": "https://www.24chasa.bg/novini/article/7412964", "text": "Експлозии избухнаха в две църкви в Шри Ланка по време на Великденската литургия, предадоха Асошиейтед прес и Франс прес. Първата експлозия е избухнала в храма \"Св. Антони\" в столицата Коломбо. Втората експлозия е засегнала църквата \"Сан Себастиан\" в Негомбо, град с преобладаващо католическо население на север от столицата. Църквата \"Сан Себастиан\" призова за помощ на страницата си във Фейсбук, предаде БТА. Ранените са много според представител на Националната болница в Коломбо, пожелал анонимност. \"Вече бяха приети 80 души и продължават да пристигат още\", съобщи той. Местни медии съобщават за най-малко 50 ранени. По данни на Ройтерс освен в църкви е имало експлозии и в най-малко два хотела.", "date": "2019.04.21", "title": "Два взрива в църкви в Шри Ланка по време на Великденската литургия, има много ранени (На живо)"}
{"url": "https://www.24chasa.bg/novini/article/7412971", "text": "Китайската технологична компания Xiaomi отвори тази събота първия си официален магазин в румънската столица Букурещ, съобщи  . Стотици местни жители се редяха на опашка с часове за церемонията по откриването на първия магазин на марката в страната. Той се намира в търговския център Mega Mall в източната част на Букурещ, заема площ от 200 квадратни метра и предлага близо 300 продукта, включително смартфони, камери, смарт часовници и други интелигентни устройства за дома. Xiaomi понастоящем е четвъртият по големина производител на смартфони в света, а румънците от дълго време са запознати с продуктите на компанията.", "date": "2019.04.21", "title": "Xiaomi отвори първия си магазин в Букурещ"}
{"url": "https://www.24chasa.bg/novini/article/7412976", "text": "С изпити по физика, по химия и със събеседване за специалността \"Графичен дизайн\" днес завършва първата кандидатстудентска сесия в Софийския университет \"Св. Климент Охридски\" за учебната 2019/2020 година. Това съобщи пресцентърът на висшето училище. Изпитът по физика е от 9.00 часа и продължава четири часа. Той се състои от тест и от една задача върху учебния материал по физика за средните училища. Задачата има за цел да провери умението на кандидатите да прилагат знанията си за решаването на конкретен физически проблем. Тестът е съставен от 20 въпроса, обхващащи всички дялове на физиката. Целта е проверка на познаването на физичните величини и закони. На изпита по физика се допуска използването на калкулатори. Не се разрешава ползването на електронни бележници, на портативни компютри и на калкулаторите към мобилните апарати. Конкурсният изпит за специалността \"Графичен дизайн\" също е от 9.00 часа и е под формата на изпит-събеседване, на който кандидат-студентите представят портфолио с авторски творби. Портфолиото може да бъде в един от следните варианти: творби в оригинал; творби под формата на фотографии на хартиен носител; творби в електронен вариант - на личен лаптоп. Кандидатстудентският изпит по химия е от 14.00 часа и продължава четири и половина астрономически часа. Изпитът се състои от два компонента. Първият от тях се оценява с числова оценка по шестобалната система. Тази числова оценка се използва за балообразуваща за всички, които кандидатстват с изпит по химия в Софийския университет. Компонентът е от две части. Първата част включва 20 тестови въпроса с изборен отговор /един от пет/ върху материала по неорганична и органична химия. Във втората част има четири логически задачи - две по неорганична и две по органична химия. Вторият компонент от изпита по химия е задължителен само за кандидатите за специалността \"Медицина\" в Софийския университет. Той представлява развиване на тема от учебния материал от седми, осми, девети и десети клас. До участие в балообразуването и класирането за специалността \"Медицина\" се допускат само кандидат-студентите, получили резултат \"Да\" на този компонент.", "date": "2019.04.21", "title": "Днес са кандидатстудентските изпити по физика, химия и по \"Графичен дизайн\" в Софийския университет"}
{"url": "https://www.24chasa.bg/novini/article/7412985", "text": "Новата капсула \"Крю драгън\" на компанията \"Спейс екс\" (SpaceX) изпадна в аномална ситуация по време на рутинен тест във Флорида, предадоха Асошиейтед прес и ТАСС. Няма ранени при инцидента, случил се във военновъздушната станция в Кейп Канаверал. Служителите на компанията са извършили серия от изпитания на двигателите на \"Крю драгън\". Повечето от тях са преминали успешно, но последният е довел до инцидент. Специалисти на компанията и експерти от НАСА проучват причините за случилото се, предаде БТА. Сп. \"Спейс нюз\" съобщава, че според очевидци над космодрума са се виждали кълба от дим. През март капсулата \"Крю драгън\" извърши безпилотен полет до Международната космическа станция. Възможно е първият полет с астронавти да бъде извършен още това лято.", "date": "2019.04.21", "title": "Новата капсула на \"Спейс екс\" претърпя инцидент по време на тестове във Флорида (Видео)"}
{"url": "https://www.24chasa.bg/novini/article/7412977", "text": "Малък самолет падна край село Оризари вчера и двамата души, които бяха в него загинаха. Секунди преди да се разбие машината минава над стадиона на селото, където се събрали много хора заради състезание с дронове, предава Нова тв. Пилотът имал голям опит, казват негови приятели, а 16-годишният младеж с него бил авиолюбител. Кметът на селото Йордан Тотев казва, че самолетът е искал да поздрави участниците, но се разклаща. „Можеше да стане много по-голяма трагедия, ако беше паднал в някоя от къщите в селото“, казва Тотев. Той не може да каже дали по време на полета е имало технически проблем. Екип на националната следствена служба от Софи е поел разследването.", "date": "2019.04.21", "title": "Кметът на Оризари: Можеше да стане много по-голяма трагедия, ако самолетът беше паднал върху някоя от къщите"}
{"url": "https://www.24chasa.bg/novini/article/7413007", "text": "Украйна се мъчи да свикне с недопустимата доскоро мисъл, че актьорът и новак в политиката Володимир Зеленски може да спечели президентската надпревара. Това ще означава скок в неизвестното за страната, която води война и същевременно полага усилия да стане член на Европейския съюз, предаде Франс прес в навечерието на днешния втори изборен тур. Малцина приеха сериозно 41-годишния шоумен, обявил на 31 декември, че се кандидатира за държавен глава. С течение на времето победата му се очерта като възможна и повечето коментатори в Киев я смятат вече за свършен факт - стига да не видим някой изненадващ обрат, с каквито е богата украинската история, предава БТА. Спечелил с голяма преднина първия тур, Зеленски изглежда ще събере над 70 на сто от гласовете, както сочат анкети преди балотажа, който ще го изправи днес срещу 53-годишния президент Петро Порошенко, избран преди пет години след бягството на проруския предходен лидер в разгара на прозападния бунт, познат като Майдан. Петро Порошенко \"май все пак ще изгуби\", констатира в петък Михайло Дубинянски, колумнист на сайта \"Украинска правда\". \"Шансовете на действащия президент за победа на втория тур са от сферата на теорията и фантазията. Всички изглежда са приели това\", добави той. Според него държавният лидер не е успял \"да усети кога един ръководител става персона, непоносима в очите на страната\". Залозите са големи за Украйна, бивша съветска република, озовала се в необичайно положение, след като стана независима през 1991 г. След като Порошенко пое властта, Русия анексира полуостров Крим, а в източните украински региони избухна война, взела за пет години близо 13 000 жертви. Кризата изостри напрежението между Русия и Запада, които въведоха взаимни санкции. Независимо от обещанието му да поддържа прозападния курс на Украйна, воден от 2014 г. насам, бъдещата политика на Зеленски остава неясна, при все че той се опита между двата тура да спечели повече доверие, като се заобиколи с по-опитни съветници и помести изявления в печата. Но според Анатолий Октисюк от аналитичния център \"Дим демократии\" вероятната победа на актьора се дължи най-вече на недоверие към \"старите политици\", предизвикано от \"неспирните корупционни скандали, някои реформи, спада в жизненото равнище, бедността . . .\". Симпатизантите на Порошенко изтъкват като негови заслуги, че е сближил Украйна със Запада, укрепил е армията и е избегнал риска от фалит на страната - една от най-бедните в Европа. Няма обаче нито един високопоставен служител, осъден за корупция, а конфликтът с проруските сепаратисти на Изток явно е в безизходица. Порошенко се представя като единствен защитник на Украйна от Владимир Путин. По време на дебати със Зеленски вчера той разкритикува \"пълната некомпетентност\" на своя съперник - \"един актьор без опит не може да воюва с руския агресор\", заяви сегашният президент. Киев и Западът обвиняват Москва, че предоставя военна помощ на сепаратистите. Участието на актьора в тази предизборна битка се очакваше с нетърпение след кампанията му, водена почти единствено в социалните мрежи. Натрупал 20 години сценичен опит, той не се обезсърчи и засили шокиращите си словесни атаки, като изтъкна, че се изправя като \"обикновен човек\" срещу \"най-богатия президент\" в историята на Украйна. \"Убеден съм, че ще успеем да разрушим системата\", заключи след едночасова дискусия Володимир Зеленски, съпроводен с викове и ръкопляскания от хилядите активисти на двата лагера, събрани на стадиона.", "date": "2019.04.21", "title": "Украйна се готви за вероятна победа на Зеленски в президентската надпревара"}
{"url": "https://www.24chasa.bg/novini/article/7413026", "text": "„Най-често страховете на децата са от непознати неща и събития, от смъртта, тъмното и светкавиците“, казва в ефира на Би Ти Ви психологът Катерина Ковачева. Тя уточнява, че всеки ден се среща с деца, които са уплашени най-вече от самотата, от това да бъдат изоставени. Затова съветва родителите да разговарят с наследниците си и да се опитат да разберат какво е провокирало страха им, да се превърне във фигура, която дава сигурност и спокойствие, а не която внася допълнително напрежение. „Възможно е детето да се почувства неразбрано и това да е основа по-нататък във времето да потиска страховете си и никой не знае къде може да се прояви и с какъв интензитет“, обяснява Ковачева. Тя смята, че страховете са свързани с фамилна обремененост. Ако родителят е твърде тревожен и се страхува от много неща, детето, наблюдавайки реакциите му, може да ги пренесе върху себе си.", "date": "2019.04.21", "title": "Психолог: Страховете на родителите се пренасят върху децата"}
{"url": "https://www.24chasa.bg/novini/article/7413020", "text": "От овцевъдната и козевъдна организация и държавата вече приеха регламент – червен печат за чуждо месо, син за българско. От организацията обаче имат съмнения за печатите и дадоха за пример македонско месо, което се продава в българската търговска мрежа, предава Нова тв. „Има някакво подобие на печат. Подали сме сигнал и очакваме Агенцията по храните да си свърши работата”, коментира Симеон Караколев. „Това е нереално по-ниска цена. Било е предназначено за Гърция, но гръцките търговци са го върнали и те са го пратили тук”, предполага Караколев. „Извършваме проверки преди всички празници. Започнали сме проверки още от 15-и. Получихме сигнали за нечетлив печат и веднага направихме проверки. В единия обект установихме месо, отгледано в България с необходимите документи, както и новозеландско месо също с необходимите документи. В другия обект установяваме агнешко с нечетлив печат на три от трупчетата. Там, където установим нечетлив печат, го възбраняваме”, заяви д-р Станимир Спасов, областна дирекция по безопасност на храните. Той увери, че от агенцията ще направят всички необходими проверки.", "date": "2019.04.21", "title": "Дирекция по безопасност на храните проверява печатите по агнешкото месо"}
{"url": "https://www.24chasa.bg/novini/article/7413062", "text": "Най-малко 42-ма души са загинали  , съобщи за Франс прес представител на полицията. Обект на атаките били три луксозни хотела, посещавани от чуждестранни туристи, и църква в столицата Коломбо, както и две църкви извън столицата - едната северно от Коломбо, а другата - в източната част на острова, предава БТА. Данните за жертвите и ранените варират. Според Асошиейтед прес, която цитира говорителя на Националната болница в Коломбо, при поредицата експлозии са загинали поне 30 души, а ранените са над 280. Според ДПА, която се позовава на полицията, жертвите са най-малко 50, а ранените - над 200. Шестте експлозии са станали почти едновременно. Властите предполагат, че поне две от тях са предизвикани от атентатори самоубийци, каза представител на силите за сигурност.", "date": "2019.04.21", "title": "Най-малко 42 жертви на 6 взрива по време на Великденската литургия в Шри Ланка (Всичко по темата, видео, снимки)"}
{"url": "https://www.24chasa.bg/novini/article/7413077", "text": "В Република Северна Македония рано тази сутрин започна гласуването на президентски избори, разглеждани като ключов тест за правителството след смяната на името на страната, което целеше да се сложи край на продължил десетилетия спор със съседна Гърция, предаде Асошиейтед прес. Над 3400 изборни бюра бяха отворени в 7,00 часа местно време (и българско) и ще затворят в 19,00 часа. Президентския пост с предимно церемониални функции ще си оспорват трима университетски преподаватели, предаде БТА. Гордана Силяновска-Давкова е подкрепяна от основната консервативна опозиционна партия ВМРО-ДПМНЕ, Стево Пендаровски е общ кандидат на управляващите социалдемократи и 30 по-малки партии, а независимият кандидат Блерим Река е подкрепен от две малки етнически албански партии - Алианс за албанците и Движение \"Беса\". За да спечели още на първия тур, даден кандидат трябва да получи 50 процента плюс един глас. Регистрираните избиратели са 1,8 милиона. Ако никой от кандидатите не спечели повече от половината от гласовете, каквито са и прогнозите, двамата с най-голяма подкрепа ще се явят на балотаж на 5 май.", "date": "2019.04.21", "title": "Започна гласуването на президентските избори в Северна Македония"}
{"url": "https://www.24chasa.bg/novini/article/7413021", "text": "\"Никой човек не е безгрешен, но смятам че винаги съм се старал да отстоявам доброто, това е и смисълът на политиката, защото ако нямаш в себе си кауза, която да отстояваш, не можеш нито да спечелиш доверие на хората, нито да свършиш нещо смислено\". Така Сергей Станишев коментира по Би Ти Ви думите на Елена Йончева, че той е добър рицар и винаги е бил. \"Политиката за мен е начин да подобриш живота на хората. Всичко останало е един кариеризъм\", каза още Станишев.  Егото му по никакъв начин не било засегнато, затова, че Елена Йончева е начело на евролистата на БСП. \"Аз съм постигнал достатъчно в живота си. За мен каузата сега е да спечелим тези избори. Това е важно за България, за Европа. Всеки глас повече за социалистите тук при нас ще налее в общата кауза на европейската социалдемокрация да променим в Европа нещата, които не харесваме днес, а те са много\", заяви Станишев.  \"Елена Йончева е човек, който извоюва своя политически авторитет самостоятелно. Ние сме един екип, всеки има свой авторитет и биография. Има своите неща, които може да допринесе за общата кауза и ще работим в екип, категоричен беше Станишев.  \"Националният съвет преподреди листата чрез тайно гласуване. Това изстреля нагоре двама млади социалисти, което е добре, има няколко силни фигури сред гражданската квота, има и силни партийни лидери, всеки допринася нещо. \"БСП доказа за пореден път, че е най-демократичната партия в България\", каза Станишев. Според него окончателната листа на левицата не е подарък за ГЕРБ. \"ГЕРБ да не бързат да празнуват, изборите не са спечелени от тях, БСП има всички шансове да спечели. Бях наясно, че отсъствието ми като президент на ПЕС от листата ще се превърне в основна тема за атака от страна на ГЕРБ, че БСП се отказва от своята европейска идентичност. Сега това не може да е тема\", каза още Станишев.  \"БСП не е еднолична партия. Прекалено дълго време, повече от месец, БСП занимава обществото със себе си, никой не го интересува това. Хората се интересуват може ли БСП да подобри живота им, това е каузата на тази кампания, това е важното. Като лидер на опозицията 2009 - 2013 година не съм имал нито една среща с господин Борисов, само една имах по негова молба по темата Белене. Но иначе съм водил ясна, категорична битка срещу ГЕРБ, аз съм първият в държавата, който се противопостави на ГЕРБ\", категоричен беше Станишев. \"Политиката трябва да бъде битка на идеи. Когато се замерват политиците с обидата, това е обидно за гражданите. Хората не са глупави и такива подмятания не отиват на никого, нито на министър-председателя\", коментира Станишев острите думи на премиера Борисов. \"Най-голямата заплаха пред България днес в европейски план е Европа на скорости, която ще изтласка България трайно в периферията, това не бива да допускаме\", каза Станишев.", "date": "2019.04.21", "title": "Станишев: Аз бях първият в държавата, който се противопостави на ГЕРБ"}
{"url": "https://www.24chasa.bg/novini/article/7413080", "text": "Втори ден няма достъп до интернет страницата на Народното събрание. До края на деня обещават да отстранят проблема. Поради техническо-монтажни дейности, свързани с изграждането на новата пленарна зала в сградата на Народното събрание на пл. „Кн. Александър І“ 1, е изключено електрозахранването на 20 и 21 април 2019 г. В тази връзка са изключени всички информационни и комуникационни системи на парламента. Захранването ще бъде възстановено до края на деня на 21 април 2019 г., когато ще бъдат включени и информационните и комуникационни системи на Народното събрание, пише в официално съобщение от парламента, разпространено до медиите.                                                                            ", "date": "2019.04.21", "title": "Втори ден няма достъп до сайта на Народното събрание"}
{"url": "https://www.24chasa.bg/novini/article/7413094", "text": "Българският патриарх Неофит възглави празничното богослужение за Вход Господен в Йерусалим в патриаршеската катедрала \"Св. Александър Невски\". В последната неделя на Светата и спасителна Четиридесетница, която предшества седмицата на най-тежката скръб и страданията, преживени от нашия Господ Исус Христос, преживявани и до днес от Неговите ученици и следовници, Светата църква тържествено отбелязва влизането на Спасителя в Светия град Йерусалим и началото на последните, най-решаващи дни от Неговия земен живот. Това са дългите и мъчителни дни, които завършват на Голгота и в мрака на хладния гроб, но и които ще бъдат увенчани със славната победа над тлението и смъртта чрез дивното Христово Възкресение, каза в словото си патриарх Неофит. Негово светейшество отбеляза, че православните народи са нарекли този ден и празник с най-различни живописни имена - Цветница, Връбница, Палмова неделя, споделяйки по този начин радостта и на йерусалимските жители, която те преживели, посрещайки в града си Божия син и приветствайки го с маслинови клонки и с пеене на \"Осанна\", предаде БТА. В този ден радостта от срещата с Христос е неизбежно примесена и със скръб и горест, поради онова, което предстои: предателството, залавянето и присъдата над Него - присъда, произнесена от грешни човеци над Едничкия Безгрешен, а след това и на кръстните страдания, разпятието и смъртта. Тази радостна тъга съпреживяваме и ние днес, събрани в храма за божествената Света литургия, в която сме не само свидетели, но и участници в най-важните събития от земния живот на Христа Спасителя, каза в словото си патриарх Неофит. Негово светейшество отправи благослов към вярващите в храма и към всички българи -\"Благодатта и мирът на Господа Исуса Христа, и общението в Светия Дух, да бъдат с всички нас\".", "date": "2019.04.21", "title": "Патриарх Неофит оглави Света Божествена литургия навръх Цветница (Снимки)"}
{"url": "https://www.24chasa.bg/novini/article/7413099", "text": "Най-много катастрофи стават около 17 ч, показва анализ на Пътна полиция за 2018 г. С напредването на деня - между 8 и 9 ч сутринта, броят на тежките инциденти рязко се покачвал, в обедните часове имало спад, но следобед отново зачестявали, пикът бил привечер и едва около 20 часа намалявали. От КАТ отчитат 204 катастрофи по-малко за 2018 г. в сравнение с 2017 г, когато са регистрирани 6888. Намаление имало и в броя на загиналите. През 2018 г. те са 611 души, а през 2017- 681.", "date": "2019.04.21", "title": "Най-много катастрофи стават около 17 часа"}
{"url": "https://www.24chasa.bg/novini/article/7413010", "text": "\"Този Великден е специален, защото очакваме папата“, казва едно от католическите семейства в Раковски пред Нова тв. Ръководителят на тамошния хор Янко, който и ще пее по време на литургията, която ще води папа Франциск и на която ще даде първо причастие на 250 български деца. „Разучаваме песни, а други просто си припомняме“, казва той. Уточнява, че ще има специален поздрав за папата. Това е една стара българска песен - „Край петровия страноприемник“.", "date": "2019.04.21", "title": "Хорът в Раковски подготвя стара българска песен за посрещане на папата"}
{"url": "https://www.24chasa.bg/novini/article/7413109", "text": " Там е имало демонстрация на дронове и самолетът е бил част от мероприятието. Машината е трябвало да направи заход, но по време на захода едно от крилата се чупи и тя се разбива. Двуместният самолет е летял ниско над стадиона, трябвало е да поздрави участниците в състезанието, когато при издигане на височина машината чупи крилото си. Самолетът е паднал съвсем близо но стадиона, до коритото на река Марица, но пожарната вече е изтеглила самолета. Пилотът е бил изключително опитен, любител, но с всички необходими курсове и дори имал документ за инструктор, обучил е десетки други пилоти. Машината е била сглобена от самия него, летяла е повече от 7 години без да даде никакъв дефект. Разследващите на инцидента тепърва ще изясняват каква е причината за него – това може да е и износване на материала. Христо Христов, ръководител на разследване на авиационни събития, обясни пред  , че това са т. нар. самолети – китове. „Има правомерни хора, които да го сглобят по определени схеми, а след това се правят изпитания при определена програма, проверява се от комисия, която му дава летателна годност”, каза още той и посочи, че ще се изследва защо се е стигнало до прекършване на крилото. Разследването е поето от Националната следствена служба, срокът, за който да се стигне до причините за инцидента, е доста дълъг - една година.", "date": "2019.04.21", "title": "Самолетът, паднал край Оризари, летял 7 години без да даде дефект"}
{"url": "https://www.24chasa.bg/novini/article/7413115", "text": "Най-малко 137 души са загинали   Сред жертвите има поне девет чужденци, съобщи полицията, цитирана от Франс прес. Данните на информационните агенции са различни и постоянно се променят. Според болнични източници се очаква числеността на жертвите да нарасне поради големия брой ранени при тази вълна от особено брутално насилие, предаде БТА. Източник от полицията каза, че загиналите в столицата Коломбо, където са атакувани три хотела и една църква - \"Св. Антоний\", са поне 45. Още 67 души са загинали в църквата \"Св. Себастиан\" в град Негомбо, който се намира непосредствено до столицата и има преобладаващо католическо население, а 25 са намерили смъртта си при взрив в църква в Батикалоа, в източната част на острова. Представител на болницата в Батикалоа каза, че са ранени 300 души. Президентът на страната Маитхрипала Сирисена каза, че е в шок от случилото се, а премиерът Ранил Викремесингхе заклейми атентатите. \"Осъждам решително позорните атаки срещу нашия народ. Призовавам всички шриланкийци да останат единни и силни в тези трагични времена\", написа Викремесингхе в Туитър, уверявайки, че правителството взема \"незабавни мерки за овладяване на ситуацията\". Как точно са причинени експлозиите засега не е ясно. За момента никой не е поел отговорност за актовете, но началникът на националната полиция Пуджутх Джаясундара е алармирал преди десетина дни службите си, че ислямистко движение на име \"Нешънъл Таухид джамаат\" (National Thowheed Jama'ath, NTJ) планира \"самоубийствени атентати срещу важни църкви и Висшата индийска комисия\". НТД стана известна миналата година с оскверняването на будитстки статуи - будизмът е преобладаващата религия в Шри Ланка. В страната с население от 21 милиона души живеят около 1,2 милиона католици. Будистите представляват около 70 процента от населението, 12 процента са хиндуисти, мюсюлманите са 10 процента, а 7 на сто са християни.", "date": "2019.04.21", "title": "Жертвите на взривовете в Шри Ланка вече са над 130, премиерът свика съвета за сигурност"}
{"url": "https://www.24chasa.bg/novini/article/7413123", "text": "Двама души са загинали, а 25 са били ранени при 18 катастрофи в страната през изминалото денонощие, съобщи МВР. В София са станали три тежки и 19 леки пътни произшествия, при които шест човека са били ранени, загинали няма.                                                                                                                                                                                                                                                                                                                       ", "date": "2019.04.21", "title": "Двама загинали при катастрофи, станали за денонощие в страната"}
{"url": "https://www.24chasa.bg/novini/article/7413127", "text": "Единственото функциониращо летище в либийската столица Триполи възобнови работа, съобщиха днес летищните власти на страницата си във Фейсбук, цитирани от Ройтерс. Летище Митига беше затворено рано сутринта от съображения за сигурност след съобщения за въздушен удар срещу столицата, предава БТА. Очевидци забелязали самолет или дрон, който обикалял над Триполи, след което открил огън по южно предградие, където се водят някои от най-интензивните боеве между командваната от маршал Халифа Хафтар Либийска национална армия и силите на базираното в Триполи правителство на националното единство от началото на настъплението на ЛНА на 4 април.", "date": "2019.04.21", "title": "Затвориха за кратко летището в Триполи, вече работи"}
{"url": "https://www.24chasa.bg/novini/article/7413142", "text": "Изключителна рядкост е да се счупи крило на самолет, отбеляза експертът по авиационна безопасност Ивайло Коев в предаването „Тази неделя” по   по повод падането на машина в землището на стадиона в пловдивското село Оризари. При инцидента загинаха двама души. „Допускам, че може би стиковъчните болтове на полукрилото са или заменени, или вследствие на умора на материала са се скършили. Полукрилото не е откъснато в мястото на стиковането, а някъде встрани от него, близко в средата на полукрилото, което не изключва и някакво конструктивно изменение във времето“, обясни експертът. По думите му е възможно да е имало и конструктивно изменение във времето – т.е. пилотът да е доправял нещо по машината. Той уточни, че самолетът е регистриран като експериментален и че машината може да вози само собственика и негови приятели, без никаква търговска или друга дейност. Самолетът е излетял от Белозем преди инцидента. „Убеден съм, че допреди 2 години площадката в Белозем беше нелегална, тъй като не беше сертифицирана, не беше дори обявена”, каза още Ивайло Коев. Преди 4 г. при излитане от същото място пада 4 местен самолет с петима души на борда, измежду които 4 деца. „Тогава инцидентът се случи с един много странно допуснат за полети самолет, който преди това е сертифициран с европейски тип сертификат, 4 местен с петима души на борда. През 2001 г. самолетът е бил смачкан от срутил се навес на хангар и в последствие бракуван. Бил е продаден за 1 000 лв., 15 г. по-късно се появява и много странно е допуснат от Въздухоплавателната администрация до легални полети. Това е абсолютно недопустимо“, припомни експертът.", "date": "2019.04.21", "title": "Експерт по авиационна безопасност: Рядкост е да се счупи крило на самолет"}
{"url": "https://www.24chasa.bg/novini/article/7413003", "text": "Прогнозира се, че китайските туристи ще извършат близо 160 милиона пътувания през почивните дни за Празника на труда, тъй като тази година той бе удължен и предизвика вълна от ентусиазъм за пътуване сред местните, съобщи  . Миналия месец, Държавният съвет на Китай обяви, че тази година официалните почивни дни за празника ще бъдат 4, за разлика от предишни години, когато бяха 1 или 3. От излизането на решението, онлайн търсенето на популярни туристически дестинации отчете бум, казва представител на една от най-големите платформи за туризъм в Китай Ctrip. Големи данни на агенцията разкриват, че продажбите на самолетни билети за празника са се увеличили рязко в сравнение със същия период на миналата година. Данните показват още, че в челната десятка по популярност са градовете Чънду, Ханджоу, Сиан, Кунмин, Чунцин, Шанхай, Нандзин, Пекин, Сямън и Саня. Много от местните планират да поискат допълнителни три дни отпуск от 23 до 30 април, за да си удължат ваканцията до 8 дни и пътуват в чужбина. Така например, продажбите на билети за Франция са се увеличили с 18% на годишна база за Празника на труда. По-близки задгранични дестинации като Япония, Тайланд и Индонезия също се радват на популярност сред китайците.", "date": "2019.04.21", "title": "160 милиона пътувания се очаква да бъдат направени в Китай за Празника на труда"}
{"url": "https://www.24chasa.bg/novini/article/7413196", "text": "По информация на посолството ни в Индия към 11:00 ч. няма данни за пострадали български граждани при терористичните атаки в три църкви и три хотела в Шри Ланка. Това съобщиха от Министерството на външните работи. При необходимост от съдействие българските граждани могат да се свържат с посолството в Индия на дежурен телефон : +919910999498. Сигнали и молби за съдействие при бедствени ситуации на български граждани се приемат денонощно и на телефонните линии на Дирекция \"Ситуационен център\": +359 2 948 24 04 или имейл: crisis@mfa.bg.", "date": "2019.04.21", "title": "Няма данни за пострадали българи при терористичните атаки в Шри Ланка"}
{"url": "https://www.24chasa.bg/novini/article/7413211", "text": "Действията и реториката на председателя на ВКС Лозан Панов са насочени конкретно срещу главния прокурор Сотир Цацаров, каза пред   Боян Магдалинчев, представляващ Висшия съдебен съвет (ВСС). В предаването „Неделя 150“ на програма „Хоризонт“ той коментира така казаното от Панов, че „върховенството на закона и разделението на властите у нас са силно компрометирани, а ключови държавни институции са завладени от частни интереси“. Самият председател на ВКС е зависим от други среди, каза Магдалинчев и допълни: „Аз искрено се надявам г-н Панов това да го каже пред Висшия съдебен съвет, независимо дали в съдийската му колегия, или пленума. Защото той за втори път излиза с такива силни думи, а какви са зависимостите нека да ги каже пред нас, защото в съвета и в публикации пред медиите се говори, че той има други зависимости“. По думите му твърдения за такива зависимости излизат в различни печатни издания. „Нека да го каже пред нас с имена и конкретни факти и обстоятелства“, каза той. „Тук по-скоро битката е друга. Изтича мандатът на главния прокурор. Дали г-н Панов иска някой друг да заеме тези позиции и кой конкретно“, каза Магдалинчев. Ако г-н Панов има свой фаворит „нека да го каже, защото поведението му е странно, то е насочено срещу главния прокурор, определено“, посочи още той. Запитан дали според него всичко е наред в съдебната система и в правилата, по които се води борбата срещу престъпността и корупцията по високите етажи, Магдалинчев каза: „В последните две години е много сериозно активирано, от страна на прокуратурата по отношение на голямата престъпност, поне това, което се образува като производство и Карнобат, и Арабаджиеви… Искрено се надявам да вървят нещата в тази посока. Има сериозно засягане на икономически интереси“. Той не прави връзка (в конкретния случай – бел. ред..) между засягането на икономическите интереси и реториката на Лозан Панов, но „засегнати са и лобита, които стоят зад г-н Панов“. Магдалинчев коментира изказването на президента, че „Апартаментгейт“ е вододел дали ще останем общество, тънещо в корупция и безпътица, или ще поемем по пътя на правовата държава“. „Апартаментгейт“ като че ли е малко по-странична тема. В условията на пазарната икономика и на пазарните механизми, въпросът за придобиването на собствеността, в това число жилище, е въпрос на конкретно договаряне между продавач и купувач“. „Проблемът е в две посоки първо, ако има някаква зависимост на лицето, заемащо публична длъжност от това договаряне и вторият момент – произходът на средствата“ , каза Магдалинчев. Според него в случая с апартамента на Лозан Панов това е „сделка, която съпругата му е направила още преди сключването на брак, но нормално е, доколкото в момента той е председател на ВКС, той да отговори по някакъв начин за какво става въпрос и каква е позицията“. Би следвало поне този път той да проговори и нещо да каже, посочи още Магдалинчев. „Г-н Панов, председателят на ВКС и главният прокурор са магистрати, за разлика от членовете ва Висшия съдебен съвет, които в момента не са магистрати. По отношение на всички магистрати в Закона за съдебната власт има разработени правила за дисциплинарна отговорност. По отношение на тримата големи в Закона за съдебната власт няма разписани правила. Щом са магистрати, както са всички останали, би следвало да се разработят правила и за тях“, каза той, коментирайки идеята на правосъдния министър Данаил Кирилов за промяна на правилата на тримата големи в съдебната власт.", "date": "2019.04.21", "title": "Боян Магдалинчев: Реториката на Лозан Панов е насочена срещу Сотир Цацаров"}
{"url": "https://www.24chasa.bg/novini/article/7413219", "text": "Турската управляваща Партия на справедливостта и развитието /ПСР/ е поискала анулиране и повтаряне на местните избори в Истанбул, които изгуби преди три седмици, предаде Ройтерс. Това съобщи в събота вечерта Анадолската агенция. Въз основа на първоначалните резултати и няколко повторни преброявания на бюлетини главната опозиционна Народнорепубликанска партия спечели кметския пост в най-големия град в Турция, което е голямо поражение за президента Реджеп Тайип Ердоган, започнал политическата си кариера като кмет на Истанбул, припомня БТА. Новият кмет Екрем Имамоглу пое длъжността в сряда, въпреки официалното искане на ПСР, внесено ден по-рано, за анулиране и повтаряне на изборите заради нарушения. Ердоган каза, че ПСР ще продължи да оспорва резултатите и в събота е внесъл нова жалба във Висшата избирателна комисия (ВИК).", "date": "2019.04.21", "title": "Партията на Ердоган внесе второ искане за повтаряне на местните избори в Истанбул"}
{"url": "https://www.24chasa.bg/novini/article/7413223", "text": "Жертвите от днешните атентати срещу три луксозни хотела и три църкви по време на Великденска литургия в Шри Ланка стават все повече. Цитиран от Франс прес полицейски източник съобщи за 156, включително 35 чужденци. \"Има много ранени, някои са в критично състояние\", заяви източникът, пожелал анонимност. Според него 254 души са приети в болница в Коломбо, а 60 са ранени при двете експлозии извън столицата. По данни на болнични източници, цитирани от ДПА, загиналите са поне 185, а ранените - над 400, предава БТА. Междувременно в хотел в столичното предградие Дехивала стана седма експлозия, при която има поне двамата загинали, съобщи говорител на полицията, цитиран от АФП. Франс прес пък съобщи за осма експлозия в столицата Коломбо. Както навсякъде по света, католиците в Шри Ланка се готвеха днес да отидат на църква за Великденската литургия, едно от основните събития в християнската религиозна година. В страната са отменени всички великденски празненства, съобщи местната архиепископия. Световни лидери заклеймиха терористичните актове. Съболезнования и солидарност изразиха германският канцлер Ангела Меркел, руският президент Владимир Путин, британският премиер Тереза Мей и турският президент Реджеп Ердоган, афганистанският президент Ашраф Гани и индийският министър-председател Нарендра Моди. Вълната от насилие осъди от Йерусалим и Католическата църква в Светите земи.", "date": "2019.04.21", "title": "Осми взрив в Шри Ланка, броят на жертвите вече е 156, сред тях 35 чужденци"}
{"url": "https://www.24chasa.bg/novini/article/7413230", "text": "По информация на посолството ни в Индия към 12:00 ч. няма данни за пострадали български граждани при терористичните атаки в три църкви и три хотела в Шри Ланка. Взривни устройства бяха задействани в църквите Kochikade Church, Katuwapitiya Church и Church in Batticaloa, както и в хотелите Shangri La hotel, Cinnamon Grand Hotel и Kingsbury Hotel. В един от пострадалите хотели - Shangri La Hotel се намират шестима български граждани, които са в безопасност. Те имат връзка с посолството в Делхи, с оглед оказване на съдействие при необходимост, съобщават от външното ни министерство. Посолството на Република България в Делхи е в постоянен контакт по линия на местното консулско сътрудничество с посолството на страните от ЕС в Делхи, където се подава актуална информация от Коломбо, в тази частност и от Делегацията на Европейския Съюз (ДЕС). Препоръчително е българските граждани в Шри Ланка да избягват места, в които се провеждат религиозни прояви или в близост до религиозни храмове, а също и да проявават предпазливост, ако са в близост до големи събирания на хора, протести или демонстрации. При нужда, българските граждани могат да се свържат с посолството на Република България в Делхи на тел.: + 91 11 26115549; +91 11 26115550 или при извънредна ситуация и в извън работно време на тел.: + 91 9910999498. Сигнали и молби за съдействие при бедствени ситуации на български граждани се приемат денонощно и на телефонните линии на Дирекция \"Ситуационен център\": +359 2 948 24 04; +359 2 971 38 56 или имейл: crisis@mfa.bg.", "date": "2019.04.21", "title": "Външно: В един от атакуваните хотели в Шри Ланка има 6-има българи"}
{"url": "https://www.24chasa.bg/novini/article/7413472", "text": "Държавният глава Румен Радев изрази съболезнования на президента Майтрипала Сирисена по повод загиналите и ранени много граждани при днешните атентати в Демократична социалистическа република Шри Ланка, съобщиха от прессекретариата на президентството. „Няма кауза, която да оправдава смъртта на хора, мирно честващи един светъл празник на възраждането и добродетелта“, е позицията на президента Радев. Държавният глава определя нападенията срещу религиозни храмове и невинни граждани, при които бяха убити и ранени стотици души, като особено отвратителен и варварски акт. Румен Радев изразява от името на българския народ и от свое име най-дълбоки съболезнования на семействата на загиналите граждани на Шри Ланка и отправя пожелание за бързо и успешно възстановяване на пострадалите при нападенията.", "date": "2019.04.21", "title": "Радев: Няма кауза, оправдаваща смъртта на хора, мирно честващи един светъл празник"}
{"url": "https://www.24chasa.bg/novini/article/7413591", "text": "Студ, валежи и гръмотевични бури изненадаха доста \"несезонно\" редица райони в Израел днес. По това време на годината обикновено страната се радва на топла и слънчева пролет, предаде ДПА. В Израел тъкмо започва традиционния еврейски празник Пасха. Ски курортът на връх Хермон в контролираните от Израел Голански възвишения бе затворен, след като през нощта там се натрупаха над 20 см сняг и валежът продължава, информира БТА. \"Получихме изненадваща порция сняг\", каза шефът на курорта Алон Фридман. \"Не очаквахме, че днес ще ни се наложи да затворим обекта, но сигурността на посетителите е над всичко\", допълни той. Според израелските медии за първи път от 22 години на връх Хермон пада такова количество сняг. Валежи имаше дори в пустинята Негев в южната част на страната. Нивото на Галилейското езеро - ценен източник на сладка питейна вода, се е покачило с 1 см днес. Тези валежи са добра новина за Израел, който от много години е обхванат от суша. Очаква се през новата седмица температурите постепенно да се повишат.", "date": "2019.04.21", "title": "20 сантиметра изненадваща порция сняг на Голанските възвишения"}
{"url": "https://www.24chasa.bg/novini/article/7413596", "text": "\"Парижката Св. Богородица\" е почти изцяло стабилизирана след пожара. Това съобщи днес френският министър на културата Франк Ристер, цитиран от ТАСС. Укрепени и стабилизирани са всички по-слаби места, появили се в резултат на пожара - северният и южният портал, също и частта от западния портал, разположена между двете камбанарии, каза министърът пред телевизия \"Франс-2\". \"Това е чудесна новина\", подчерта той. По думите на Ристер обаче предстои още много да се работи по каменния свод на храма, където има \"още няколко нестабилни точки\". \"По тях работят експерти от френското министерство на културата и строителни фирми. Те извозват отломки и фрагменти, останали след пожара, и постепенно покриват с брезент пролуките в каменния свод. Щом приключи тази дейност, ще можем да смятаме катедралата за спасена\", добави министърът.", "date": "2019.04.21", "title": "По-голямата част от \"Нотр Дам\"е спасена от бъдещо разрушаване"}
{"url": "https://www.24chasa.bg/novini/article/7413599", "text": "Автомобил се е самозапалил в района на 38 км на автомагистрала \"Хемус\", когато се е движил в посока Варна, съобщиха от полицията. Около 15,15 часа е получен сигнал за горящия лек автомобил в районаа.  Кола \"Ауди\" се е самозапалила в движение. Вероятно това е станало по технически причини. Пожарът е изгасен и няма пострадали. Движението в участъка към момента е възстановено.", "date": "2019.04.21", "title": "Кола пламна в движение на АМ \"Хемус\""}
{"url": "https://www.24chasa.bg/novini/article/7413609", "text": "Терористичната групировка \"Ислямска държава\" пое отговорността за атаката срещу афганистанското министерство на комуникационните и информационни технологии в центъра на Кабул вчера, съобщи Ройтерс. Рано вчера няколко нападатели, включително трима атентатори камикадзе, атакуваха правителствената сграда. При последвалата престрелка силите за сигурност успяха да ликвидират двама от нападателите, уточни БТА. Над 2800 служителите на министерството, намиращи се в сградата, бяха евакуирани. По последни данни при атаката са загинали седем души - четирима цивилни и трима полицаи.", "date": "2019.04.21", "title": "\"Ислямска държава\" пое отговорност за атентата в Кабул"}
{"url": "https://www.24chasa.bg/novini/article/7413601", "text": "Известната българска актриса Виолета Гиндева е починала на 72-годишна възраст. В последно време се е оплаквала от сърдечни проблеми, казаха нейни колеги. Тя е изиграла десетки филмови и театрални роли, а напоследък се бе върнала да играе в Народния театър. Имала е предложение за роля в трета поредна пиеса.", "date": "2019.04.21", "title": "Почина Виолета Гиндева"}
{"url": "https://www.24chasa.bg/novini/article/7413612", "text": "Лидерът на водещата опозиционна сила в Турция Кемал Кълъчдароглу е бил нападнат днес от група мъже, но телохранителите му са го отвели в безопасност, съобщи Ройтерс, позовавайки се на партията и на видеозапис. Председателят на Народнорепубликанската партия (НРП) е присъствал на погребение на турски войник, убит в сблъсъци с признатата за терористична организация Кюрдската работническа партия (ПКК). На видеозаписа се вижда как Кълъчдароглу най-малко два пъти е ударен в главата, докато бодигардовете му се опитват да държат настрана гневната тълпа. Лидерът на НРП е успял да напусне сцената и да влезе в къща наблизо, съобщиха турската телевизия НТВ и агенция Демирйорен. Пред къщата по-късно се е събрала тълпа, скандираща \"ПКК вън\". Кемал Кълъчдароглу е в добро състояние и е отведен на безопасно място, каза пред телевизия Хабертюрк Левент Гьок, депутат на НРП. Бронирана машина е откарала турския опозиционен лидер Кемал Кълъчдароглу от мястото, където той бе нападнат от разгневената тълпа по време на погребението на убит турски войник при сблъсъци с Кюрдската работническа партия (ПКК), съобщи частната турска телевизия НТВ. Лидерът на Народнорепубликанската партия присъства на погребението в Анкара, когато група мъже започнаха да го удрят и ритат. Действията им са явен израз на протест срещу опозицията, която е обвинявана, че е действала в таен съюз на местните избори с прокюрдската Демократична партия на народите (ДПН), подозирана за връзки с ПКК, отбелязва \"Дейли сабах\". ДПН не издигна свои кандидати на изборите в големите западни градове, за да увеличи шансовете на кандидатите на опозиционната коалиция срещу тези, издигнати от партията на президента Реджеп Тайип Ердоган. Представители на управляващата Партия на справедливостта и развитието (ПСР) осъдиха нападението и пожелаха на опозиционния лидер да се съвземе бързо. Телохранителите на Кълъчдароглу го отведоха до близка къща, отблъсквайки тълпата, но по-късно и там се насъбра група, която скандираше \"ПКК вън\". Впоследствие лидерът на НРП е бил изведен от къщата и откаран на сигурно място с бронирана машина. Кемал Кълъчдароглу е в добро състояние и е отведен на безопасно място, каза пред телевизия Хабертюрк Левент Гьок, депутат на НРП. Валийството на Анкара съобщи, че във връзка със случая са предприети законови действия. Кандидат-кметовете на НРП в Анкара и Истанбул победиха тези на партията на президента Реджеп Тайип Ердоган, според досегашните резултати и серия повторни преброявания на гласове от изборите на 31 март. Управляващата Партия на справедливостта и развитието (ПСР) внесе две жалби за анулиране и повтаряне на вота в Истанбул с аргумент за наличие на \"пълна нелегитимност\", напомня Ройтерс.", "date": "2019.04.21", "title": "Нападнаха лидера на главната опозиционна партия в Турция"}
