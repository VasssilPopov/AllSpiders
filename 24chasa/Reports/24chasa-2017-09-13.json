{"url": "https://www.24chasa.bg/novini/article/6446245", "text": "Руският президент Владимир Путин обсъди с иранския външен министър Мохамад Джавад Зариф положението в Близкия изток, конкретно в Сирия, Ирак и Персийския залив, както и въпроси от областта на борбата с тероризма, съобщи пресслужбата на Кремъл, цитирана от ТАСС и БТА.  Срещата между Путин и Зариф в Сочи е преминала без журналисти. По-рано руският заместник-външен министър Михаил Богданов съобщи, че Сирия ще е сред основните теми на разговорите. \"Поддържаме тесни контакти с иранците, водят се постоянно консултации по всички въпроси, включително за положението в Ирак, Персийския залив и за борбата с тероризма\", каза Богданов.", "date": "2017.09.13", "title": "Путин обсъди с външния министър на Иран положението в Сирия и Ирак"}
{"url": "https://www.24chasa.bg/novini/article/6446173", "text": "Германската федерална полиция задържа 40 иракски граждани, проникнали незаконно на територията на страната, предаде ТАСС, цитирайки органите на реда. Арестите били извършени в саксонския град Бад Мускау. Чужденците са пристигнали там пеша от разположеното наблизо полско селище Ленкница. Смята се, че те са достигнали на територията на Полша в камион, идващ от Турция. През 2015 г. в Германия пристигнаха 890 000 бежанци, а миналата - 350 000, отбелязва ТАСС, цитирана от БТА.", "date": "2017.09.13", "title": "Задържаха нелегални мигранти от Ирак на границата между Германия и Полша"}
{"url": "https://www.24chasa.bg/novini/article/6446186", "text": "Германските власти смятат за \"игра\" плановете на Турция да се сдобие с руски системи за противоракетна отбрана С-400, заяви днес на брифинг говорителят на германското външно министерство Мартин Шефер, цитиран от ТАСС и БТА. Тази новина, играта, която Турция води с потенциалния доставчик на системите, не е нова. Може да се предполага, че тези данни са реакция на дебатите в Германия за условията за доставки на въоръжение за Турция, каза говорителят. Затова ние не възприемама на сериозно тази информация, добави Шефер. Вчера турският президент Реджеп Тайип Ердоган съобщи, че Анкара е подписала с Русия споразумение за покупка на руски ракетни системи С-400 и е платила депозит. Съветник на руския президент по въпросите на военно-техническото сътрудничество Владимир Кожин потвърди пред ТАСС, че Русия и Турция са подписали договор за доставка на ракетни системи С-400 и се подготвя изпълнението му.", "date": "2017.09.13", "title": "Германия: Не считаме за сериозни плановете на Турция да се сдобие със С-400"}
{"url": "https://www.24chasa.bg/novini/article/6446155", "text": "Котдивоарецът с финландско гражданство Абдулай Коне е първият заловен у нас член на хакерската група “Анонимните”. Той е издирван от Интерпол по искане на Того от 2014 г. заради присъда от 3 г. затвор за атаки срещу компютри на ключови ведомства в африканската държава, научи “24 часа”. Коне бе задържан у нас на 7 юли на летище Варна. Той почивал в града с жена си и 4-те им деца. На 18 август чужденецът е пуснат, тъй като от Того се забавили с документите за екстрадиция. Те дошли ден по-късно, когато Коне бил повторно задържан на летището в София. Градският съд в София отказва да го предаде на властите в Ломе. Причината - самоличността му не била установена. Името на издирвания може да е съвпадение с това на друг, пише съдията докладчик Веселина Ставрева. Тя обаче не събира доказателства, за да се увери дали това е вярно. Не иска от Того осъдителната присъда на Коне, както и негови снимки и отпечатъци. “Логично е искането на Того да бъде отправено до Финландия, чийто гражданин е Коне, а не до държава, в която той пребивава във връзка с почивката си”, заключава съдийката. Освен това сваля забраната му да напуска България, въпреки че делото не е приключило окончателно. То продължи вчера в Софийския апелативен съд след протест на прокуратурата. Коне, който е роден през 1980 г., твърди, че последно ходил в Африка преди 17 г. “Името Абдулай Коне е много често срещано, нещо като Иван Петров в България”, твърди адвокатката му Биляна Коцакова.", "date": "2017.09.13", "title": "Того иска първия заловен у нас хакер от “Анонимните”"}
{"url": "https://www.24chasa.bg/novini/article/6446189", "text": "Като политика летище София е за нас жив организъм, който трябва да се справя с различни предизвикателства всеки ден. Неслучайно през 80-те си години то е основното и най-голямо летище в страната с утвърден имидж и с огромен потенциал. Това каза министърът на транспорта Ивайло Московски, който бе гост на тържество по случай 80-годишнината на летище София, предаде БТА. Министърът съобщи, че предстои летище София да бъде свързано с гара Подуене и да стане една предизвикателна бизнес територия. По думите на Московски бъдещата концесия на летище София означава, че държавната собственост върху летището остава и няма място за притеснение. Столичният кмет Йорданка Фандъкова подчерта, че летище София е първото впечатление за нашия град и затова поддържането му е особено важно. Тя отчете ръст на пътниците до метростанцията на летището, които са се увеличили двойно - от 3 000 на 6-8 000. Фандъкова подчерта още, че София е в първата десетка на европейските дестинации с 8-процентен ръст годишно на туристите. Изпълнителният директор на летището Владимир Рапонджиев подчерта, че летище София отбелязва 80-та си годишнина в навечерието на приемането от България на председателството на ЕС. Летище София се изправя пред това предизвикателство с хора, техника и инфраструктура. Само за първите осем месеца на годината през столичното летище са преминали 4 363 140 души, което е увеличение от 41 на сто спрямо същия период на миналата година, с което положителните резултати на летище София запазват своята тенденция. Това стана факт след като през август летището обслужи с 33 на сто повече пътници или общо 615 544. Тези данни обяви днес транспортният министър Ивайло Московски. През изминалия месец пътувалите с вътрешни полети са сe увеличили с 41 на сто, а тези по международни редовни линии - с 32 на сто. Ръст бележат и туристическите чартъри, които са нараснали повече от два пъти спрямо същия месец на 2016 г. През август най-предпочитани са курортните дестинации в Гърция, Турция и Испания. Общо 5 260 самолета са били обслужени на летище София през август 2017 г., което е с близо 14 на сто повече от предходната година. Увеличение от 21 на сто има и при самолетодвиженията по вътрешните линии до Варна и Бургас. През август на летище София са обработени общо 1 601 тона товарни и пощенски пратки, от които 59 на сто са превозени с товарни самолети и 41 на сто - с пътнически. Сравнителният анализ за преминалите пътници от 2007 до 2017 год. през двата терминала на летището сочи, че единствената година с отрицателен принос спрямо предходната е 2009 - с 3 на сто. С нулев прираст е 2012 г., а от 2016 г. прирастът скача с 22 на сто, за да достигне рекордните 41 на сто през настоящата. На летище София в момента оперират 29 авиокомпании, които изпълняват полети до 84 летища в 27 държави от Европа и Близкия Изток. С поредица от събития тази година Летище София отбелязва 80-ия си юбилей. Днес по този повод бе валидирана пощенска марка, чийто автор е младият художник Емилио Бората. Марката представлява миниатюра, която събира в себе си разпознаваеми за летището архитектурни обекти /Т2, кулата на РВД/, съчетани със специфични за локацията географски елементи /Витоша/. Гостите на събитието тази вечер, сред които председателят на НС Димитър Главчев, столичният кмет Йорданка Фандъкова, изпълнителният директор на \"Български пощи\" Деян Дънешки, дипломати, членовете на Управителния съвет на Летище София и др., ще могат да разгледат летището по по-различен начин в специално заснето 3D видео. За рождена дата на летище София се приема датата 16 септември 1937 г. със издаването на Указа на цар Борис III, но полети са се изпълнявали още от началото на 30-те години. През 1939 г. е открита първата приемна сграда, а две години по-късно е завършено и летателното поле с изграждане на грундова писта. В средата на ХХ век е построена първата бетонна писта с дължина 1050 м, за сравнение днес пистата за излитане и кацане на летище София е дълга 3600 м. Първата редовна въздушна линия София-Бургас е открита на 29 юни 1947 г. и е осъществена със самолет Юнкерс Ju 52, немски самолет. Първият полет, който днес се изпълнява за половин час, тогава е изпълнен два часа.", "date": "2017.09.13", "title": "Ръст от 41 на сто на пътниците от началото на годината отбеляза Летище София"}
{"url": "https://www.24chasa.bg/novini/article/6446201", "text": "Вълна от сигнали за бомба наложи евакуиране на хора в различни части на Русия. Заплахите се оказаха фалшиви, предаде ТАСС, цитирана от БТА.  Първите съобщения за заплахи бяха получени по телефона в град Петропаловск Камчатски в Далечния изток. Те бяха отправени срещу училища, административни учреждения и местното летище. Проверките наложиха евакуация на обектите. В Якутск заради анонимни сигнали бяха евакуирани летището, автогарата, кметството, големи търговски центрове. В Хабаровск заплахите доведоха до евакуация на административни здания, гара, търговски център и училища. Телефонни заплахи бяха отправени и в Сибир, включително в Благовещенск, Иркутск, Чита, Кемерово и Томск. И те бяха за поставени бомби в административни сгради, училища и университети, търговски центрове, както и на транспортни възли. Всеки път те наложиха евакуация и проверки на съответните сгради. След това заплахите достигнаха европейската част на Русия. В Саратов те наложиха евакуирането на Градската дума, два колежа, училище и части от местния университет. Общо бяха засегнати 17 обекта. В Перм заради заплахи бяха затворени всички училища и бяха евакуирани сградата на градската администрация, две висши училища, автогарата и железопътната гара. Следобед заплахите достигнаха Москва. За няколко часа бяха получени 100 сигнала за заложени бомби на различни места в столицата. Сред тях бяха гари, търговски центрове, летища, хотели, висши училища, административни служби. Заради заплахите бяха евакуирани над 50 000 души. След извършени проверки взривни устройства не бяха открити. Кремъл засега отказва да коментира вълната от заплахи. Говорителят на президента Владимир Путин Дмитрий Песков каза, че този въпрос е от компетенциите на специалните служби, които също засега не са излезли с реакция. Представител на компанията \"Ростелеком\" изрази предположение, че обажданията може и да се правят с помощта на компютърни вируси, вероятно задействани извън пределите на Русия.", "date": "2017.09.13", "title": "Евакуираха хиляди в Русия заради вълна от сигнали за бомби"}
{"url": "https://www.24chasa.bg/novini/article/6446219", "text": "НАСА ще реализира съвместен проект за създаване на одеяло с площ около 10 квадратни метра, с което ще се събира космическият боклук, съобщава сайтът Лента, цитиран от БТА. Американското космическо ведомство е влязло в партньорство с компанията \"Аероспейс корпорейшън\", специализирана в разработката на свръхтънки космически апарати. Предполага се, че космическите \"одеяла\" ще са с дебелина равна на половината от човешки косъм. Тя ще позволи да бъдат изведени в орбита няколко десетки или стотици събирачи на космически боклук. Всяко одеяло ще обгръща обломките и ще ги насочва към плътните слоеве на атмосферата, където ще изгаря заедно с тях. По този начин ще могат да бъдат почистени най-замърсените участъци на космическото пространство, които изобилстват от частици, които не могат да бъдат събрани по друг начин. Всяко одеяло ще бъде оборудвано със слънчеви батерии и малък резервоар за гориво. Миниатюрен двигател ще насочва сондата към Земята, след като боклукът бъде фиксиран към повърхността й. Тя трябва да почиства по 900 грама, преди да изгори.", "date": "2017.09.13", "title": "НАСА създава одеяло, събиращо космически боклук"}
{"url": "https://www.24chasa.bg/novini/article/6446239", "text": "Американският президент Доналд Тръмп призова Конгреса да преразгледа данъчната система, съобщава радио Voice of America, цитирано от \"Фокус\". Това е заявил държавният глава в съобщение в Туитър. Според него, данъчни облекчения и реформа на системата са „нужни повече от всякога“, след като урагана „Ирма“ нанесе тежки поражения в части от американското крайбрежие.", "date": "2017.09.13", "title": "Доналд Тръмп призова Конгреса да преразгледа данъчната система"}
{"url": "https://www.24chasa.bg/novini/article/6446113", "text": "Към началото на месец септември в България е имало около 2,2 хил. мигранти и бежанци, показва доклад на Министерството на вътрешните работи в София, предава Independent Balkan News Agency, цитирана от \"Фокус\". Според доклада по-голямата част от миграционния натиск е на границата между България и Сърбия, тъй като бежанците и мигрантите се опитват да си проправят път към Западна Европа. Към началото на месец септември 1315 души са настанени в центровете на Държавната агенция за бежанците.Това представлява 25% от общия капацитет на центровете в страната. От тях 33% са сирийци, 28% идват от Афганистан, сочат официалните данни. Общо 484 души са в центрове на Дирекция „Миграция\" на МВР, което покрива 51% от техния капацитет. От хората в тези съоръжения 22% са от Афганистан, а 17,6% от Ирак.", "date": "2017.09.13", "title": "В България има около 2,2 хил. мигранти и бежанци"}
{"url": "https://www.24chasa.bg/novini/article/6446082", "text": "Срещу нас се води кампания и се натрупва омраза, обяви в сряда шефът на Камарата на частните съдебни изпълнители Георги Дичев. Положението в канторите е нетърпимо - обиди, скандали, масови откази да се плаща. Ако продължава така, колегите ще спрат да работят, добави той. 7 млрд. лв. задължения събрали съдебните изпълнители за 11 г. 1 млрд. лв. пък постъпили в държавния бюджет. В момента били 202-ма и най-много дела образувал бизнесът, след това държавата и общините, гражданите и чак накрая банките. От Камарата представиха своето становище по повод законопроектите за изменение на ГПК. През юли на първо четене депутатите приеха и четирите проекта - на ГЕРБ, БСП, \"Воля\" и \"Обединените патриоти, които засягат работата на частните съдебни изпълнители. Основните критики на Камарата са срещу законопроекта на БСП, за който от левицата обявиха, че това са предложения на омбудсмана Мая Манолова. Според ЧСИ, ако той бъде приет, ще има връщане на мутренските времена и ликвидиране на съдебното изпълнение. Щяло да се стигне до пълен отказ от събиране на малки дългове и \"подаряването им\" на т.нар събирачи на дългове, щяло да се ликвидира частното съдебно изпълнение с всички последствия за икономиката, съдебните решения нямало да бъдат изпълнявани и щели да останат лист хартия. Едно от предложенията на БСП е длъжникът да може да обжалва оценката на движимото и недвижимото имущество, както и всички действия на съдебен изпълнител. Друго е таксите да не надхвърлят дължимото като стойност, да се блокира имущество само в размера на задължението и сбора от всички такси по изпълнението да не надхвърля размера на задължението. Предлага се също така изменения в тарифите на частните съдебни изпълнители. Според Камарата техните такси били най-малкото перо, за разлика от тези на юристконсултите, които били между 300 и 1000 лв.", "date": "2017.09.13", "title": "Частните съдебни изпълнители се оплакват от тормоз, щели да спрат да работят"}
{"url": "https://www.24chasa.bg/novini/article/6446132", "text": "Испанският крал Фелипе Шести за пръв път коментира предизвиканата от намерението на Каталуния да произведе референдум за независимост политическа криза, като заяви, че трябва да се уважава конституцията на страната, която забранява отцепването, предаде Асошиейтед прес. В реч на церемония за връчване на национални културни награди той каза, че конституцията \"ще възтържествува\" срещу всеки опит да бъде разцепена Испания. \"Правата на всички испанци ще бъдат защитени срещу \"всеки, който се отклони от конституцията и другите закони\", подчерта кралят, цитиран от БТА. Испанското правителство се опитва да спре по съдебен път планирания за 1 октомври референдум за независимост на Каталуния. Поддръжниците на каталунската независимост заявиха, че допитването ще се състои, въпреки че Конституционният съд преустанови процедурата за референдума, докато разглежда иск против неговото организиране.", "date": "2017.09.13", "title": "Испанският крал разкритикува каталунския референдум"}
{"url": "https://www.24chasa.bg/novini/article/6446141", "text": "Фирма „ДИ ИНДЪСТРИ“ ООД бе определена за изпълнител на обществената поръчката с предмет: „Изработване на телевизионни, аудио и интернет клипове за популяризиране на Председателството на България на Съвета на ЕС“. Това съобщиха от пресцентъра на Министерство за Българското председателство на Съвета на Европейския съюз 2018. Предложението на участника съответства на изискванията, посочени в техническата спецификация, а общата предложена цена за цялостно изпълнение на поръчката не надхвърля определения финансов ресурс. Общата цена за цялостно изпълнение на поръчката е в размер на 242 940.00 лева с ДДС. Избраният изпълнител ще създаде анимирано лого и разработка на визуална идентичност; четири триминутни видеа на различни теми, а към всяко едно от тях и по пет 30-секундни клипа; 18 аудиоклипа на български и английски език с продължителност по 30 секунди; 15 видео- и анимирани интернет банери. В поръчката е предвидено изпълнителят да създаде и оригинална музика за нуждите на Българското председателство. Режисьор на видеоклиповете ще бъде Димитър Гочев. Ръководител на екипа е Божидар Велинов, а автор и сценарист е Мирон Крумов. Обществената поръчка беше открита с Решение № ЗОП-01-21/ 26.07.2017 г. на главния секретар на Министерството за Българското председателство на Съвета на Европейския съюз 2018 (МБПСЕС2018). До крайния срок за кандидатстване на 16.08.2017 г. постъпиха пет оферти от фирмите „ЕЙЧ ДИ ЧЕНЪЛ“ ЕООД, „АРТ УИНАР“ ЕООД, „МИРАМАР ФИЛМ“ ООД, „БРАНД НЮ АЙДИЪС“ ЕООД и „ДИ ИНДЪСТРИ“ ООД. След разглеждане на документите, предоставени от кандидатите, комисията взе решение да отстрани три от фирмите - „ЕЙЧ ДИ ЧЕНЪЛ“ ЕООД, „АРТ УИНАР“ ЕООД и „БРАНД НЮ АЙДИЪС“ ЕООД, поради обстоятелството, че представеното от всяка от тях предложение за изпълнение на поръчката не съответства на изискванията на Възложителя, посочени в Техническата спецификация. До финалния етап на процедурата за отваряне на ценовите предложения бяха допуснати „МИРАМАР ФИЛМ“ ООД и „ДИ ИНДЪСТРИ“ ООД. Представените от двамата участника документи по чл. 39, ал. 2 от ППЗОП съответстват на изискванията за лично състояние и критериите за подбор. Предложението за изпълнение на обществената поръчка на участниците - „ДИ ИНДЪСТРИ“ ООД и „МИРАМАР ФИЛМ“ ООД съответства на изискванията, посочени в техническата спецификация на Възложителя. Ценовите предложения съответстват на изискванията на ЗОП, на изискванията на Възложителя и не надхвърлят определения финансов ресурс. След извършена оценка на ценовите предложения и комплексна оценка на офертите на първо място е класиран участникът „ДИ ИНДЪСТРИ“ ООД с 81,62 точки. На второ място е класиран участникът „МИРАМАР ФИЛМ“ ООД с комплексна оценка от 68 точки.", "date": "2017.09.13", "title": "Избраха изпълнителя на видеоклиповете за българското европредседателство"}
{"url": "https://www.24chasa.bg/novini/article/6446148", "text": "Беларуските гранични власти задържаха на националното летище \"Минск\" гражданин на Русия, който пренасял в ръчния си багаж екзотични змии, гущери,паяци и скорпиони, съобщава ТАСС, цитирана от БТА. Нарушителят пътувал по линията Виена-Минск. При проверка на граничния контрол в ръчния му багаж били открити 54 змии, 5 гущера, 25 паяка и 9 скорпиона. На правоохранителите тепърва им предстои да установят за какви цели руският гражданин е трябвало да внесе в страната подобен терариум в сака си.", "date": "2017.09.13", "title": "Арестуваха руснак с над 50 змии на летището в Минск"}
{"url": "https://www.24chasa.bg/novini/article/6446068", "text": "Германското правителство разглежда възможността да включи Турция в списъка на страните, които по отношение на сигурността са високорискови за агентите на разузнаването, предаде Танюг, позовавайки се на германски медии. В. \"Зюддойче цайтунг\" и две германски телевизии /WDR и NDR/ цитираха говорител на министерството на вътрешните работи, че този списък в момента се преразглежда. \"В рамките на този процес министерството на вътрешните работи обмисля дали да прибави Турция към него\", казал говорителят, чието име не се споменава. Според Ройтерс в този списък в момента са включени Китай, Русия, Пакистан, Северна Корея и още 26 страни, предаде БТА. Някои германски разузнавателни служби, които виждат Турция по-скоро като неприятел, отколкото като партньор, призоваха за разширяване на разузнавателното наблюдение на действията на тези страни в борбата срещу \"Ислямска държава\", посочват германските медии. Някои от тези агенции през последните месеци са предупредили своите служители за опасностите при пътувания в Турция и са препоръчали на гражданите да не ходят там на почивка. Германия е възмутена заради арестите на нейни граждани в Турция по, както смята Берлин, \"политически причини\". Тези твърдения в медиите се появяват в момент, когато отношенията между двете страни партньорки в НАТО са обтегнати, а германски представители заплашват да ограничат продажбата на оръжие на Турция. Анкара смята, че това ще застраши тяхната обща борба срещу \"Ислямска държава\", посочва Ройтерс.", "date": "2017.09.13", "title": "Германия може да включи Турция в списъка на опасните страни"}
{"url": "https://www.24chasa.bg/novini/article/6446077", "text": "Европейският съюз ще отпусне 1,2 милиарда евро на Италия за ликвидиране на последиците от катастрофалните земетресения в централната част на страната, предаде ТАСС, като се позова на съобщение на пресслужбата на Европейския парламент. През 2016 г. и 2017 г. при силни земетресения в областите Абруцо, Лацио, Марке и Умбрия загинаха общо 333 души. Над 30 000 човека бяха евакуирани. Трусовете нанесоха и сериозни вреди на регионалната икономика, предаде БТА.  Средствата за Италия ще бъдат отделени от Фонда за солидарност на ЕС. Те ще са предназначени за финансиране на програми за възстановяване на пострадали обекти на инфраструктурата и селското стопанство.", "date": "2017.09.13", "title": "ЕС отпуска 1,2 милиарда евро на Италия заради земетресенията"}
{"url": "https://www.24chasa.bg/novini/article/6445844", "text": "И двата големи синдиката във Вазовски машиностроителни заводи\" ЕАД застават зад идеята на правителството да се премахнат посредниците във военно-промишления комплекс. Ето какво са написали в   председателите на \"Подкрепа\" и КНСБ в завода: Синдикалните организации към „Вазовски машиностроителни заводи\" ЕАД подкрепят идеята на Правителството на Република България за редуциране или напълно отстраняване на посредниците при извършване на търговски сделки между държавните фирми и други търговски организации. Това би довело до повишаване нивото на печалба в дружеството, която в последствие да се реинвестира с цел постигане на по-добри, здравословни и безопасни условия на труд, усвояване на нови продукти с по-висока добавена стойност, по-силна социална политика и отговорност към целия персонал на дружеството. За първи път от много години Държавата показва ангажираност към Военно-промишления комплекс на България, целящ оздравяване и модернизиране, и не на последно място - едно по-достойно възнаграждение за положения високоинтелектуален труд.", "date": "2017.09.13", "title": "Синдикатите във ВМЗ зад правителството за отстраняване на посредниците"}
{"url": "https://www.24chasa.bg/novini/article/6445969", "text": "Хората са обезверени. През тези години са толкова лъгани, че вече не вярват\", каза в \"Лице в лице\" заместник-председателят на Народното събрание Веселин Марешки . \"Няма значение какво казвам аз, гледам какво говорят хората. Всички са бедни, 60% от хората не могат да отидат на почивка. Днес депутат на ГЕРБ ми обяснява, че ако в супермаркетите пуснем български стоки, няма да има стоки в магазините\", каза още той. \"Не сме обидени на ГЕРБ\", отговори Марешки на въпроса дали е обиден на ГЕРБ, че партията му не е приета от тях в коалиция. \"Когато човек няма присъда, той е невинен. Аз явно не се вписвам в картинката им. Когато Цветанов беше подсъдим, също беше в парламента. Аз не съм женен за този пост, готов съм да напусна. Нека партиите им да изпълнят по едно предизборно обещание, веднага ще напусна\", каза Марешки.  \"Ние сме единствената формация,която опровергава фалшивите новини и изпълнява своите обещания. В моята бензиностанция бензина е 1,80 за литър. Не мисля да продавам бизнеса си\", заяви на финал той.", "date": "2017.09.13", "title": "Веселин Марешки: Аз не съм женен за този пост, готов съм да напусна"}
{"url": "https://www.24chasa.bg/novini/article/6446015", "text": "Заместник-началникът на отбраната вицеадмирал Емил Ефтимов ще участва в седемнадесетото заседание на Съвместната българо-американска комисия, което ще се проведе утре, 14 септември 2017 г., в Щутгарт, Германия. Това съобщиха от Министерството на отбраната.  Участието на вицеадмирал Емил Ефтимов, който е и съпредседател на Съвместната комисия, е във връзка с изпълнението на „Споразумение между правителството на Република България и правителството на САЩ за сътрудничество в областта на отбраната”. На форума ще присъстват членове на Съвместната комисия и изпълнителния комитет, както и съпредседатели на подкомитети. От американска страна ще участват също представители от командването на Силите на САЩ в Европа, командванията на Сухопътните, Военноморските сили, Военновъздушните сили, Силите за Специални операции, Морската пехота и Инженерния корпус на САЩ в Европа. В рамките на събитието ще бъде направен преглед на досегашната работа по изпълнение на споразумението за периода от предходното заседание до момента. Също така ще бъдат разгледани поставени въпроси, нерешени проблеми и приети мерки за тяхното преодоляване, както и взети решения за по-нататъшното прилагане на спогодбата. Заседанието ще бъде ръководено от генерал-майор Дейвид Алвин, началник на управление в Командването на Силите на САЩ в Европа като съпредседател на Съвместната комисия от американска страна.", "date": "2017.09.13", "title": "Зам.-началникът на отбраната ще участва в заседание на българо-американска комисия в Щутгарт"}
{"url": "https://www.24chasa.bg/novini/article/6446039", "text": "България има желание официално да предложи да бъде изграден трети мост на р. Дунав между Румъния и нашата страна, като това бъде подкрепено с приемането на общ съвместен документ. Възможно е това да стане на съвместното правителствено заседание между двете държави, предвидено да се проведе през следващия месец.  Това стана ясно днес по време на срещата, която министърът на регионалното развитие и благоустройството Николай Нанков проведе с посланика на Румъния в Република България Йон Гъля. От наша страна преобладава мнението, че той трябва да бъде при Русе, източно от града, посочи регионалният министър. Това съобщиха от пресцентъра на Министерството на регионалното развитие и благоустройството. Двамата обсъдиха програмата за трансгранично сътрудничество, изпълнявана съвместно от двете държави, и изразиха задоволство от постигнатите резултати от периода 2007 – 2013 г. Коментирано бе и текущото изпълнение на Програма Интеррег V-А Румъния - България, като бе отчетен добрият напредък по нея до момента. Очакваме да видим как ще се развие третата покана за набиране на проектни предложения по нея, отбеляза Йон Гъля. Срокът за подаване на предложения по втората стъпка за кандидатстване по нея е 16 октомври 2017 г., стана ясно по време на срещата. Министър Нанков и посланикът на Румъния в България коментираха и конкретни казуси, касаещи реализация на програмата, възможности за решаването на които ще се търсят съвместно.", "date": "2017.09.13", "title": "Министър Нанков се срещна с посланика на Румъния у нас Йон Гъля"}
{"url": "https://www.24chasa.bg/novini/article/6446041", "text": "Петима възрастни хора, живеещи в старчески дом във Флорида, в който след преминаването на урагана Ирма няма ток, са починали, предадоха световните агенции като се позоваха на Барбара Шарийф, кмет на окръг Броуорд. Спасителни екипи са започнали евакуацията на 120-те обитатели на старческия дом. Те са евакуирани заради силната горещина в сградата и липсата на електроснабдяване, предава БТА. Трима човека са починали в старческия дом, а двама - в болница, след като са били евакуирани. Засега причините за смъртта им не се съобщават. Но ако властите свържат тези смъртни случаи с преминаването на Ирма, то жертвите на урагана в САЩ ще станат 17. Около 5 милиона потребители, или около 10 милиона души, все още са без ток в щатите Флорида, Джорджия, Северна и Южна Каролина след преминаването на Ирма, предаде Ройтерс. Агенцията отбелязва, че пикът на кризата с електроснабдяването е бил в понеделник. Тогава без ток са били над 7,8 милиона потребители. Една от главните магистрали, свързващи Флорида с останалата част на страната, пък може да бъде затворена заради наводнение, причинено от Ирма, предаде Асошиейтед прес. Нивото на водата в река Санта Фе, която преминава под мост на междущатската магистрала 75, бързо се покачва и тя може да залее пътя. Ако магистралата бъде затворена, това ще попречи на завръщането на евакуирани хора по домовете им.", "date": "2017.09.13", "title": "Близо 5 милиона все още са без ток в засегнатите от Ирма райони"}
{"url": "https://www.24chasa.bg/novini/article/6446053", "text": "Софийският хотел „Маринела“ ще настанява ръководителите на делегации и техните придружители по време на европредседателството на България. Това се разбира от съобщение на българското министерсто за европредседателството за приключилата обществена поръчка за хотелско настаняване. Според съобщението надпреварата се печели от „ВГ“ АД с цена от 217,12 лв. без ДДС за нощувка с включена закуска. Общата цена за цялостното изпълнение на поръчката е 430 249,76 лв. за общо 1808 броя нощувки. „Виктория Груп“ АД е собственик на един 5-звезден хотел в столицата - „Маринела“, който бе купен от нея преди две години. От компанията потвърдиха пред \"24 часа\", че участват в обществената поръчка именно с този хотел.  Офертата на „Маринела“ е била единствената от трите подадени, която е била гледана по същество. Освен „ВГ“ АД в надпреварата кандидатстваха и фирмите ОССМО АД и „Аргус Травел Интернешънъл“ ЕООД. Още на първия етап обаче „Аргус“ бе отстранена заради подадени документи с невярно съдържание, казват от министерството на Лиляна Павлова. Останалите две фирми бяха допуснати до отваряне на ценовите оферти. По-късно обаче се оказва, че фирмата ОССМО се явява само като посредник на два софийски хотела, които са декларирали пред комисията, че категорично отказват да предоставят стаи при условията на ОССМО. Така в надпреварата е останала само фирма „ВГ“ АД.", "date": "2017.09.13", "title": "Хотел „Маринела“ ще настанява делегациите по време на европредседателството"}
{"url": "https://www.24chasa.bg/novini/article/6446087", "text": "Във фирмите, които през 2016 г. са преработвали земеделски продукти в България, са били заети 95 хиляди души. Парите по подмярка 4.2 на Програмата за развитие на селските райони за по-конкурентоспособен преработвателен сектор целят тези работни места да бъдат запазени и увеличени. Доказано е, че 75 хиляди евро субсидия гарантират 1 ново работно място. Тази информация бе съобщена днес в Сливен, където продължи дискусията в рамките на националната кампания \"Европейски пари за по-конкурентоспособен преработвателен сектор (ПРСР - 4.2)\", организирана от вестниците \"24 часа\" и \"Български фермер\" с подкрепата на обединени СИБАНК и ОББ и с партньорството на \"Проактив консултинг\" и СИБОЛА. Тенденцията в Европа е потребителите да търсят повече храни с доказан произход, още по-добре, ако са приготвени ръчно или по занаятчийски способ, както и традиционните за всеки регион ястия - например испанско прошуто или асеновградски мавруд. Скорост набира търсенето на бадемите и орехите сред ядките, на сусама при семената, предпочитат се и лимец, и къдравото зеле. Това са тенденции, с които ще трябва да се съобразяват и бъдещите бенефициенти на подмярка 4.2 от ПРСР. Антон Аспарухов - шеф на дирекцията „Развитие на селските райони\" в Министерството на земеделието, храните и горите, разясни новите моменти и изисквания за втория прием по подмярката. Той посъветва фермерите и преработвателите, да следят основните им документи да нямат грешки, тъй като за първи път приемът ще е по-електронен път и системата ще ги отхвърли, ако не са изрядни. А в следващите етапи ще могат да се правят поправки. В хода на дискусията Аспарухов обясни, че по-нататък предстои отваряне на подмярка по Програмата за селските райони, по която ще могат да кандидатстват и дребните преработватели. Светослав Цеков от Държавен фонд \"Земеделие\" посъветва участниците в дискусията да изпипват добре проектите, с които кандидатстват, тъй като по време на първия прием заради различни пропуски са били одобрени едва една четвърт от всички подадени проекти, а и не всички одобрени след това са подлежали на банково финансиране. Бе даден пример с технологичните проекти, необходими при закупуването на нови машини. В тях подробно трябва не само да се опишат машините и техните възможности, но и да бъде посочено къде и как ще бъдат разположени в помещенията, какви хора ще работят с тях и т.н. \"Правило е всеки кандидат да бъде уведомен за пропуските и грешките в проекта му и той да получи срок, в който тези пропуски да бъдат поправени\", посочи още Цеков. Новото е, че всеки, получил финансиране, ще има срок от 1 година да докаже, че е започнал да изпълнява проекта си, в противен случай подлежи на санкция. Това се прави, за да не се задържат излишно неусвоени парите по програмата. Изпълнявайте стриктно проектите си. Ако правите промени, уведомявайте фонд \"Земеделие\" за тях преди да сет подали заявленията за плащане, предупреди експертът. Запитан за сроковете, в които трябва да бъдат разгледани подадените проекти, Светослав Цеков отговори, че това са 3 месеца след края на приема, но и призна, че те не винаги се спазват. Представителите на СИБАНК и ОББ посочиха, че 30% от одобрените проекти не намират финансиране. Затова те насочват своите клиенти към сериозни консултанти и предлагат разнообразни форми на финансиране.", "date": "2017.09.13", "title": "Парите по подмярка 4.2 на ПРСР запазват и увеличават работните места"}
{"url": "https://www.24chasa.bg/novini/article/6446052", "text": "Скандален румънски \"гуру\", осъден на шест години затвор за сексуален акт с малолетно лице, беше освободен от затвора предсрочно, съобщава Медиафакс, цитиран от БТА. Шейсет и пет годишният Грегориан Биволару, лидер на Движение за духовна интеграция с абсолютното (МИСА), беше освободен условно, след като прекара седем месеца в затвора. Той се е възползвал от законодателна разпоредба, позволяваща лица над 60 години да бъдат освобождавани условно след изтърпяване на една трета от присъдата. От присъдата са приспаднати също шест месеца, които Биволару е прекарал в ареста в Швеция през 2005 г., и още пет месеца в ареста във Франция миналата година в очакване на екстрадицията в Румъния. Преди 12 години - през 2004 г., румънските власти издадоха задочна заповед за ареста му във връзка с обвинение в сексуален акт с 15-годишно момиче. През април 2005 г. Биволару бе заловен в Швеция, но шведските власти отказаха да го екстрадират в Румъния и решиха да му предоставят политическо убежище. Той бе задържан във Франция миналата година и по-късно беше екстрадиран от френските власти в Румъния. През 1990 г. Биволару основава Движението за духовна интеграция с абсолютното (МИСА), което в определен момент е имало 40 000 членове. Той организирал лагери и събития, на които присъствали хиляди хора. Движението имало десетки ашрами в Букурещ, където йогите работели изключително в полза на МИСА. През 2004 г. прокурорите започват няколко дела срещу Биволару. На излизане от затвора той заяви, че не се смята за виновен.", "date": "2017.09.13", "title": "Освободиха предсрочно осъден за педофилия румънски \"гуру\""}
{"url": "https://www.24chasa.bg/novini/article/6446074", "text": "Председателят на Народното събрание Димитър Главчев ще поиска от официалните украински власти информация във връзка с приетия от парламента на страната Закон за образованието, който ограничава малцинствата да изучават майчиния си език. Шефът на депутатите ще го направи по време на официалното си посещение в Киев за честванията на 155-ата годишнина от преселването на българите в Таврия. Главчев покани на среща на 19 септември 2017 г. посланика на Украйна Микола Балтажи. Двамата ще уточнят детайли по предстоящо посещение на председателя на НС в Украйна.", "date": "2017.09.13", "title": "Главчев ще пита Киев защо ограничава българския"}
{"url": "https://www.24chasa.bg/novini/article/6446083", "text": "Парламентарната комисия по отбрана прие Доклад за състоянието на отбраната и въоръжените сили на Република България през 2016 година, предаде „Фокус“. „За“ гласуваха 11 народни представители, против бяха петима, а трима се въздържаха. Предстои обсъждането на доклада в Народното събрание. Комисията продължава с обсъждане на Годишния доклад за състоянието на националната сигурност. На заседанието на комисията депутатът от „Обединени патриоти“ Милен Михов обясни, че докладът на Министерски съвет е много по-откровен и критичен от този на служебния кабинет. Симеон Симеонов от ДПС коментира, че трябва да се направи всичко възможно да има промяна в армията, да ѝ бъде отделено сериозно внимание, за да се готвят военнослужещите, както трябва. Борис Вангелов от „Обединени патриоти“ заяви, че българите, като обичащи своята армия, искат да видят най-после пълен консенсус между всички политически сили, за да започне нов етап в развитието на Въоръжените сили. Христо Гаджев от ГЕРБ посочи, че увеличаването на заплатите трябва да бъде основен приоритет за Министерството на отбраната и на парламента. Николай Цонков от БСП коментира, че състоянието на Въоръжените сили е повече от критично и трябват спешни мерки. „Недостатъчното ресурсно осигуряване на Въоръжените сили остава военните формирования в изключително тежко състояние“, заяви той.", "date": "2017.09.13", "title": "Приеха Доклад за състоянието на отбраната и въоръжените сили през 2016 година"}
{"url": "https://www.24chasa.bg/novini/article/6446048", "text": "Суверенитет, законност, външна политика - с тези 3 думи бих описал поста на държавен глава. Изборите бяха изрядни, водим една лоялна европейска политика, тези 235 дни на поста ми не минаха и без вета. Работихме за налагането на кохезионната политика в Римската декларация, каза президентът Румен Радев в интервю пред Нова телевизия.  Той описа президентския си пост като динамичен и много натоварен. Направихме първите стъпки към подобрение на отношенията с Русия. Трябва да покажем уважение към историческото минало, коментира държавният глава. Мисля, че престъпността в България винаги е нагла. Бандата на \"Наглите\" е метафора на несигурността, в която живеем. Нека да дадем възможност на органите на реда да свършат своята работа. Адриан Златков беше върнат при семейството си, но след плащане на откуп. Надявам се, че органите на реда работят с всичка сила, коментира Радев. За мащабите на корупцията в България можем да съдим по драстичния срив на чуждестранните инвестиции. От консултативния съвет очаквам всеобхватни методи за решаване на този проблем. На първо място е важно с каква цел правим този закон, на второ място трябва да знаем какъв ефект очакваме. Много е важно да знаем с какъв инструментариум ще постигаме всичко това. Когато има гангрена, трябва скалпел - трябва да имаме ефективни присъди. Когато правим един закон, хубаво е да излезем от сухия текст и да си представим как той ще работи в бъдеще, допълни той. И в момента текат много обществени поръчки, и в бъдеще ще има много скъпи обществени поръчки. Това, което трябва да стане, е този орган да има много проактивна функция и да събира информация по всевъзможни начини, за да обвинява и да има ефективни присъди, допълни той. Всички ние платихме цената за КТБ, затова трябва да знаем истината. Случаят трябва да се реши в България, а не в чужбина. Затова призовах господин Василев да се върне и тук да даде своите показания. Фактът, че лично президент се отнася с такова внимание към случая, може да гарантира за неговата сигурност. Аз съм само на една страна - на страната на закона, коментира президентът. Председателят на ВАС е редно от чисто процедурна гледна точка  да бъде избран от новия състав. В момента проучвам въпроса дали да подпиша указа за неговото назначаване, това е много сложен въпрос, коментира Радев. Никъде в никакъв документ не пише, че Русия е пряка заплаха за нашата сигурност. Не е лошо да проследим какво са правили лидерите на тази свободна и мирна Европа в тези месеци. Макрон и Орбан се срещат с Путин, Меркел е в постоянен контакт с него. Премиерът Борисов и премиерът Ципрас заявиха, че ще бъдем мост между Европа и Русия. Мисля, че нашите отношения с Русия не трябва да стават заложник на чужди интереси, трябва да отстояваме нашите - да имаме пряка доставка на газ през Черно море, каза държавният глава.  На масата трябва да сложим българския интерес и да търсим място България да не бъде заобикаляна. В НАТО самият господин Столтенберг говори за поддържане на добър, конструктивен диалог с Русия. Премиерът на Люксембург го каза най-добре: \"Време е да спрем да говорим за Русия, а да започнем да говорим с Русия\", коментира Радев. Много е важно Европа да има единна политика спрямо Турция. Турция за нас е важен партньор, имаме добри съседски отношения с нея. Този, който има най-голям риск от последствия на сблъсъка на Турция и Германия, сме ние, затова нашето мнение трябва да бъде чуто, допълни Радев. Уседналостта е само един от начините за решаване на изборния проблем. Трябва да бъдем много внимателни и не трябва да допускаме гласуване под строй, както става с т.нар. изборен туризъм, който се повтаря на всички избори. Ислямизацията в гетата върви под чуждо финансиране. Не трябва да допускаме тези общности да се капсулират и изолират и да дадем възможност на всички български граждани да гласуват, коментира той. Не кръстосвам шпаги с Каракачанов, нямам никакви лични конфликти с него. Държа законите да се спазват, особено когато става въпрос на армията. Тя е силова институция и трябва да спазва законовите рамки, иначе може да стане опасно. В момента не говорим дали армията трябва да участва в гоненето на престъпници - може да участва, но трябва да има законово позволение. Мисля, че с министъра на отбраната имаме много добър диалог и скоро ще разрешим този въпрос, каза Радев. Балансът между властите е изключително важен. Президентът може да уплътни достатъчно своите правомощия със своите действия. Нямам намерение да инициирам референдум, казах го и по време на моята предизборна кампания. Не съм повдигал и въпроса президентът да има повече права, допълни държавният глава. Не аз повдигам темата за президентска република, явно има политици, които се страхуват от тази форма на управление. Президентът е контрапункт на всеки политик, който си мисли, че е над закона, заяви Радев. Семейството ми реагира с интерес, притеснение и разбиране на факта, че съм президент. Това афектира върху всеки от тях и те намират своите начини да се справят с това. Със съпругата ми обсъждаме проблеми от всякакъв характер, но винаги взаимно сме уважавали личното си мнение. Имаме толкова много да говорим, че времето не ни стига. Тя е човек, на когото винаги мога да разчитам, но крайното решение винаги е мое., каза Румен Радев. ", "date": "2017.09.13", "title": "Румен Радев: Всички ние платихме цената за КТБ, затова трябва да знаем истината (Обновена)"}
{"url": "https://www.24chasa.bg/novini/article/6445970", "text": "Съпругата на оръжейния бос Младен Мутафчийски е починала. Ели Гюлева е издъхнала във вторник вечерта, съобщили пред   хора от нейния кръг. Мутафчийски бе съдружник в сайта. Причина за смъртта е онкологично заболяване. Ели Гюлева водеше съдебни битки за богатството на покойния си съпруг, с когото практически бяха разделени повече от 20 години. През това време той, както сам е казвал не веднъж живееше с любовта на живота си Бойка Стоянова. Тя бе до него и в болницата докато той почине. Припомняме, че Младен Мутафчийски, който бе и крупен бизнесмен в областта на туризма, си отиде след кратко боледуване през ноември 2013 г. Богатството му се оценяваше на 500 млн. лв. Веднага след кончината му възникна проблем кой ще наследи имането му, към което се числят и верига големи хотели. Според последната му воля, изразена в завещание, той оставил по - голямата част на Бойка Стоянова. Завещанието беше отворено след смъртта му в Цюрих. Законната съпруга Ели Гюлева отказа да приеме волята на Мутафчийски и започна съдебни битки за богатството, които и до днес не са приключили. Остава загадка как ще свърши борбата за наследството след кончината на Ели Гюлева.", "date": "2017.09.13", "title": "Почина съпругата на Младен Мутафчийски, не можа да се пребори за наследството"}
{"url": "https://www.24chasa.bg/novini/article/6446095", "text": "Сезонът на летните почивки е към своя край и есента се приближава бързо, но това не означава, че туристите са принудени да се откажат от слънцето - месеците септември и октомври са идеалното време за организирането на почивка по слънчевите брегове в Европа, и в частност - на Балканския полуостров, пише британският вестник \"Мирър\", цитиран от \"Фокус\". Изданието представя класация за дестинациите, които може да предложат най-изгодните и все още слънчеви почивки за онези, които са пропуснали отпуската през август. Освен икономични обаче, този тип ваканции през септември и октомври дават възможност за избягване на големите тълпи от летовници, което означава повече спокойствие и по-качествено обслужване в популярните курорти. Популярният курорт на българското черноморие Слънчев бряг е поставен на пето място в класацията на вестника, веднага след водещи ваканционни дестинации като Коста Брава в Испания или Алгавре в Португалия. През летния сезон Слънчев бряг е препълнен с туристи, които търсят забавление. След началото на септември обаче атмосферата в българския курорт се успокоява, което дава възможност на посетителите да се насладят на шопинга, древното културно наследство и плажовете в района, без да се налага да се блъскат в тълпи от хора. Изданието отбелязва като плюс за почиващите ниските цени в курорта, където след края на сезона цените падат чувствително. Непосредствената близост на Несебър и Стария град, който е включен в Списъка със световното културно наследство на ЮНЕСКО, допълнително накланя везните в полза на избора на Слънчев бряг за късна морска почивка. \"Мирър\" включва Гърция в класацията с две от най-посещаваните й дестинации - островите Корфу и Родос, които заемат съответно шесто и десето място. От редакцията подчертават, че през септември температурите в Корфу се понижават леко, но все още са достатъчно високи, за да могат туристите да се възползват максимално от плажовете и великолепната природа на острова. Поставеният под номер 10 в класацията остров Родос е неповторима смесица от атрактивни морски курорти и древно културно наследство, отбелязва британското издание. Един от главните градове - Линдос, разположен в югоизточната част на острова, изобилства от ресторанти и кафенета, в които туристите да опитат традиционни гръцки ястия и напитки. Хърватия е представена в класацията с полуостров Истрия. От редакцията го описват като чудесно място за посещение през тихия септември, когато големите групи туристи са се прибрали у дома, като препоръчват ваканцията там да започне не по-рано от 17-то число на месеца. Изданието хвали Умаг като един от задължителните градове за посещение в Хърватия, който освен кристално чиста морска вода предлага на туристите разходка до запазилите автентичния си облик градски крепостни стени, датиращи от X век. Градът може да се похвали със зашеметяващи плажове, категоризирани заслужено със \"Син флаг\", а по протежението им са разположени едни от най-добрите ресторанти за морска храна в страната.", "date": "2017.09.13", "title": "България в топ 5 на най-изгодните слънчеви дестинации през септември според \"Мирър\""}
{"url": "https://www.24chasa.bg/novini/article/6445806", "text": "Израелски депутат от ултраортодоксалната еврейска партия Шас подаде днес оставка, след като бе остро критикуван, че е присъствал на хомосексуалистка сватба на свой племенник, предаде ДПА. Игал Гута обяви, че се оттегля, след като призна в интервю миналата седмица, че е бил преди две години на сватбата, въпреки че еднополовите бракове не са позволени от Тората(еврейската библия), предаде БТА. Гета беше подкрепен от депутати от центъра и отляво, след като връчи оставка. \"Тъжно е, че през 2017 г. в Израел член на Кнесета е принуден да се откаже от поста си, защото е бил на сватбата на двама души, които се обичат\", написа в Туитър Яир Лапид, лидерът на центристката партия Йеш Атид. Израел е известен с това, че армията му служат хора с различна сексуална ориентация, а в Тел Авив всяка година се организира един от най-големите гей прайдове в Близкия изток. Но ултрарелигиозната общност, която се придържа към стриктно тълкуване на Библията, не приема гей отношенията.", "date": "2017.09.13", "title": "Израелски депутат подаде оставка, след като присъства на еднополова сватба"}
{"url": "https://www.24chasa.bg/novini/article/6445820", "text": "Над 200 милиона лева ще бъдат вложени в редица инфраструктурни обекти във Варна, съобщи днес кметът на града Иван Портних при огледа на строителните дейности, които текат на ул. \"Мара Тесава\" в кв.\"Аспарухово\" в обхват от бул. \"Първи май\" до бул.\"Народни будители\", предаде БТА.  Той посочи, че усилено се работи по изграждането на бул.\"Левски\", като строителните дейности се извършват едновременно от двете страни на трасето. \"Има много процедури, които трябва да бъдат извървени, за да се обезпечи реализацията на обекта. Над 200 имота ще бъдат отчуждени, малка част от тях са обитаеми. Там, където е необходимо се извършва препроектиране на отделни детайли от проекта, във връзка с по-прагматични решения\", посочи кметът. Той допълни, че това е мащабно съоръжение, сложно за изпълнение, съпоставимо с Аспаруховия мост. Проектът обхваща района от кръстовището на бул.\"Васил Левски\" с ул. \"Подвис\" и ул. \"Брегалница\", до крайбрежната ул. \"Девня\". Предвижда се разширяване на булеварда, който ще стане с две платна с по три ленти, и с две локални платна с по две ленти. Ще бъдат изградени 6 рампи за вливане и отливане от булеварда към обслужващите платна. Пресичането на ул.\"Прилеп\", бул.\"Цар Освободител\", бул. \"Сливица\", бул. \"Вл. Варненчик\" и ул. \"Кракра\" ще се осъществява на различни нива, като бул.\"Левски\" ще преминава под тях. Така той ще изпълнява предназначение на скоростно трасе. Другите предстоящи ремонти са на улиците \"Ана Феликсова\" и на парка във \"Възраждане\" и на \"Цар Борис Трети\" в кв.\"Виница\". Ремонтът на Аспаруховия мост ще бъде извършен от Агенция \"Пътна инфраструктура\" наесен, каза още кметът. Той посочи, че очаква АПИ да създадат необходимата организация, за да се избегнат сериозни задръствания. Заедно със зам.-кмета Христо Иванов, той направи оглед и на останалите отсечки от проекта за рехабилитация на ул. \"Мара Тасева\" - ул. \"Георги Стаматов\" и \"Нишава\", и отсечките водещи към училището за деца с нарушено зрение и към онкологичната болница.", "date": "2017.09.13", "title": "Над 200 милиона лева ще бъдат вложени \nв инфраструктура във Варна"}
{"url": "https://www.24chasa.bg/novini/article/6445819", "text": "Готвим писмо с Унгария, Румъния и Гърция по повод закона за образованието в Украйна и ще го изпратим днес (сряда - б.а) до Съвета на Европа и ОССЕ, каза вицепремиерката и външна министърка Екатерина Захариева. Тя посочи, че макар България да е притеснена от закона, посналникът ни в Киев получено уверение, че той няма да ни засегне. “Аз и образователния министър ще говорим с украинските си колеги по темата”, каза вицепремиерката. Тя обясни, че още от петък четирите държави, написали писмото, и Полша, водят разговори. Министърката добави, че макар в Украйна да няма българско училищеправителство ще държи обучаването на български език за сънародниците ни там да остане на високо ниво.", "date": "2017.09.13", "title": "Захариева: С Унгария, Гърция и Румъния готвим писмо за закона за образование в Украйна"}
{"url": "https://www.24chasa.bg/novini/article/6445842", "text": "Австрийският външен министър Себастиан Курц предупреди днес, че ЕС не бива да допусне вакуум на Западните Балкани и повтори искането си за прекратяване на присъединителните преговори на ЕС с Турция, предаде Танюг. Курц направи изявлението по повод изказването на председателя на Европейската комисия Жан-Клод Юнкер в годишната му реч за състоянието на ЕС пред Европейския парламент. Западните Балкани, в непосредствена близост до ЕС, са изложени на заплахи от радикализация и нелегална миграция, подчерта Курц. Стабилност и безопасност може да се осигурят само с достоверна европейска перспектива. ЕС не бива да допуска никакъв вакуум на Балканите, от който биха могли да се възползват други играчи, предупреди австрийският външен министър. Той смята, че за разлика от Западните Балкани Турция, заради развитието в страната, не може да има никаква перспектива за членство в ЕС. Целта на ЕС трябва да бъдат мирът, свободата и благосъстоянието, както беше преди, каза министърът и направи оценката, че е необходима промяна на курса на ЕС. \"Не ни трябва съюз, който детайлно да регулира какъв цвят да имат пържените картофи, а съюз, който да е в състояние да осигури безопасността на гражданите си\", подчерта Курц. Той изтъкна още, че е необходима и решителна борба против тероризма, преди всичко ефективна защита на външната граница на ЕС.", "date": "2017.09.13", "title": "Себастиан Курц: Западните Балкани са заплашени от радикализация"}
{"url": "https://www.24chasa.bg/novini/article/6445538", "text": "Близо 30 хиляди военни участват в най-големите от 19 години учения в Северен Израел, съобщи ТАСС, като се позова на министъра на отбраната Авигдор Либерман. В ученията са задействани пехота, артилерия, бронетанкови войски, специални сили, инженерни подразделения, военноморският флот, разузнаването, тиловото осигуряване, написа Либерман във Фейсбук. За първи път в учения са включени и военни от подразделението \"Небесни конници\", в което служат оператори на тактически дронове, изтъкна министърът. Той добави, че в рамките на ученията в различни райони на еврейската държава са разположени системи за противовъздушна отбрана \"Железен купол\", предаде БТА. По думите на Либерман в хода на ученията се отработва сценарий, по който бойци от ливанското шиитско движение Хизбула превземат израелско селища на границата с Ливан, след което локалните сблъсъци прерастват в пълномащабни военни действия.", "date": "2017.09.13", "title": "Близо 30 хиляди военни участват в учения \nв Северен Израел, най-големите от 19 години"}
{"url": "https://www.24chasa.bg/novini/article/6445536", "text": "Не съм чул аргументи от синдикатите защо трябва да се увеличат заплатите на служителите в МВР. Това каза пред депутатите от вътрешната комисия в парламента министъра на вътрешните работи Валентин Радев. Той обясни, че има много други сектори. \"Нека се видят заплатите на другите служители в сектор \"Сигурност\". \"Не е вярно, че заплатите не са увеличавани. Казах на хората от синдикатите \"Не излизайте по телевизията да казвате неща, които не са верни\", обясни Радев. Той посочи, че при всеки разговор с работническите организации е постигано разбирателство и в края на срещата синдикатите казвали \"Да, ама ние излизаме на протест\". От организациите били казали на министъра, че ще протестират на всеки празник. Аз това не го разбирам, завърши вътрешният министър по повод утрешния протест на полицаите в София и Варна.", "date": "2017.09.13", "title": "В. Радев: Не съм чул аргументи от синдикатите за по-високи заплати в МВР"}
{"url": "https://www.24chasa.bg/novini/article/6445568", "text": "Римската полиция заведе дело срещу 34-годишен българин, който се опита да увековечи любовта към любимата си, драскайки върху антична стена. Според в.”Кориере дела сера” българският турист бил хванат в крачка, точно когато завършвал „изографисването” на античната стена на Палатинския хълм на улица „Сан Бонавентура” с инициалите на собственото си име и това на приятелката си, между които изобразил и сърце. Романтичният жест на и без това пълната с вандалски графити стена бил забелязан от случаен минувач, който викнал полицаите от комисариата в историческия център. Малко преди това те били заети с поредното престъпление срещу културните ценности на двама чилийски съпрузи. Те се опитали да си отнесат за спомен от Колизея паднали на земята няколко парчета от стена, които поставили в раницата си. Заради засилената охрана във връзка с антитерористичните мерки за сигурност двамата били забелязани веднага. Преди малко повече от две години в Рим беше заловен да вандалства в Колизея и българският футболист Благо Георгиев. Той издълба с монета на партера на Колизея инициалите на името си и това на настоящата си съпруга. Оттогава неговото име се цитира всеки път в италианските медии, щом стане дума за вандалски актове срещу историческо наследство.", "date": "2017.09.13", "title": "Български туристи надраскаха антична римска стена с имената си"}
{"url": "https://www.24chasa.bg/novini/article/6445603", "text": "През пролетта на 2018 г. започне рехабилитацията на път Е-79 в 30 километровия участък между Ботевград и Мездра, обяви регионалният министър, съобщиха от пресцентъра на министерството на регионалното развитие и благоустройството. Министърът на регионалното развитие и благоустройството Николай Нанков обсъди днес важни за развитието на Северозападна България въпроси с областни управители от района. В срещата участваха: Албена Георгиева – областен управител на Видин, Малина Николова – областен управител на Враца, Георги Терзийски – областен управител на Ловеч, и Росен Белчев – областен управител на Монтана. По време на срещата бяха дискутираха предимно развитието на пътната и водната инфраструктура в района, както и възможността за прилагането на Целенасочената инвестиционна програма за подкрепа на слаборазвитите региони в страната. Областните управители предадоха на министър Нанков приоритизиран списък на нуждаещите се от рехабилитация пътни трасета в Северозападния район. В тази връзка регионалният министър коментира, че въвеждането на тол системата ще позволи пътният сектор да бъде първият, който ще може да се самоиздържа от приходи, като се предвижда средствата за модернизиране и поддръжка на инфраструктурата да бъдат значително повече. Това от своя страна ще позволи по-добра поддръжка на пътищата, като те ще могат да бъдат рехабилитирани на всеки седем години, какъвто е стандартът за тяхната поддръжка. Министър Нанков съобщи, че се очаква през пролетта на следващата година да започне рехабилитацията на път Е-79 в 30-километровия участък между Ботевград и Мездра, при която пътят ще бъде разширен с по една лента във всяка посока. Подготвя се и строителството на обходния път на Димово с дължина 27 км, което също е част от трасето на Е-79. Очаква се до края на октомври или средата на ноември да бъде готов проектът за изграждането на АМ „Хемус“ между Ябланица и Боаза. Амбицията е строителството на 9-километровата отсечка, която се изпълнява на инженеринг да започне още през тази година, каза регионалният министър. Той посочи, че се очаква до края на годината да бъде готов и проектът и да започне процедурата по възлагане на обществена поръчка за изпълнение на 50-километровия участък от трасето на магистралата до разклона с второкласния път за Плевен и Ловеч. Липсата на целево финансиране е причина за забавения старт на Целенасочената инвестиционна програма за подкрепа на слаборазвитите региони в страната, посочи по време на срещата Николай Нанков. Той напомни, че е необходимо преразглеждане на предложените за финансиране от нея проекти, като приоритетно ще бъдат реализирани тези от тях, които ще бъдат насочени към развитието на човешкия капитал. По време на срещата бе коментирано състоянието на ВиК инфраструктурата и нивата на цената на услугата. Министър Нанков посочи, че е невъзможно инвестиции да бъдат правени без достатъчно приходи и потвърди пред областните управители, че министерството работи по създаването на фонд за ВиК проекти в общини от неконсолидираните територии в страната.", "date": "2017.09.13", "title": "Министър Нанков обсъди развитието на инфраструктурата в Северозападна България"}
{"url": "https://www.24chasa.bg/novini/article/6445637", "text": "Короядът, който от години убива горите на Витоша, се е прехвърлил и в парка на резиденция \"Бояна\". До момента са поразени 528 дървета. Това съобщи шефката на комисията по екология в Столичния общински съвет Лорита Радева пред \"24 часа\". Изсичането на дърветата от парка на правителствената резиденция става след молба на нейния управител до \"Зелени системи\". Проверки и експертизи на учени са установили 528 заразени дървета и комисията е издала разрешение те да бъдат отсечени. Поразените дървета са бял бор. Те трябва да бъдат отсечени максимално бързо, след което да бъдат изнесени от гората на парковата част на резиденцията и да бъдат унищожени, обясни Радева. Короядът се разпространява изключително бързо и, ако се забавим и отсечените дървета не бъдат унищожени, ще бъдат заразени още, обясни Радева. След като бъде прочистена гората на резиденция \"Бояна\" на мястото на заразените дървета ще трябва да бъдат засадени нови. Изискването на експертите и общината обаче е те да не са от вида бял бор. Този вид лесно се заразява и не е типичен за България. Според Радева препоръката е да бъдат засадени други видове широколистни и иглолистни дървета.", "date": "2017.09.13", "title": "Короядът нападна резиденция \"Бояна\", изсичат 528 дървета"}
{"url": "https://www.24chasa.bg/novini/article/6445632", "text": "Турският президент Реджеп Тайип Ердоган \"изостря\" отношенията с Германия, за да отвлече вниманието от вътрешната политика на страната си. Това заяви германският външен министър Зигмар Габриел в интервю за в. \"Нордвест цайтунг\", публикувано днес, предаде ТАСС. Ердоган използва Германия като външен враг, за да отвлече вниманието от вътрешните разногласия. Не трябва да действаме като него, каза Габриел. По думите му германските власти дълго време са реагирали меко на нападките от страна на Анкара. Отчитайки обаче, че в Турция има арестувани германци и турските власти обявиха, че 680 фирми подкрепят тероризма, ние трябваше да реагираме, отбеляза германският външен министър. Габриел добави, че \"икономическият натиск върху Анкара се е оказал ефективен\". Отношенията между Германия и Турция се влошиха заради редица фактори, сред които заради задържанията на германски граждани в Турция.", "date": "2017.09.13", "title": "Германия: Ердоган ни използва, за да отвлече вниманието от политиката си"}
{"url": "https://www.24chasa.bg/novini/article/6445656", "text": "Самоубийствен атентатор отне живота на трима души и рани петима души, след като задейства взривно устройство в близост до стадиона за крикет в афганистанската столица, предава Франс прес, цитирана от Фокус. Сред загиналите е полицейски служител. „Силите за сигурност се жертваха в името на това да попречат на нападателя да достигнат на стадиона и да предизвикат катастрофа“, заяви говорител на полицията.", "date": "2017.09.13", "title": "Трима загинаха при самоубийствен атентат в Кабул"}
{"url": "https://www.24chasa.bg/novini/article/6445649", "text": "Много съм щастлива от този призив. Той е изцяло прав, винаги е подкрепял България. В крайна сметка пазим външните границина ЕС и Шенген по-добре от други членове”, коментира в сряда вицепремиерката и външна министърка Екатерина Захариева. Юнкер прави подобрне призив не за първи път, напомни Захариева, след като бе изслушана от външната комисия в парламента. Тя обясни, че се надява до началото на 2018 г. България да е в Шенген по въздух и море. “Ние сме готови от години, изпълнили сме всички искания”, посочи вицепремиерката. Тя добави, че не бива българия, Италия и Гърция да бъдат оставяни сами да пазят външните граници на ЕС. “Фронтекс започна от България, имаме от 120 до 160 граничари от чужбина”, каза тя и посочи, че това показва солидарността на съюза. Днес тя бе изслушана в парламентарната комисия по външни работи. Министърката обясни, че се надява до 2018 година да сме в Шенген поне по въздух и море. Тя обясни, че при визитата си в Талин е получила подкрепата си от Естония за влизането ни в Шенген. ", "date": "2017.09.13", "title": "Захариева: Радвам се на призива на Юнкер да ни приемат в Шенген (обновена)"}
{"url": "https://www.24chasa.bg/novini/article/6445658", "text": "В северния испански град Билбао избухна полемика около подготвени от общината указания за наркоманите как \"правилно\" да смъркат кокаин, предаде Франс прес. \"Стрий добре линията си\", \"ако наркотикът не е добре стрит, може да увредиш носните си кухини\", пише на картички с размера на дебитна карта, които се раздават на потенциалните потребители в информационните центрове на общината за наркотиците и сексуалното здраве, предаде БТА. \"Пълна глупост е да се раздава нещо като \"комплект\" за употреба с толкова лек и фриволен надпис\", заявиха вчера в комюнике консерватори от Народната партия. Според тях има опасност инициативата да внуши, че употребата на дрога е нещо нормално. Говорител на службата на здравеопазване на баския град обясни за АФП, че материалите са били раздавани в Билбао по време на празниците на града от 19 до 27 август, когато служителите научели, че някой използва кокаин. \"Не го давахме на всеки дошъл\" в центъра, добави той. Решението за раздаване на такива материали било взето след консултации с експерти по наркотиците и сексуалното здраве, уточни говорителят. Според него са били раздадени по-малко от 100 такива комплекта. \"Важното е, че тези брошури с персонализирана информация позволяват да се намалят рисковете, свързани с употребата на наркотици\", заяви пред испанската информационна агенция Еуропа прес местната съветничка по въпросите на здравеопазването Йоланда Диес. Различни испански региони, включително Мадрид и Каталуния, създадоха програми за наркозависимите, включващи доставка на нови игли. Целта е да се намали риска от заразяване с вируса на СПИН. През 2015 г. 9,1 на сто от испанците на възраст между 15 и 64 години признават, че са използвали кокаин най-малко веднъж през живота си. Това е вторият най-висок показател в ЕС след британските региони Англия и Уелс.", "date": "2017.09.13", "title": "Инструкции за смъркане на кокаин раздава община в Испания"}
{"url": "https://www.24chasa.bg/novini/article/6408014", "text": "Mобилната версия на „24 часа“ за първи път е мобилен новинарски сайт номер 1, показват новите данни на Gemius - за юли  . Причина за това е новият, рекорден за лятото ръст на мобилният сайт на \"24 часа\" -    . Така той изпревара конкуренцията в категория мобилни новинарски сайтове. Необичаен за лятото ръст бележи и целият сайт 24chasa.bg .   Близо милион уникални потребители е имал сайтът на вестник \"24 часа\" през юли ( ). Реално читателите ни са повече, защото Gemius измерва само българския трафик, а всеки пети в 24chasa.bg, както и в мобилния   , влиза от чужбина. В статистика на Gemius влизат и читателите на \"24 часа\" в Instant Articles - 24chasa.bg e и една от първите български медии, които създадоха в началото на годината  , където вече има над 30 000 читатели всеки ден. Gemius oтчита и най-новата аудитория на \"24 часа\" - от аналогичната новинарска платформа AMP, която създадохме наскоро с Google, където вече четат над 20 000 уникални потребители всеки ден. 1. Направихме редизайн на мобилната версия и я обогатихме с още съдържание, включително много видео. Сега мобилната версия на сайта не се различава много визуално от десктоп версията, но зарежда съдържанието по-бързо и е много по-удобна за ползване от мобилно устройство, включително само с една ръка (виж видеото). 2. Създаването на съвместните платформи с Facebook - Instant Articles и с Google - AMP. 2. Глобалната тенденция е до съдържанието да се стига все повече от мобилни устройства. При повечето големи световни новинарски сайтове съотношението мобилни-десктоп потребители е от 50 на 50 до 70% в полза на мобилните версии.  При \"24 часа\" мобилните потребители са вече 50%, но продължават да растат с голяма динамика и, особено през уикенда, надвишават по брой читателите от компютър. Интересното е, че огромният ръст в мобилната версия се постига без спад в десктоп версията, потребителите на която продължават да се увеличават. Мобилната аудитория на \"24 часа\" е близка като състав до десктоп юзърите, но има и разлики. Преди всичко мобилните ни читатели са по-млади и активни, включително при обратната връзка с редакцията. 80% от читателите на   са от България, а останалите - основно от Великобритания, Германия, САЩ и Испания, според статистиката на Google Analitics. Половината ни мобилни читатели са от София, а втората най-голяма група са тези, които са влизали в сайта докато са били на път между градовете. Третата най-голяма група читатели са от Пловдив, следват Варна, Бургас, Лондон, Русе, Стара Загора, Велико Търново и Плевен. 75% от мобилните ни читатели ползват мобилна система Android, 20% са с iOS, а останалите - Windows. Най-масово читателите ни ползват устройства на Apple, Samsung, Huawei и Lenovo. Всеки ден средно 200 000 уникални потребители посещават 24chasa.bg и  , показват и данните на Google Analytics.  Сериозен ръст бележи и нашият  , където друга хилядна аудитория следи новините ни,  Освен лидер на пазара на печатните издания, „24 часа” е медията с най-стабилна онлайн аудитория, основната част от които са млади, образовани специалисти, висши мениджъри, студенти, любители на компютри и всякаква техника, хора, които обичат да ходят на културни събития, да пътуват и да се забавляват.", "date": "2017.09.13", "title": "Мобилният сайт на “24 часа” вече е номер 1 сред новинарските (Видео)"}
{"url": "https://www.24chasa.bg/novini/article/6445714", "text": "Тайфунът \"Талим\" набира сили край южните японски острови, носейки проливни дъждове и опустошителни ветрове, съобщиха метеорологичните агенции, цитирани от ДПА. На остров Мияко и съседните острови бяха изкоренени дървета и прекъснати линии на електропроводите, съобщава в. \"Рюкю шимпо\". Японската метеорологична агенция повиши степента на тревога за островите до максималната степен. По данни на вестника 16 700 домакинства на островите са без електричество, предаде БТА. 90 полета и над 300 пътувания с пътнически кораби бяха отменени в префектура Окинава, след като периферията на 18-ия тайфун за сезона достигна тази сутрин района, съобщават местни медии. Агенцията предупреждава, че бурята може да предизвика вълни с височина до 11 метра и пориви на вятъра до 216 км/ч. Очаква се до утре в Района на Окинава се се изсипят до 250 мм дъжд. В 18 часа местно време (9 часа по Гринуич) центърът на бурята се намираше на около 70 км североизточно от остров Мияко, като се придвижва на северозапад с 15 км/ч. Постоянните ветрове достигат 162 км/ч, а поривите на вятъра - до 216 км/ч. Тайфунът \"Талим\" вече засегна Тайван. Издадено е предупреждение за проливни дъждове в шест града и окръга в северната част на страната. Върху столицата Тайпе днес се изсипаха 70 мм дъжд. В същото време Китай предупреди за приближаването на два тайфуна - единият се насочва към югоизточната провинция Чжъцзян, а другият - към южната Хайнан. Китай издаде оранжев код, второто по сила предупреждение, за тайфуна \"Талим\", който се очаква да достигне Чжъцзян утре или вдругиден. Агенция Синхуа предупреждава, че той може да се засили и да премине в категорията на супертайфуните. Предупреждение е издадено и за тайфуна \"Доксури\". Очаква се утре вечер той или да премине покрай остров Хайнан, или да достигне сушата в крайбрежните райони на провинция Хайнан.", "date": "2017.09.13", "title": "Силни ветрове и проливен дъжд се стовариха върху японските острови"}
{"url": "https://www.24chasa.bg/novini/article/6445799", "text": "Областна дирекция на МВР – Варна издирва Здравко Янков Чакъров. Това съобщиха от пресцентъра на . Мъжът е на възраст 32 години, висок е 186 см, с едро телосложение и леко прегърбена стойка. Лицето му е продълговато, със светла кожата, има светло кестенява коса и кафяви очи. Облечен е с дълги панталони тип „джински“; риза на бели квадратчета с дълъг ръкав, под която носи бежова фланелка с къс ръкав. Обут е със сини маратонки. Здравко Янков Чакъров е видян последно около 16:40 часа на 10 септември 2017г. в Морската градина в близост до Пантеона и оттогава е в неизвестност. ОДМВР-Варна апелира към гражданите, които имат информация за местонахождението на Здравко Чакъров да позвънят на на телефон 112 или да подадат сигнал в най-близкото поделение на МВР.", "date": "2017.09.13", "title": "Полицията във Варна издирва 32-годишния Здравко Чакъров"}
{"url": "https://www.24chasa.bg/novini/article/6445802", "text": "Учителката по математика Петя Тодорова, която беше уволнена от бившия директор на Софийската математическа гимназия Антони Стоянов, е върната на работа в гимназията. Това каза на заседанието на парламентарната образователна комисия Зоя Савова, изпълняващ временно длъжността \"директор\" на СМГ, цитира БТА. Петя Тодорова, която присъства също на заседанието, уточни, че е възстановена на работа в СМГ от 25 август. \"Никой повече не може да съсипе имиджа на едно училище от директора, но той е пръв сред равни\", каза министърът на образованието и науката Красимир Вълчев. Той заяви, че ако един директор разделя децата и колектива, то той не може да е директор и затова е подкрепил искането за оставка на Антони Стоянов. Народният представител от ГЕРБ Снежана Дукова попита Антони Стоянов какъв е финансовият ресурс на СМГ, освен бюджета, който се дава на гимназията от МОН и от Столичната община. Стоянов каза, че от 2006 г. курсовете за ученици в СМГ \"се менажират от училищното настоятелство\", а той, като директор, е \"сезирал институции, че парите отиват в училищното настоятелство\". В това настоятелство директорът на СМГ има само съвещателен глас, а самото настоятелство се избира от Общото събрание, заяви уволненият директор Антони Стоянов.", "date": "2017.09.13", "title": "Върнаха на работа в СМГ уволнената учителка по математика Петя Тодорова"}
{"url": "https://www.24chasa.bg/novini/article/6445804", "text": "Лондонската полиция продължава да издирва мъж, който е заснет от видеокамера да бута жена пред автобус на градския транспорт, пишат британските медии.  Властите публикуваха и нова снимка на бегача, с надеждата някой да го разпознае и да го предаде на полицията, предаде                                                                                                                                                                                                                                                                                                                        ", "date": "2017.09.13", "title": "Мъж бутна жена пред автобус в Лондон (Видео)"}
{"url": "https://www.24chasa.bg/novini/article/6445810", "text": "Американци и руснаци са склонни да смятат, че развитието на изкуствения интелект в бъдеще ще увеличи социалното неравенство и нивото на безработицата, предаде ТАСС. Такива са резултатите от анкета, цитирани от пресслужбата на руската компания Cognitive Technologies. 59 на сто от анкетираните руснаци и 67 на сто от интервюираните в САЩ са уверени, че изкуственият интелект може да усили социалното неравенство и да доведе до ескалация на безработицата. Допитването е извършено в Русия и САЩ през периода юни-август 2017 г. В анкетата участвали около 22 000 руснаци и 5700 американци. Средната възраст на анкетираните в Русия била 27 години, а в САЩ - 29 години, цитира БТА. 48 на сто от анкетираните в САЩ и 36 на сто от интервюраните руснаци смятат, че в бъдеще изкуственият интелект ще подчини естествения. 36 на сто от анкетираните в Русия и 25 на сто от тези в САЩ са на мнение, че естественият интелект ще съхрани контрола на изкуствения. В симбиоза между изкуствен и естествен интелект вярват едва 15 на сто от анкетираните в Русия и 16 на сто от интервюираните в САЩ. Над половината от анкетиринете в двете страни са уверени, че роботи могат да спасят околната среда и да обезпечат човечеството с енергийни ресурси и храни.", "date": "2017.09.13", "title": "Изкуственият интелект може да засили социалното неравенство в бъдеще"}
{"url": "https://www.24chasa.bg/novini/article/6445849", "text": "От правителството в Лондон обявиха, че ще увеличат финансовата помощ за британската част от Вирджинските острови, която бе ударена от урагана „Ирма“, предава AFP. Това е съобщено от външния министър Борис Джонсън, по време на неговото посещение в региона, предаде БТА. „Днес обявявам допълнителни 25 млн. паунда в подкрепа на усилията за възстановяване, които се добавят към 32-та млн. паунда, които обявих миналата седмица“, каза Джонсън по време на визитата си.", "date": "2017.09.13", "title": "Допълнителни 25 милиона паунда за пострадалите от Ирма британски острови"}
{"url": "https://www.24chasa.bg/novini/article/6445078", "text": "По примера на иновативни световни практики във финансовата сфера и за да отговори на очакванията на модерните потребители, Пощенска банка инвестира в създаването на нови центрове за потребителско кредитиране. Първите центрове „Моменто“ са с изключително модерен дизайн и се намират на ниво -1 в Paradise Center и на ниво 0 в Sofia Ring Mall. Банковото финансиране в „Моменто“ набляга на удобството, бързината и индивидуалния подход, като се използват дигитални решения и в тях не се извършват касови операции и трансакции. Екип от висококвалифицирани специалисти консултират клиентите, за да им предоставят реални и конкретни решения, изцяло съобразени с техните нужди. Новите центрове са част от стратегията на банката за развитие на иновативни канали за финансиране, за да се постигне устойчиво потребителско преживяване. Те са логично продължение на стартиралата през 2016 г. услуга за консултиране и продажби от мобилните банкери на банката – „Банкери Насреща“, която за много кратък период се превърна в съществен генератор на нов бизнес в ритейл сегмента. „За нас удовлетворяването на нуждите на нашите клиенти е от най-висок приоритет и ние се стремим да намерим най-доброто за тях решение. Затова създаваме специализирани центрове от нов тип, които предоставят бързо потребителско финансиране на нормална цена. Нещо, което определено липсваше на пазара в България. В тях предоставяме максимално улеснени процеси, съчетани с висока експертиза, бързина на обслужване и удобство. Наш постоянен стремеж e да създаваме модерни продукти, които са атрактивни и носят реална добавена стойност на клиентите ни. Вярваме, че „Моменто“ е именно такова решение“, коментира Румен Радушев, началник управление „Индивидуално банкиране и алтернативни канали“ в Пощенска банка. В центровете „Моменто“ експертите на Пощенска банка предлагат освен богатото портфолио от потребителски кредити на банката и изцяло новия  . Клиентите могат да кандидатстват както за потребителски кредити с лихва, започваща от 4.65%, в зависимост от индивидуалния им профил и нужди, така и за новия продукт. Само в центровете „Моменто” клиентите могат да получат одобрение за потребителски кредит до 40 000 лв. в рамките на максимум 40 минути. Потребителите сами избират как да получат парите си по вече одобрен от банката кредит ? по открита банкова сметка да изтеглят в брой от най-близкия офис на банката или да изтеглят от всеки един агент на Western Union в страната с превод с преференциална за България услуга на ниски цени от 5 до 30 лв., в зависимост от сумата. Новият   за финансиране до 20 000 лв. със срок на изплащане до 84 месеца ? е без такса за кандидатстване, без изискване за превод на работна заплата, без задължителни застраховки и без такса за разплащателна сметка, обслужваща кредита. Единственото, което клиентът заплаща, са месечните вноски, като например за кредит от 2 000 лв. клиентите биха могли да заплащат месечна вноска от 40 лв., а за 10 000 лв. само по 199,99 лв. на месец. Посочените вноски са примерни и могат да варират. В новите центрове освен за потребителски кредит клиентите ще могат да кандидатстват и за кредитни карти. Стратегията на банката е да продължи да инвестира в бранда за иновативно потребителско кредитиране „Моменто“ с нови офиси на ключови локации, които не оперират с кеш и правят клиентското преживяване модерно и атрактивно. Очаква се следващите нови офиса да бъдат открити до края на годината. Повече информация за центровете за потребителско кредитиране „Моменто“ и условията на предлаганите в тях банкови продукти и услуги можете да откриете на   или на място в специализираните центрове на банката ниво -1 в Paradise Center и на ниво 0 в Sofia Ring Mall, които са с удължено работно време и ще обслужват клиенти всеки ден от 10:00 до 22:00 часа.", "date": "2017.09.13", "title": "Пощенска банка създава модерни центрове за потребителско кредитиране в едни от най-посещаваните търговски зони под бранда „Моменто“"}
{"url": "https://www.24chasa.bg/novini/article/6445114", "text": "Инспекторите по приходите от НАП-Варна, започнаха проверка на 93 фирми от обхвата на териториалната дирекция за скрито разпределение на печалби. 65 от проверяваните дружества осъществяват дейността си в морската столица, а други 6 на територията на област Добрич – съобщи говорителят на фронтофиса в Добрич Красимир Павлов. Проверките на приходната агенция се извършват, тъй като данните от счетоводните баланси на хиляди юридически лица сочат, че имат голяма сума пари в брой. По време на проверките се изследва дали търговските дружества и нестопанските организации не са извършили скрито разпределение на печалба. Според данните, които сами са подали в НАП, 1289 от фирмите в страната имат в касите си по над 1 милион лева в брой. Над 10 000 са дружествата с налични пари в брой над 100 000 лв. Очаква се броят на възложените проверки да нарасне значително в близките месеци. Съмненията на ревизорите са, че като декларират голяма сума пари кеш, фирмите избягват плащането на корпоративни данъци и данък върху дивидентите. В най-масовия случай става въпрос за чисто счетоводно изписване на средства от касата в полза на съдружници и свързани с тях лица за разходи, които не са свързани с дейността на дружеството – например, скъпи командировки до екзотични държави, ползване на чужди активи за лични нужди на акционерите и т. н. Подозренията на данъчните се засилват и от факта, че в момента съществува забрана за разплащания в брой над 10 000 лв. Ако при проверките бъдат открити данъчни и осигурителни нарушения, ще започнат ревизии, за да бъдат установени неплатените данъци и осигурителни вноски за последните пет години, предупреждават от НАП. Междувременно фирмите, които са извършили скрито разпределение на печалби, могат да уведомят НАП и да поискат разрешение за подаване на коригиращи декларации, като обложат с данък недекларираните дивиденти, допълват от приходното ведомство.", "date": "2017.09.13", "title": "93 фирми в областите Варна и Добрич се проверяват от НАП"}
{"url": "https://www.24chasa.bg/novini/article/6445129", "text": "Фактът, за това че Емилия Ковачева е била на работа, когато е било увредено бебето и че тя е причинителят на това телесно увреждане, е безспорен. Има изобилстващи доказателства по делото. Това заяви пред медиите Николай Христов, прокурор по делото срещу акушерката Емилия Ковачева, предаде БТА. Ковачева е обвинена в опит за убийство на бебето Никол, в нощта на 18 април 2015 г., когато то е било едва на четири дни. Днес в съда беше изслушана петорна техническа експертиза, потвърждаваща автентичността на записите от камерата в отделението на болницата. Прокурор Христов е категоричен, че записите, които показват как Ковачева нанася удари на бебето, не са подправени. По думите му направените експертизи сочат, че изображенията на видеото са истински и достоверни, и няма наслагвани кадри. Той допълни, че антропологичната експертиза по делото все още не е готова. Адвокатът на Ковачева обаче заяви, че има съмнения за манипулация на доказателствата, защото прокуратурата не е иззела оригиналните записи от болницата, като е унищожен и компютърът, който ги е правил. Той заяви също, че разпитите на двама от ключовите свидетели са били фалшифицирани. \"Не е спазен законът за автентичност за събиране на доказателствата\", каза още адвокатът на Ковачева.", "date": "2017.09.13", "title": "Прокурор: Безспорни са доказателствата срещу Емилия Ковачева"}
{"url": "https://www.24chasa.bg/novini/article/6445149", "text": "Поредното заседание на врачанския съд по делото срещу Мартин Чоков за побоя над Радослав Илиев се превърна в пълен фарс. Обвинението срещу малкия син на Чоков е за лека телесна повреда, извършена по хулигански и расистки подбуди. Както направи и в спецсъда преди няколко седмици, 20-годишния жител на циганската махала на врачанското с. Галиче Радослав Илиев заяви, че оттегля показанията си срещу Мартин, защото нямало побой над него. По думите му всичко било нагласено и той бил принуждаван да лъже за побой от Веселин Попов-Лунгара и сина му. След побоя на 12 януари м. г. обаче Радослав представи пред медиите солидни доказателства и свидетели за нанесените му удари от Мартин Чоков. Студентът бе с видими травми на главата, но сега отрича първоначалните си твърдения. Пред съда пък бяха представени медицински експертизи с категорични данни за нанесен побой и тежки травми на младежа. В крайна сметка делото срещу Чоков-младши бе отложено за началото на октомври.", "date": "2017.09.13", "title": "Бит от Мартин Чоков пак се отрече от показанията си"}
{"url": "https://www.24chasa.bg/novini/article/6445154", "text": "Развилнял се мъж гърмял на псоки в тихия курорт Вършец, съобщиха от полицейската дирекция в Монтана. Във вторник вечерта бил получен сигнал за нарушител на обществения ред във Вършец. След посещение на място дежурен полицейски екип установил по данни на съседи, че 34-годишния Г.Д. отправял обиди и закани към граждани и след възникнал спор със 76-годишен жител стрелял с пушка и го е уцелил в крака. Ченгетата намери Г.Д. да седи на терасата на втория етаж в дома му, като до него на стената имало подпряна пушка. Мъжът показал тежки психически отклонения, поради което е задържан за срок от 24 часа по ЗМВР. Пневматичната пушка е иззета, при което е установено, че не е регистрирана. По случая е образувана преписка за предприемане на мерки за задържане на лицето в психиатрично заведение.", "date": "2017.09.13", "title": "Психар гърми с пушка на посоки, уцелил 76-годишен в крака"}
{"url": "https://www.24chasa.bg/novini/article/6445152", "text": "Холандската авиокомпания KLM отмени 60 полета към и от Европа, след като силни ветрове на амстердамското летище \"Схипхол\" доведоха до намаляване на пистите, които могат да се използват, предаде Асошиейтед прес, цитира БТА. Говорителят на летището Паул Вебер каза, че общо 75 полета са отменени днес заради намаления капацитет на пистите и че се очакват забавяния през целия ден. Кралският метеорологичен институт предупреди, че по западните крайбрежни райони на Холандия ветровете може да достигнат до 120 км в час. Службата за контрол на трафика съобщи, че паднало от бурята дърво е блокирало движението по магистралата между Ротердам и Хага в сутрешните пикови часове. Няма данни за жертви, причинени от бурята.", "date": "2017.09.13", "title": "Отмениха десетки полети в Холандия заради силни ветрове"}
{"url": "https://www.24chasa.bg/novini/article/6445184", "text": "Ректорът на Медицинския университет в Пловдив проф. Стефан Костянев и собственикът на най-известния хостел Христо Гюлев са новите попълнения в Управителния съвет на фондация \"Пловдив 2019\", която подготвя града за Европейска столица на културата. Двете предложения ще бъдат гласувани от местния парламент в четвъртък. \"Проф. Костянев е голям учен и авторитет, който ще придаде тежест на ръководното тяло на \"Пловдив 2019\", обясни кметът Иван Тотев. Той представи Христо Гюлев като много известен пловдивчанин, чийто хостел е 4-и в света според класацията на пътеводителя Lonely Planet за 2014 г. \"Гюлев живее и тупти със Стария Пловдив, много е инициативен за съживяването на архитектурния резерват\", допълни градоначалникът. Христо е син на големия поет Николай Гюлев. Завършил е факултета по журналистика в Софийския университет. Работил е в пловдивски медии, занимавал се е и с реклама. Тотев препоръча на политическите сили в общинския съвет да предложат имена за другите две свободни места в 9-членния борд на \"Пловдив 2019\", където постовете не са платени. Групата на \"Кауза Пловдив\" издига художника Жорж Трак, а червените съветници - живописеца Матей Матеев. Четирите места в ръководното тяло на фондацията бяха овакантени в края на юли, когато оставки подадоха Мариана Чолакова, Милена Чакандракова, Любозар Фратев и Пенка Калинкова. Според Тотев тепърва работата на Управителния съвет става динамична с наближаването на годината на титлата - 2019 г. Именно бордът е този, който взема оперативните решения по събитията в програмата и тяхното финансиране. \"Това е най-големият културен проект на национално ниво и съм убеден, че Пловдив ще представи блестящо България\", смята кметът, който е председател на ръководното тяло на \"Пловдив 2019\". Той е канил председателя на съвета на директорите на КЦМ доц. Никола Добрев, но в последния момент отказал.", "date": "2017.09.13", "title": "Ректор и топхотелиер влизат в борда на \"Пловдив 2019\""}
{"url": "https://www.24chasa.bg/novini/article/6445175", "text": "24-годишен мъж беше осъден на пет месеца затвор за това, че е шофирал без документи. Решението е взето от Районния съд в Бяла Слатина, който одобри споразумение между прокуратурата и адвокатите на подсъдимия З. Кулев, предава  На 18 юни тази година в село Трънак той е хванат да шофира лек автомобил, въпреки че нямал книжка. Определението на съда е наказанието да бъде изтърпяно при строг режим. То има характер на влязла в сила присъда.", "date": "2017.09.13", "title": "5 месеца затвор за 24-годишен, карал без книжка в бургаско село"}
{"url": "https://www.24chasa.bg/novini/article/6445198", "text": "Емил Първанов-Ембака, подсъдим за убийството на магистрала \"Струма\" на легионера Николай Чивиев от 2015 г., днес за първи път даде обяснения пред съдебния състав. \"Лесно се паля. Видях, че колата ми е цялата изпотрошена, а по ръката на жена ми имаше кръв. Падна ми пердето, притъмня ми и съм започнал да хвърлям камъни. Колко точно не помня. Дори и подробности не си спомням, защото бях побеснял\", каза Първанов, който в края на делото даде обяснения пред съда. Той бе категоричен, че охранителят на строежа на лот 4 на \"Струма\" Николай Чивиев го е засякъл с колата си и пръв започнал да удря по нея с метална палка. После ударил и Ембака с нея два пъти по ръката. \"Не можех да си контролирам действията. Не помня подробности. Съжалявам, че това се случи. Ако сега мога да върна нещата, бих постъпил по друг начин\", допълни Първанов. Той е обвинен в убийство на бившия легионер Чивиев, като го ударил с камък по главата и служителят на строителната фирма починал почти мигновено. След това Ембака заедно с други го закарал до Спешния център в Сандански. Там обаче избягал и не се предаде в полицията. След 4-месечно укриване, се предаде сам.", "date": "2017.09.13", "title": "Ембака: Падна ми пердето, почнах да хвърлям камъни. Не исках да убивам"}
{"url": "https://www.24chasa.bg/novini/article/6445195", "text": "Иранските революционни гвардейци са арестували член на \"Ислямска държава\" и са разкрили заговор за самоубийствени нападения, съобщи техен командир, предаде Ройтерс. Полковник Амин Ямини, който командва корпуса на революционните гвардейци в западното предградие на Техеран Шахриар, не уточни кога е бил извършен арестът, но каза, че атаките са били планирани за 10-дневен шиитски празник, който започва другата седмица, цитира БТА. Арестуваният джихадист бил от сирийския клон на радикалната сунитска организация и обучавал около 300 души да извършват самоубийствени нападения, съобщи новинарският сайт на гвардейците Басидж Прес. На 7 юни \"Ислямска държава\" извърши нападения срещу парламента в Техеран и мавзолея на аятолах Хомейни, основателя на Ислямската република, на юг от столицата, при които загинаха 18 души и повече от 40 бяха ранени. В отговор иранските революционни гвардейци изстреляха ракети срещу бази на ИД в Сирия на 18 юни. Според Ямини гвардейците проследили организатора на нападенията по мобилния и сателитния му телефон и насрочили среща с него в западното техеранско предградие Андишех, представяйки се за членове на ИД. Когато той се появил, го задържали. От мобилния телефон на арестувания била извлечена много ценна информация.", "date": "2017.09.13", "title": "Иран арестува лидер на ИДИЛ и предотврати самоубийствени атентати"}
{"url": "https://www.24chasa.bg/novini/article/6445208", "text": "Парламентът прие промени в Закона за местните данъци и такси на първо четене. Проектът предвижда въвеждане на принципа \"замърсителят плаща\", а промените трябва да влязат в сила от 2019 г. Разписано е кметовете сами да избират как да изчисляват такса смет. Вариантите за изчисляване са три - според броя на лицата в домакинството, на база вместимост на съдове за смет или чрез система със специални торби за отпадъци. За приемане на законопроекта гласуваха 112 народни представители, против - 38 и се въздържаха 33.", "date": "2017.09.13", "title": "Приеха промени в Закона за местните данъци и такси"}
{"url": "https://www.24chasa.bg/novini/article/6445220", "text": "На тържествена церемония в Гербовата зала на „Дондуков“ 2 президентът Румен Радев удостои с орден „Мадарски конник“ първа степен посланика на Черна гора в България Миломир Михалиевич. Дипломатът получи държавното отличие за своя принос в развитието на българо-черногорските отношения и двустранното сътрудничество. Това съобщиха от прессекретариата на президента.  „България е първата страна, която призна независима Черна гора след Берлинския конгрес и една от първите, признали я след референдума за независимост през 2006 г.“, подчерта в изказването си Румен Радев.  Румен Радев благодари на посланик Михалиевич за неговата активна роля в подготовката на посещението на българския държавен глава в Черна гора по-рано през годината. „По време на своята визита в Черна гора се убедих, че нашите два народа са не само много близки по дух, но и споделят общ стремеж за европейска и евроатлантическа интеграция“, допълни още президентът, според когото Черна гора е добър пример в региона, който се стреми да ускори своята европейска интеграция. Румен Радев подчерта в словото си на тържествената церемония и приноса на посланик Михалиевич, за задълбочаване на двустранните отношения. „За времето на неговия мандат аз и моят предшественик имахме пет изключително полезни срещи с президента на Черна гора Филип Вуянович, което е пример за изключително интензивен политически диалог“, каза държавният глава. От своя страна посланик Михалиевич благодари на президента Радев за оказаната чест да бъде удостоен с държавното отличие и за подкрепата, която страната му получава в процеса на европейска интеграция. „Единствено добросъседските отношения и сътрудничеството могат да гарантират сигурно бъдеще за нашите граждани“, заяви Миломир Михалиевич и изрази надежда, че доброто сътрудничество между Република България и Черна гора ще продължава да се развива така активно и в бъдеще.", "date": "2017.09.13", "title": "Румен Радев удостои с орден „Мадарски конник“ посланика на Черна гора в България Миломир Михалиевич"}
{"url": "https://www.24chasa.bg/novini/article/6445269", "text": "Утре – 14 септември, министърът на регионалното развитие и благоустройството Николай Нанков и председателят на Управителния съвет на Агенция „Пътна инфраструктура“ инж. Дончо Атанасов ще проверят напредъка при изграждането на 24-километровия участък от Кресна до Сандански от автомагистрала „Струма“. Преди това, от 10:00 ч. министърът ще открие обновената детска градина „Зорница“ в с. Дамяница. Средствата за ремонта са осигурени по програмата за трансгранично сътрудничество ИНТЕРРЕГ – ИПП България – Македония 2014-2020", "date": "2017.09.13", "title": "Нанков ще провери изграждането на лот 3.3 от АМ „Струма“ от Кресна до Сандански"}
{"url": "https://www.24chasa.bg/novini/article/6445291", "text": "Президентът на Турция и генерален председател на управляващата Партия на справедливостта и развитието (ПСР) Реджеп Тайип Ердоган отговори гневно на западните критики за доставките от Русия на ракетните комплекси С-400, информира електронното издание на вестник „Ватан”, цитира \"Фокус\". „Нашата страна вече достигна до етап, когато сама произвежда собствени безпилотни въздухоплавателни сресва, включително и въоръжени такива. Сега (на Запад) се безпокоят всъщност точно от това. В състояние сме да произвеждаме и още по-добри неща. Направихме и една сделка за С-400, а Западът буквално полудя. Какво трябваше да стане? Вас ли трябваше да ви чакаме? Вземаме и ще продължим да вземаме всички нужни мерки за нашата собствена сигурност.”, декларира още Ердоган, цитиран от „Ватан”.", "date": "2017.09.13", "title": "Ердоган: Направихме сделка за С-400, а Западът полудя"}
{"url": "https://www.24chasa.bg/novini/article/6445290", "text": "Районен съд – Варна осъди двама бивши полицаи за извършено от тях в съучастие хулиганство. Това съобщиха от пресцентъра на Районен съд – Варна, предаде \"Фокус\". Случаят с хулиганските действия е регистриран вечерта на 1 март 2014 година. По това време 40-годишният с инициали К.Б. и 46-годишният с инициали Х.В., които работили като полицейски служители, били в отпуск и заедно с друг техен познат консумирали алкохол в заведение в квартал „Левски“. На излизане те забелязали в близост автомобил с включени светлини и три момичета в него, като директно се насочили към тях с предложение да ги почерпят по питие. Въпреки получения отказ, подсъдимите продължили да притесняват момичета и да възпрепятстват потеглянето на автомобила. Трите девойки се заключили в купето и успели да се придвижат с колата до по-малка улица без изход, която водела към блока на една от тях. Мъжете ги последвали, като 40-г. К. Б. междувременно привел своя автомобил в движение, рязко спрял много плътно до колата на момичетата, след което двамата подсъдими започнали грубо да блъскат по стъклата на чуждата кола, да се представят за полицаи и да светят с джобни фенерчета, в опит да отворят вратите. Едната девойка успяла да позвъни на родителите си, които заедно със съседи, очевидци на случващото се, слезли пред болка и поискали подсъдимите да се легитимират и да обяснят какво искат от момичетата. Вместо да преустановят действията си, подсъдимите продължили да се държат агресивно, като особено 40-годишният К.Б. на открито пред присъстващите заплашвал, че „ще взриви блока и трите момичетата ще работят за него“. За възникналия инцидент били подадени няколко сигнала на тел.112, на които се отзовали дежурни полицейски патрули. Процесът спрямо К.Б. и Х.В. се гледа за втори път в Районен съд – Варна, след като преди половин година горната съдебна инстанция – ВОС, отмени постановения съдебен акт и върна делото за ново разглеждане от друг съдебен състав при ВРС. 40-годишният К.Б. беше признат за виновен по повдигнатото му обвинение в извършване на хулигански действия на 1 март 2014 г., както и по обвинение за шофиране в нетрезво състояние. Той получи общо наказание от три месеца лишаване от свобода, към което бяха присъединени наказанията „обществено порицание“ и „лишаване от право да управлява МПС“ за срок от една година. Другият подсъдим – 46-г. Х.В., също беше признат за виновен в извършеното в съучастие хулиганство, като Районният съд във Варна го освободи от наказателна отговорност с налагане на административно наказание – глоба в размер на 1500 лева. Присъдата подлежи на обжалване или протест в 15-дневен срок.", "date": "2017.09.13", "title": "Осъдиха двама бивши полицаи за хулиганство"}
{"url": "https://www.24chasa.bg/novini/article/6445289", "text": "Канцлерът Ангела Меркел е обвинявана, че води скучна предизборна кампания. Но нападките на социалните медии срещу нея и оскърбленията, с които тя се сблъсква в хода на кампанията, са всичко друго, но не и бледи, предаде БТА.  Ангела Меркел навлезе този месец в надпреварата Бундестага в момент, когато социологическите анкети й отреждаха победа в една кампания, която изглежда скучна в сравнение с тези в САЩ, Великобритания и Франция. Но това е официалната кампания. Кампанията, протекла в социалните медии и по време на предизборните обиколки на Меркел в части от страната, никак не бе скучна. \"За щастие, злата вещица умира в края на приказката\", вещаят противници на Меркел в \"меме\", в което най-влиятелният лидер в Европа е изобразена като вещицата, дала на Снежанка отровната ябълка. Чуват се призиви \"да се сложи край на диктатурата на Меркел\" и твърдения, че тя е работела за страховитата тайна полиция в комунистическа Източна Германия. Разпространяват се и безкрайни истории за сексуални посегателства, извършени от мигранти. Междувременно лидерите на дясната националистическа партия \"Алтернатива за Германия\" /АзГ/ са изобразени в положителна светлина във фотомонтаж като революционери от съветски тип, а в текста под снимката са наречени \"бъдещето на Европа\". Наистина, когато Меркел предупреди по-рано тази година, че изборите през септември ще са най-трудните, на които някога се е борила, тя вероятно вече е очаквала оскърбителните тиради срещу себе си в социалните медии, както и враждебността, с която бе посрещната на много места по време на предизборната си обиколка. На една от предизборните срещи тя беше ударена в бедрото от хвърлен по нея домат. Друг фотомонтаж показва един от лидерите на \"Алтернатива за Германия\", Фрауке Петри, държи новороденото си германско бебе, докато Меркел е прегърнала бежанец, а председателят на левоцентристките социалдемократи и някогашен алкохолик Мартин Шулц държи бутилка алкохол. \"Гласувайте мъдро в чии ръце оставяте Германия\", се казва в текста към снимката. Изборите на 24 септември се провеждат две години след решението на Меркел да отвори границите на Германия, за да пусне в страната над 1 милион бежанци, блокирани в Унгария. Оттогава подкрепата за \"Алтернатива за Германия\" не спира да расте и анкетите сочат, че тя се превръща в първата голяма ксенофобска партия от Втората световна война насам, която ще влезе в Бундестага, националния парламент. Кампанията в социалните медии е безпрецедентна за парламентарни избори в Германия, но аналитици поставят под въпрос ефективността на посланията. \"Обикновено те са много впечатляващи, но не успяват да привлекат нови последователи\", заяви Бен Нимо, анализатор в американско-европейския мозъчен тръст \"Атлантически съвет\". Крайнодясната Националдемократична партия на Германия /НДП/, заедно с АзГ и други ксенофобски групи са част от добре организиран контингент от протестиращи, сипещи обиди срещу канцлерката по време на нейните предизборни срещи, крещящи \"Чупката!\", освиркващи я и надуващи свирки и пищялки. \"Над сто патриотични опоненти на Меркел показаха, че им е писнало от политиката й на проникване на чужденци\", написа един потребител на Фейсбук, имайки предвид демонстрантите. \"Меркел още не е арестувана, но всичко е възможно\", добави той, наричайки канцлерката \"мамче на търсещите убежище\". Германия изглежда е подготвена да отблъсне вълната от разпространявани фалшиви новини и кампаниите за дезинформация, каквито имаше по време на изборите във Франция и Съединените щати. Сега властите се тревожат, че изборната кампания може да бъде извадена от релси в последните й дни в резултат на изтичане на конфиденциална информация, както стана и в САЩ, и във Франция. През 2015 г. компютрите в Бундестага бяха хакнати и беше откраднат голям обем поверителни материали. Парламентарна комисия по-късно стигна до заключението, че атаката вероятно е била извършена от екип от руски хакери. \"Това е въпроса за 16-те мегабита: къде са имейлите? Знаем, че са били източени голям обем данни\", каза Нимо. На 1 октомври в Германия влизат в сила строг закон срещу езика на омразата, предвиждащ глоби до 50 милиона евро за социалните медии, ако те не изтеглят подобно съдържание в рамките на 24 часа. Това не спря разпространяването в мрежата на истории за изнасилвания и насилия, извършени от бежанци и мигранти - оказали се често пъти недоказани и неприлични - като начин за разпалване на страховете на гласоподавателите от пристигащите чужденци. \"Бежанците - истинската опасност за нашето общество\", заяви самозваното издание за медийна критика Journalistenwatch в статия, придружена от снимка на мъж със сгъваем нож, вървящ след жена в тъмен подлез.", "date": "2017.09.13", "title": "Нападат Меркел в социалните мрежи"}
{"url": "https://www.24chasa.bg/novini/article/6444665", "text": "Окръжната прокуратура във Велико Търново предаде на съд англичанин за грабеж, придружен с убийство на своя сънародничка в с. Раданово, общ.Полски Тръмбеш. Обвинението срещу Робърт Л. е за това, че на 12 април м.г. в с. Раданово, в къща на ул.“Тринадесета“ и в къща на ул.“Четиринадесета“, отнел чужди движими вещи – четири златни пръстена, златна халка, златно синджирче с кръст, дамско портмоне, сумата от 600 лв. и сумата от 50 лв. или всичко на обща стойност 926.60 лв. от владението на Норма С. на 69 години, гражданка на Великобритания, като употребил за това сила и грабежа е придружен с убийство. Гражданинът на Великобритания дошъл в България, като тук се занимавал със строителство. През 2012 г. отседнал в с.Арбанаси, но се запознал с българка и двамата заживели в с.Раданово. През 2015 г. изтеглили кредит от 12 500 лв., срещу ипотека на къщата им. За да може да се справят финансово, жена му започнала работа на круизен кораб и изпращала пари, а той се грижил за малолетното им дете. Норма С. живеела сама в къщата на съседна улицата. Отглеждала кучета, които разхождала всеки ден. Подържали приятелски отношения. Обвиняемият извършвал ремонти в жилището й срещу заплащане, а когато имал нужда от пари, тя му давала заем. През 2016 г. работата на Робърт Л. намаляла и имал финансови затруднения. Следобед във фаталния ден помолил Норма С. да гледа сина му за час. Обвиняемият излязъл да се разходи, пил бира в селото и след това се прибрал в дома си. Влизайки в помещението, където се намирала пералната машина, върху масата видял портмонето на Норма и решил, че може да си набави средства, като я убие и ограби. В този момент пострадалата влязла в стаята. Робърт взел чук и я ударил два пъти в тилната част на главата. Жената паднала до пералната машина. Обвиняемият започнал да я души с ръце, като я притискал с коляно, поставил кърпа върху лицето й и започнал да нанася нови удари с чука докато спряла да мърда. След това от портмонето й взел 600 лв. и златен пръстен. Измил се, прибрал детето от двора, качил го по стълбите в стаята му, сложил го да си легне и затворил вратата. Слязъл отново в помещението където била жертвата, свалил златни пръстени от ръцете й и взел от врата й златно синджирче. После изтичал до къщата на убитата, отключил с ключ, който имал от преди. От кухненско чекмедже взел 50 лв, намерил и златен пръстен, който също взел. След това заключил вратите и се прибрал в дома си. Натоварил тялото в ръчна количка, покрил го с покривало и отишъл до реката, където изхвърлил трупа. Прибрал се и почистил следите от кръв, а чука, портмонето и парцалите, с които почиствал, събрал в чувал, които по-късно изхвърлил в контейнер край с.Самоводене. На следващият ден изчистил количката с водоструйка, отишъл в автосервиз в гр.Полски Тръмбеш, където оставил лекия си автомобил за смяна на акумулатора и продал в заложна къща, златните накити за 270 лв. Тялото на Норма било намерено на 18 април от служител на полицията в гр.П.Тръмбеш при извършен обход на корекцията на реката в с.Раданово. По искане на прокуратурата Робърт Л. е с взета мярка за неотклонение „ задържане под стража“. Предстои насрочване на делото за разглеждане от съда.", "date": "2017.09.13", "title": "Изправят на съд англичанин, убил\nсънародничка с чук в търновско село"}
{"url": "https://www.24chasa.bg/novini/article/6444648", "text": "ГЕРБ и БСП идентифицираха като проблем корупцията по високите етажи и всеки предлага своето легитимно решение. Има детайли от двата законопроекта, по които може да се търси правилното сечение, но има и много въпроси, които са на „или-или” – дали ръководителят на новия антикорупционен орган ще се избира от президента, ще има ли разследващи функции, ще отнема ли незаконно придобито имущество. Това коментира депутатът от БСП Крум Зарков в студиото на „ ”. Той отхвърли обвиненията на управляващите, че левицата е преписала законопроекта на ГЕРБ. „Законопроектите се припокриват в частта, в която вадят специализираната агенция от ДАНС. Ние правим от нея основата и изграждаме около нея съответния орган. В законопроекта на ГЕРБ гръбнакът е комисията за конфискация на имущество”, посочи социалистът.", "date": "2017.09.13", "title": "Крум Зарков за общ антикорупционен закон на БСП и ГЕРБ: Много въпроси са на „или-или”"}
{"url": "https://www.24chasa.bg/novini/article/6444685", "text": "Представил се за следовател от районното управление на МВР в Харманли 28-годишен мъж от Стара Загора е задържан за телефонна измама, съобщи ОД на МВР - Хасково, предаде БТА. Жертва е станала 66-годишна жена от Харманли. Измамникът я е въвел в заблуждение, като се е представил за служител на реда, който координира провеждането на полицейска операция. Жената се е доверила на непознатия глас по телефона и е оставила сума от 4350 лева под керемида на ограда на ул. \"Велико Търново\" в града. След проведени издирвателни действия подозираното в извършването на престъплението лице е установено и е задържано до 24 часа. По случая е образувано досъдебно производство.", "date": "2017.09.13", "title": "Задържаха мним следовател за телефонна измама"}
{"url": "https://www.24chasa.bg/novini/article/6444679", "text": "Бедстващ траулер с близо 150 мигранти на борда беше прихванат от румънските власти в Черно море. Това е поредният случай на прихванат кораб с мигранти, които се опитват да стигнат до Европа през Черно море. Властите в Букурещ се притесняват, че макар и страната им да беше до голяма степен пощадена от мигрантската вълна, пътят през Черно море може да се превърне в алтернатива на този през Средиземноморието. Според граничната полиция броят на мигрантите, които от началото на годината са се опитали да влязат незаконно в Румъния, е с 80% по-голям от общото количество мигранти през миналата година. Почти всички случаи на незаконно пресичане на границата са регистрирани в северозападните части на страната, както и в окръг Кюстенджа, пише БГНЕС.", "date": "2017.09.13", "title": "Спасиха 153 мигранти в Черно море"}
{"url": "https://www.24chasa.bg/novini/article/6444697", "text": "24-годишна българка и 6-годишният й син са били убити в германския град Детмолд, западната федерална провинция Северен Рейн-Вестфалия, съобщи полицейски говорител. Труповете на жертвите са били открити вчера рано сутринта, от днес се издирва заподозреният за двойното убийство Томас Тюнерман, на 54 години. Намушканите многократно с нож Хатидже и нейното дете са били намерени в неговото жилище. Те са живеели в същата сграда, но в друг апартамент от няколко седмици, пише \"Билд\". Полицията е разпространила снимка на Тюнерман от 2011 г., издирването му върви на високи обороти, съобщават от полицията. 24-годишната българка и синът й живеели в жилището от близо 4 седмици, пише lz.de. Съседите ги описват като тихи.  11 души от специално звено към полицията в германския град Детмолд разследват убийството на 24-годишна българка и 6-годишния й син, съобщиха от прокуртурата.  Българката и детето й се нанесли на партера в кооперация в Делтмод само преди няколко седмици. Томас Тюнеман е бил хазяин на жената, той самият е живеел на последния етаж. Двамата са се познавали. Каква е причина за убийството все още не е ясно. „Да видиш млада жена и едва 6-годишното й дете с толкова намушквания мъртви в едно жилище е голям шок“, съобщи прокурорът Кристофер Имих. Според него в рамките на деня ще има повече яснота за причините за ужасното убийство. Междувременно полицията публикува снимката на убиеца и описанието му с призив всеки, който го познава, видял го е или знае къде се укрива, да се обади незабавно на спешните й номера. Мъжът носи очила и е висок 1,72. Според непотвърдени данни на съседи той често се карал с наемателката си, но какви са били причините не е ясно.", "date": "2017.09.13", "title": "Българка и 6-годишното й дете брутално убити в Германия, намушкани многократно (Видео)"}
{"url": "https://www.24chasa.bg/novini/article/6444706", "text": "Условни наказания получиха 18 иракски граждани, след като Районен съд-Генерал Тошево, одобри споразуменията, постигнати между чужденците, техните защитници и прокуратурата. Групата иракчани - 6 жени и 12 мъже, от които четирима непълнолетни, са признати за виновни в това, че на 22 юли т.г. в землището на село Росица, община. Генерал Тошево, в района на 240 и 241 гранични пирамиди, излeзли през границата на страната без разрешение на надлежните органи на властта и не през определените за това места. За извършеното деяние четиримата непълнолетни са получили наказания „лишаване от свобода“ за срок от 3 месеца, чието изпълнение е отложено с 3-годишен изпитателен срок. Наложено им е и кумулативно предвиденото наказание \"Обществено порицание\", което да се извърши чрез публикация в местния печат. Останалите нарушители са наказани с 10 месеца „лишаване от свобода“ с 3-годишен изпитателен срок, като са им наложени и глоби от по 200 лева. Всички осъдени ще платят сторените по делата разноски. Съдебните актове са постановени миналата седмица. Те са окончателни и не подлежат на обжалване. В същата група иракчани е имало още двама души, които не са постигнали споразумения с прокуратурата и в началото на следващия месец делата им ще бъдат гледани по общия ред.", "date": "2017.09.13", "title": "Осъдиха 18 иракчани за нелегално преминаване \nна границата с Румъния"}
{"url": "https://www.24chasa.bg/novini/article/6444708", "text": "Френската метеорологична служба обяви повишена - \"оранжева\", тревога в седем източни департамента от страната във връзка с опасност от наводнения след проливните дъждове в региона. Карта с точните данни е публикувана на сайта на ведомството, предаде ТАСС, цитирана от БТА.  Синоптиците прогнозират, че опасното покачване на водите ще започне надвечер, към 18.00 местно време. Властите препоръчват жителите на департаментите от зоната на риска да обмислят внимателно маршрутите си и по възможност да не прекосяват водни прегради. Предпоследно - \"оранжево\", ниво на опасност заради буреносни ветрове е обявено днес в Холандия, съобщи Холандският кралски метеорологичен институт. Вятърът днес ще достига на моменти 120 км в час (33 метра в секунда). Най-тежка се очаква да бъде ситуацията в западните райони на страната. Заради лошото време летище \"Схипхол\" анулира вече близо 60 европейски полета. Има задръствания по някои магистрали; проблеми в пътната обстановка наложиха промени в графика на градския транспорт.", "date": "2017.09.13", "title": "Опасно лошо време във Франция и Холандия"}
{"url": "https://www.24chasa.bg/novini/article/6444724", "text": "Двама неправоспособни водачи са установени зад волана за ден във Великотърновско, съобщиха от полицията в Търново. Във вторник сутринта на пътя между селата Самоводене и Първомайци служители на полицейското управление в Г. Оряховица забелязват лек автомобил \"Ситроен Берлинго\", идващ от с. Първомайци, който рязко спрял и водачът и пътникът си разменили местата. След това автомобилът потеглил и приближил полицейския патрул. До шофьора униформените установили 29-годишния С. Б. от с. Ресен, за който при проверката е установено, че е неправоспособен. Той е бил зад волана на автомобила в едногодишния срок от наказването му по административен ред за същото нарушение.   Тази нощ в 01,35 ч. на ул. \"Проф. Асен Златаров\" в областния град е извършена проверка на лек автомобил \"Опел Астра\", управляван от 23-годишния А. С. от София. В хода на проверката е установено, че водачът не притежава необходимото свидетелство за управление на автомобила. Той е седнал зад волана в едногодишния срок от наказването му по административен ред за същото нарушение.  По двата случая са образувани бързи производства.", "date": "2017.09.13", "title": "Шофьор без книжка изгоря, сменил се с пътник на метри от полицаи"}
{"url": "https://www.24chasa.bg/novini/article/6444741", "text": "Приходите от нощувки през юли 2017 г. достигат 317 млн. лв., или с 10.7 на сто повече в сравнение с юли 2016 година, съобщи Националният статистически институт. Регистрирано е увеличение на приходите както от чужденци - с 13 на сто, така и от българи - с 0.5 на сто. През юли 2017 г. в страната са функционирали 3 114 места за настаняване с над 10 легла - хотели, мотели, къмпинги, хижи и други места за краткосрочно настаняване. Броят на стаите в тях е 135.6 хил., а на леглата - 320.8 хиляди. В сравнение с юли 2016 г. общият брой на местата за настаняване, функционирали през периода, се увеличава с 1.1 на сто, а на леглата в тях - с 4.8 на сто. Общият брой на нощувките във всички места за настаняване, регистрирани през юли 2017 г., е 6 009.5 хил., или с 4.8 на сто повече в сравнение със същия месец на предходната година, като най-голямо увеличение на нощувките (с 6.9 на сто) се наблюдава в местата за настаняване с 4 и 5 звезди. През юли 2017 г. в хотелите с 4 и 5 звезди са направени 61.9 на сто от общия брой нощувки на чужди граждани и 23.2 на сто - на българи. В местата за настаняване с 3 звезди са осъществени 27 на сто от нощувките на чужди граждани и 27.3 на сто - на българи. Броят на пренощувалите в местата за настаняване през юли се увеличава с 5.5 на сто в сравнение със същия месец на 2016 г. и достига 1 219.5 хил., като е регистрирано увеличение с 9 на сто при чужденците и с 0.2 на сто при българите. Българските граждани, нощували в местата за настаняване през юли, са 456.6 хил. и са направили средно по 3.3 нощувки. Чуждите граждани са 762.9 хил., като 62.6 на сто са нощували в хотели с 4 и 5 звезди и са направили средно 5.8 нощувки. Общата заетост на леглата в местата за настаняване през юли е 62.8 на сто, като се увеличава с 2.3 процентни пункта в сравнение с юли 2016 година. Най-висока е заетостта на леглата в хотелите с 4 и 5 звезди - 77.5 на сто.", "date": "2017.09.13", "title": "Приходите от нощувки на чужденци в България с 13% повече през юли"}
{"url": "https://www.24chasa.bg/novini/article/6444758", "text": "\"Софийска вода\" временно ще прекъсне водоснабдяването в някои части на столицата утре, съобщиха от дружеството, предаде БТА. Във връзка с подмяна на спирателен кран на ул. \"Проф. арх. Станчо Белковски\", жк. \"Младост\" 1, се налага спиране на водоподаването от 9.00 до 14.00 часа на клиентите на \"Софийска вода\", живеещи в района на бл. 95, бл. 96, бл. 96А, бл. 99Б, бл. 99. Заради подмяна на спирателен кран на бул. \"Асен Йорданов\", ж.к. \"Дружба\" 1, се налага спиране на водоподаването от 10.00 до 22.00 часа на клиентите на \"Софийска вода\", живеещи в района бул. \"Христофор Колумб\" - от ул. 5041 до бул. \"Асен Йорданов\", по бул. \"Асен Йорданов\" - от бул. \"Христофор Колумб\" до ул. \"Кап. Димитър Списаревски\", по ул. \"Кап. Димитър Списаревски\" - от бул. \"Асен Йорданов\" до ул. 5042. Във връзка с реконструкция на уличен водопровод на ул. \"Нарцис\", кв. \"Гниляне\", гр. Нови Искър, се налага спиране на водоподаването от 9.00 до 21.00 часа на клиентите на \"Софийска вода\", живеещи в района на кв. \"Гниляне\". Заради подмяна на сградно водопроводно отклонение на ул. \"Банат\", кв. \"Хладилника\", се налага спиране на водоподаването от 9.30 до 18.30 часа на клиентите на \"Софийска вода\", живеещи в района на ул. \"Банат\" - от ул. \"Кишинев\" до ул. \"Христо Ценов\", и ул. \"Христо Ценов\".", "date": "2017.09.13", "title": "Вижте къде спират водата в София утре"}
{"url": "https://www.24chasa.bg/novini/article/6444772", "text": "Дали Русия е заплаха за националната сигурност на България? В задочен спор по тази тема влязоха депутати от различни парламентарни групи по повод доклад на правителството за националната сигурност през 2016 г. В него се констатира, че Русия е заплаха за националната сигурност, а действията й са източник на регионална нестабилност. Не съм чул, нито сме коментирали, не знам доколко това е истинско, каза зам.-шефът на ПГ на ГЕРБ Красимир Велчев, който е съпредседател на групата за приятулство с Русия в НС и бе на събора движение \"Русофили\" миналата събота. Трябва да правим разлика между държавата и народа на Русия, заяви Велчев. Когато говорим за русофилство, надали някой има предвид Путин, Горбачов, Брежнев или Сталин, допълни той. И разказа, че е учил там и към нега са се отнасяли с любов и уважение. Винаги съм имал предвид любовта към руския народ, обикновено политиците пречат, допълни Велчев. Това са натовски глупости, заяви пък проф. Станислав Станилов от ОП. Груба грешка, коментира пък Антон Кутев от БСП. Последните няколко правителства показват склонност към антируски настроения, а политиците трябва да говорят и английски, и руски, разкритикува той. И уточни, че това не значи отказ от евроатлантическите ценности. Можем да бъдем моста на световните сили с Русия, заяви соцдепутатът. Той не вярвал констатациите в доклада да доведат до утежняване на отношенията между двете държави. Но за пореден път ще покажем неадекватност, допълни Кутев. Докладът е много откровен, засиленото военно присъствие на Русия в Черно море представлява несъмнено нещо тревожно, каза Милен Михов от ОП. И обясни, че изострените отношения между Русия и ЕС не може за не доведат до заплаха за национална сигурност. Освен това Русия засилила опитите си да формира сфери на влияние в България. Не става въпрос за русофилство и русофобство, а като икономически и политически заплахи за националната сигурност, обясни Михов. Той бе категоричен, че никой не е поставял под съмнение добрите отношения с Русия, а в доклада не се казвали неистини. Мисля, че и в преди е имало подобни констатации в тези доклади, допълни депутатът от ОП. За всеки информиран гражданин е видно, че Студената война се завръща в Европа, допълни Михов. Затова било необходимо да има увеличаване на бюджета и боеспособността на българската армия. Русия дестабилизира отношенията с България, коментира Антон Тодоров от ГЕРБ. Той обясни, че подобни опити за засилване на влиянието на Русия у нас има още от 2001 г., като напомни, че тогава сме изгонили трима руски дипломати. Констатациите в доклада няма да се отразят на отношенията с Русия, категоричен бе Тодоров. И даде пример, че всяка година се увеличават руските туристи у нас. Тодоров цитира доклади на чешките и македонските служби, че има опити за намеса от страна на Русия във вътрешните работи на тези държави.", "date": "2017.09.13", "title": "Депутати в спор дали Русия е заплаха за националната сигурност"}
{"url": "https://www.24chasa.bg/novini/article/6444786", "text": "Четири щама на грипния вирус се очакват. От 143 лаборатории по света, включително и в България, имаме доста добра информация за новите щамове в южното полукълбо, каза пред   д-р Ангел Кунчев. По думите му, вирусът Мичиган може да предизвика сезонната грипна епидемия. Д-р Ангел Кунчев коментира, че много трудно се прогнозира грипът и развитието на епидемията. Според епидемилозите със сигурност щамът \"Мичиган\" ще замени най-сетне щама \"Калифорния\". Дали ще предизвика епидемия обаче не могат да са сигурни, но само предполагат на база заболеваемостта в Австралия. Д-р Кунчев успокои зрителите, че този щам \"Мичиган\" не предизвиква такива усложнения като \"Калифорния\", но все пак показва възможност за усложнения - предимно пневмония. Тази класическа картина на грипа, която виждаме в Австралия, е това, което познаваме. Най-засегнати възрастови групи в Австралия са над 80 години и децата между 5 и 11 години - това е нещо, което си знаем за заболяването, подчерта д-р Ангел Кунчев.", "date": "2017.09.13", "title": "Д-р Ангел Кунчев: Очаква се щамът \"Мичиган\""}
{"url": "https://www.24chasa.bg/novini/article/6444843", "text": "Ако ще сте в София на 16 септември, имате чудесната възможност да добавите розов цвят и отлично настроение в съботния ден. Предстои първото издание на Фестивала на розовия домат - празник на танца, движението и хубавата храна! От 10:30 часа в Княжеската градина (пред паметника на Съветската армия) срещу Софийския университет започва празник на открито, организиран от МЕТРО България и Община София, посветен на българския розов домат – с фермерски базар с изобилие от най-добрите розови домати; томболи и награди, открит шампионат на София по хип хоп и народни танци; най-дългото доматено хоро в историята на България, доматен велокарнавал. Известният духов оркестър „Виво Монтана” ще забавлява гостите. И тъй като все още ще е лято, ще има коктейли Virgin Mary в павилиона на МЕТРО Академия! Едната от основните атракции ще бъде приготвянето на 1 тон лютеница от майстор Ангел Ангелов и неговия екип - хората, които се грижат да запазват и популяризират автентичния вкус на българската храна. Предстои и интересното представяне на всички фолклорни групи - лауреати на националния конкурс „Хоро се вие, извива“. Сред другите атракции на фестивала са фотографската изложба на открито с най-интересните доматени предложения, създадени от ресторантите, участващи в програмата фестивала Sofia Restaurant Week. Сред гостите на празника са организаторите на доматения Куртово Конаре Фест, които ще представят и актуалния победител в конкурса си „Царица на лютеницата“. Партньори на фестивала са и производителите на млечни продукти „Саяна” и най-добрият италиански зехтин „Монини”, които ще предложат на своите щандове много дегустации и подбран асортимент от стоки. 10:45 ч. Томбола с награди – фермерски розови домати, подаръци от МЕТРО, „Саяна”, „Монини” 11:00 ч. Начало на танцовия ден с изпълнение на Blacky и Dance studio New eX 11:10 ч. Старт на състезателната категория Хип-хоп и Стрийт денс 11:45 ч. Томбола с награди - фермерски розови домати, подаръци от МЕТРО, „Саяна”, „Монини” 12:00 ч. Официално откриване 12:10 ч. Награждаване на победители от категория Хип-хоп и Стрийт денс 12:30 ч. Финиширане на велокарнавала + кратка демонстрация пред сцената 12:40 ч. Танцова изява на „Желязков денс груп“ 12:50 ч. Народни танци (първи тур) с участието на лауреатите от Националния фестивал на клубовете за народни хора „Хоро се вие, извива“ 13:30 ч. Изпълнение на духов оркестър „Виво Монтана“ 14:00 ч. Народни танци (втори тур) с участието на лауреатите от Националния фестивал на клубовете за народни хора „Хоро се вие, извива“ 15:00 ч. Томбола с награди - фермерски розови домати, подаръци от МЕТРО, „Саяна”, „Монини” 15:15 ч. Закриване За повече информация - ", "date": "2017.09.13", "title": "Добавете розов цвят и настроение с първия доматен фест в София!"}
{"url": "https://www.24chasa.bg/novini/article/6444808", "text": "Председателят на Европейската комисия Жан-Клод Юнкер спомена днес няколко пъти България в годишното си слово за състоянието на ЕС, произнесено пред Европейския парламент в Страсбург, предаде БТА. Юнкер заяви, че е крайно време България и Румъния да бъдат приети в Шенген. Той настоя всички в ЕС да имат отговорност за опазването на външните граници на Общността. България, Италия и Испания не трябва да бъдат оставяни сами в осигуряването на граничната сигурност, посочи председателят на ЕК. Европа е от Виго до Варна, от Испания до България, и трябва да диша с двата си дроба - източния и западния, иначе ще се задушим, коментира Юнкер. Той настоя потребителите в ЕС да имат достъп до стоки с еднакво качество, както и работниците да не бъдат делени на \"първа и втора класа\", а да получават равни права и възнаграждения при полагането на еднакъв труд на едно и също място. Юнкер се обяви против идеите на президента на Франция Еманюел Макрон за обособяването на отделен бюджет и парламент за държавите от еврозоната. Той заяви, че всички страни в ЕС трябва да бъдат част от еврозоната и Шенген. Не ни трябват нови институции на ЕС, посочи Юнкер. Той предложи занапред Европейската комисия и Европейският съвет да бъдат оглавени от един председател, избран пряко при гласуването за Европейски парламент. Юнкер се застъпи за идеята част от евродепутатите да бъдат избирани от общоевропейски листи. Той изрази надежда предварителното обявяване на кандидатите за председател на ЕК да се запази и повтори, че няма да се кандидатира за втори мандат. Едва шест минути преди края на словото си, продължило повече от час, Юнкер засегна въпроса с напускането на Великобритания. Той определи решението на мнозинството британци като \"тъжно и трагично\", но заяви, че това не е бъдещето на ЕС. Юнкер призова държавните и правителствените ръководители на страните от ЕС да се съберат през март 2019 г. в румънския град Сибиу, за да разговарят за бъдещето на Общността. Неколкократно в речта си Юнкер говореше за \"нашите 27 страни\", с което изключваше Великобритания от темите за бъдещия ЕС. Той призова за даване на ясна перспектива за приемането в ЕС на Западните Балкани, но подчерта, че подобен подход за Турция е невъзможен в обозримо бъдеще. Занапред държавите от ЕС ще бъдат повече от 27, Европа е място за зрели демокрации, посочи той. Юнкер настоя до 2025 г. в ЕС да бъде създаден отбранителен съюз. По неговите думи европейската прокуратура би следвало да се заеме с въпросите на тероризма. Председателят на ЕК призова за поддържане на фонда за Африка, за да бъдат преодолени причините за незаконната миграция към ЕС. Той призова за разкриването на законни пътища за миграция, както и за ускорено връщане на мигрантите, дошли в Европа без основание. Юнкер отбеляза, че досега ЕС е приел повече мигранти от САЩ, Канада и Австралия, взети заедно. Юнкер предложи обособяването на европейска агенция за киберсигурност. Той отбеляза, че ЕС е уязвим на кибератаки, които понякога са по-опасни от обичайните военни средства. Председателят съобщи, че ЕК ще предложи намаляване на вредните газове в областта на превозите и нова индустриална стратегия за цифровизация. Вярвам в нашата автомобилна индустрия, но съм втрещен как хората умишлено са лъгани. Приканвам автомобилната индустрия да намери изход, да се инвестира в чистите коли на бъдещето, заяви Юнкер. Той настоя за въвеждането на предварителни оценки на чуждестранните инвестиции, особено в областта на отбраната, здравеопазването, енергетиката и технологиите. Европа е отворена за взаимоизгодни търговски отношения - искаме да получаваме толкова, колкото даваме. В последната година нашите световни партньори настояват да сключваме търговски споразумения, посочи Юнкер. Той отбеляза сключването на споразумения с Канада, Япония и Мексико, Южна Америка. Юнкер съобщи, че предстои начало на търговски преговори с Австралия и Нова Зеландия, които могат да бъдат приключени до средата на 2019 година.", "date": "2017.09.13", "title": "Юнкер: Крайно време е България и Румъния да бъдат приети в Шенген"}
{"url": "https://www.24chasa.bg/novini/article/6444849", "text": "Ясна Мандац, директор „Пазарен и операционен риск и валидации“ в Загребачка банка ще е новият главен финансов директор на УниКредит Булбанк. „Радваме се да посрещнем Ясна Мандац в екипа на УниКредит Булбанк. Убедени сме, че идвайки от една от водещите банки от Групата – Загребачка, тя ще донесе много ценен опит и идеи така че да затвърдим лидерската позиция на УниКредит Булбанк в страната“, каза Левон Хампарцумян, главен изпълнителен директор и председател на УС на УниКредит Булбанк. Освен главен финансов директор, Ясна Мандац ще стане и член на Управителния съвет на УниКредит Булбанк след получаване на необходимите регулативни одобрения. Ясна Мандац има богат опит в областта на финансите и управлението на риска. Тя се присъединява към дирекция „Финанси“ на Загребачка банка през 2005 г. Последователно е била директор на управление „Планиране, контролинг, бюджетиране и стратегии“, директор на управление “Управление на активите и пасивите“ и в момента е начело на „Пазарен и операционен риск и валидации“. Ясна Мандац е сертифициран финансов аналитик (CFA). Тя е сред участниците в груповата програма за развитие UniFuture. “За мен е чест и отговорност да се присъединя към мениджърския екип на УниКредит Булбанк, който е известен в Групата като ангажиран, ефективен и сплотен. Моят опит във финансовата сфера също е натрупан в банка, която има лидерска позиция на пазара - Заграбачка банка е безапелационен номер 1 в Хърватия, както и УниКредит Булбанк на българския пазар. От тази гледна точка, съм сигурна, че ще мога да пренеса доста работещи практики на новата си позиция. Вярвам, че заедно с целия екип на дирекция \"Финанси\", доказал своя професионализъм в годините, ни очакват много общи успехи”, коментира Ясна Мандац. Тя ще замени на настоящата й позиция Емилия Палибачийска, която след 15 години на ръководни постове в Групата на УниКредит, ще се радва на заслужена почивка. Емилия Палибачийска започва кариерата си в УниКредит през 2002 г., когато заема поста изпълнителен директор и член на Управителния съвет на Ейч Ви Би Банк Биохим, отговаряйки за управленията: Контролинг, Счетоводство, Операции, Организация и управление на проекти, Правно обслужване, Вътрешен контрол, Анализи на икономиката и банковия сектор. След пет години на този пост, от 2007 г. досега Емилия Палибачийска е главен финансов директор и член на Управителния съвет на УниКредит Булбанк с ресори: Планиране и контролинг, Счетоводство и регулативна отчетност, Управление на активите и пасивите, Икономически проучвания. „Искам лично да благодаря на Емилия Палибачийска за приноса й към успеха на УниКредит Булбанк през всички години, в които тя е част от мениджърския ни екип. Ръководейки дирекция Финанси, тя допринесе много за стабилната позиция на банката, разумното управление на бюджетите и ефективната комуникация с кредитните агенции, благодарение на които УниКредит Булбанк винаги се е радвала на отлични рейтингови оценки. Като отново й благодаря, искам да пожелая на Емилия здраве и щастие във всички начинания“, каза още Левон Хампарцумян.", "date": "2017.09.13", "title": "Ясна Мандац ще е новият главен финансов директор на УниКредит Булбанк"}
{"url": "https://www.24chasa.bg/novini/article/6444939", "text": "Председателят на Европейската комисия Жан-Клод Юнкер заяви, че Турция бързо се отдалечава от Европейския съюз и няма да стане член на блока в \"обозримо бъдеще\", съобщиха световните агенции и турските медии, цитирани от БТА. Юнкер посочи, че от известно време Анкара \"се отклонява от ЕС с гигантски крачки\". По думите му също така отношението на турското правителство \"изключва членство на Турция в ЕС в обозримо бъдеще\", съобщи \"Хюриет дейли нюз\". Председателят на ЕК нарече Европа \"континент на зряла демокрация\" и изтъкна, че тя оставя вратите си отворени за турския народ и всички, които желаят да сътрудничат с ЕС на базата на общи ценности, предаде ТАСС. \"Понякога изпитвам усещане, че някои хора в Турция искат да запалят всички мостове, за да могат след това да обвинят ЕС за срива на преговорите за присъединяване на Турция към ЕС\", каза той, но добави: \"Европа продължава да протяга приятелска ръка към Турция\". Председателят на ЕК отправи призив към Анкара да освободи задържаните журналисти, предаде ДПА. \"Мястото на журналистите е в редакциите\", заяви той. Юнкер настоя също Анкара да спре да разглежда като \"фашисти и нацисти\" държавни и правителствени ръководители в Европа.", "date": "2017.09.13", "title": "Юнкер: Турция се отдалечава от ЕС с гигантски крачки"}
{"url": "https://www.24chasa.bg/novini/article/6444957", "text": "Закон за великите стари столици на Българи пише ГЕРБ. Изготвяме текста в диалог с местната власт и гражданското общество и целта ни е да популяризираме Плиска, Велики Преслав и Велико Търново не като поредната туристическа дестинация, а да покажем богатото си културно наследство, обясни шефът на парламентарната група на ГЕРБ Цветан Цветанов. Този законопроект ни дава надежда, че ще има по-срециален акцент върху старите столици и ще даде възможност държавата да подпомогне културния туризъм. Цветанов заедно с бившия министър на културата и настоящ шеф на комисията в НС Вежди Рашидов ще търси съмишленици и след останалите групи за създаването на подобно законодателство. Това е тема, по която можем да се обединим, смята той. В закона ще бъдат разписани ангажиментите на държавата, за да се подпомогнат тези градове целево, необходими са средства за инфраструктура, обясни Цветанов. Нужно е целево държавно финансиране за старите ни столици, да станат приоритетни обекти на развиващия се туризъм, допълни и Рашидов. В сферата на културата има икономически ръст между 3,5-4%, така че всяка инвестиция ще има възвръщаемост, смята той. Туризмът започва от първата минерална вода и първият сандвич на летището, а не от билетчето за музея, допълни той. \"Реализираме идеята за такъв закон от 6 г., целта ни е да обединим усилия как да опазим старините на столиците ни. Тези градове са изключително богатство и културна ценност и трябва да имат особен статут\", обясни Донка Колева, експерт в община Велико Търново В момента туристическият поток в Шуменска област е най-голям в Плиска, но градчето ни има нужда от инвестиции в инфраструктурата, каза пък Христо Илиев, 5 мандата кмет на Плиска и инициатор на закона. На срещата в парламента бяха още кметовете на Плиска и Велики Преслав. Цветанов обяви идея да се направи изложба за старите столици в парламента.", "date": "2017.09.13", "title": "ГЕРБ пише закон за Велико Търново, Плиска и Преслав (Видео)"}
{"url": "https://www.24chasa.bg/novini/article/6444979", "text": "Парламентът отхвърли предложените от БСП промени в Закона за храните, с който трябваше да се въведат минимални количества български продукти на пазара. В законопроекта на БСП бяха разписани минимални проценти български продукти, които търговски обекти да предлагат. При млякото и млечните продукти предложението беше за 70% българско производство, а за месото и месните продукти - 25%. За пресните плодове и зеленчуци се предвиждаха 51% минимално, а за пилешкото месо - 50%. Тези правила трябваше да важат за търговски обекти, с годишен оборот над 2 млн. лева. Бяха разписани и промени при хранителните продукти, чиито етикет гласи, че са български, да бъдат произведени от суровини с произход от България. Предложението беше отхвърлено със 102 гласа \"за\", 19 - \"против\", а 90 се въздържаха. При неизпълнение на тези стойности за български продукти законопроектът предвиждаше санкция в размер на 10% от годишния оборот, а събраните суми да постъпват във Фонд „Земеделие“ и да се ползват за подпомагане на местното производство.", "date": "2017.09.13", "title": "Парламентът отхвърли промени в Закона за храните"}
{"url": "https://www.24chasa.bg/novini/article/6445009", "text": "Изборът на членове на ВСС ще бъде най-вероятно следващата сряда. Това обясни председателят на ПГ на ГЕРБ Цветан Цветанов в кулоарите на парламента, след като по-рано днес тази точка не бе включена в дневния ред на депутатите за тази седмица. Първоначалните намерения бяха изборът на членове на ВСС да е този четвъртък. Няма драма, договорихме се така с колегите от другите групи, тъй като има други важни закони, а тази седмица ще е по-кратка, обясни Цветанов. В петък депутатите няма да работят заради първия учебен ден. Парламентът трябва да избере 11 от членовете на ВСС, а за местата има 18 кандидати. Миналата седмица те представиха концепциите си пред правната комисия.", "date": "2017.09.13", "title": "Парламентът отложи избора на членове на ВСС със седмица"}
{"url": "https://www.24chasa.bg/novini/article/6445007", "text": "Европейският съюз трябва да остане и занапред отворен към бежанците. Това заяви председателят на Европейската комисия в рамките на годишната си реч за състоянието на ЕС, предава германският телевизионен канал ZDF, цитира \"Фокус\". Пред депутатите в Страсбург люксембургският политик призова за създаване на пътища за законна миграция и преодоляване на скандалната ситуация в бежанските лагери в Либия. Европа не е крепост, а континент на надежда, категоричен бе Юнкер. Председателят на ЕК подчерта обаче, че мигрантите, които нямат право на убежище, трябва да бъдат изпращани обратно в страните си на произход.", "date": "2017.09.13", "title": "Жан-Клод Юнкер: Европа не е крепост, а континент на надежда"}
{"url": "https://www.24chasa.bg/novini/article/6445052", "text": "С дефицит от 35 млн. лв. се очаква да приключи годината здравната каса. Това заяви председателят на Надзорния съвет и зам.-финансов министър Кирил Ананиев преди началото на първото заседание на съвета, откакто ръководството на касата пое проф. Камен Плочев. Според него най-голям остава дефицитът по перото за лекарства. \"Виждам проблеми в различните плащания. Основната критика е към комисията за контрол на лекарствата, където контролът е минимален, да не кажа никакъв по отношение на изписване на лекарствата, на протоколите за скъпоструващите лекарства, на дозировките на онколекарствата, контрола върху наличностите на лекарства в аптеките и болниците. Всичко това се нуждае от един по-сериозен контрол\", каза Ананиев. По думите ситуацията не е непреодолима или трагична, но трябва да се направи проверка, да се установи дали наистина има дефицит на лекарства-как се предписват и представят лекарства, има ли паралелен износ - става въпрос за търговците на дребно и аптеките- тогава ще предприемаме конкретни мерки. Необходимо е да се оптимизират разходите в системата, затова Надзорния съвет ще търси кризисен план за справяне с разходите. \"Важно е да се има предвид как мерките, които ще предприемем ще въздействат върху разпределението на бюджета за 2018 г., както и рамковия договор за следващата година. \"Не искаме да ограничаваме пациентите за медицинската и денталната помощ, която имат нужда да получават, нито да ограничаваме новите технологии в областта на здравеопазването\", допълни Ананиев.", "date": "2017.09.13", "title": "Надзорният съвет обмисля кризисен план за справяне с разходите"}
{"url": "https://www.24chasa.bg/novini/article/6445050", "text": "Министерският съвет одобри допълнителни трансфери от бюджета на МОН по бюджетите на общини в размер на 1 062 114 лв. Средствата се отпускат за реализацията на проекти по два от модулите на Националната програма „Осигуряване на съвременна образователна среда“. По модул „Модернизиране на системата на професионалното образование“ се предоставят 289 312 лв., с които ще бъдат ремонтирани и оборудвани учебни кабинети за професионална подготовка и учебно-производствени бази на училищата. Ще бъдат осигурени също учебни видеофилми и софтуерни продукти, както и транспортни средства за провеждане на училищни практики в реална работна среда. По модул „Подкрепа на целодневното обучение на учениците“ са предвидени 772 802 лв., с които ще се оборудват класни стаи за занимания в часовете, предназначени за дейности по интереси или организиран отдих. Ще бъдат финансирани и дейности, свързани със закупуването на обзавеждане, консумативи и материали, книги и игри. Правителството одобри и промени в Националната програма „Обучение за ИТ кариера“. Те позволяват създаването на пет центъра за софтуерно обучение към професионални гимназии, работещи в партньорство с висши училища и представители на ИТ бизнеса. Центровете са в Правец – към Професионалната гимназия по компютърни технологии и системи и Техническия университет в София; в Русе – към ПГ по електротехника и електроника „Апостол Арнаудов“ и Русенския университет „Ангел Кънчев“; в Пловдив – към МГ „Акад. Кирил Попов“ и ПУ „Паисий Хилендарски“; в Бургас – към ПГ по електротехника и електроника „К. Фотинов“ и Университета „Проф. д-р Асен Златаров“; в София – към Технологичното училище „Електронни системи“ и Техническия университет, София. Центровете следва да създадат цялостна организация по реализиране на Националната програма „Обучение за ИТ кариера“, както и да провеждат обучението на учениците от цялата страна. Част от обучението може да се провежда и в професионални гимназии и училища, в които се осъществява професионално образование по държавен план-прием за придобиване на професионална квалификация по специалности от професии в професионално направление „Компютърни науки“. Чрез обособяването на центровете ще се осигури ефективно партньорство „училище – университет – ИТ бизнес“. Правителството одобри допълнително 95 места за субсидирано от държавата обучение на студенти по специалностите от регулираните професии „Фармация“, „Медицинска сестра“, „Акушерка“ и „Кинезитерапия“ за учебната 2017/2018 г. Те ще бъдат разпределени между Медицинския университет в Плевен, където се откриват още 15 места за фармацевти, и Югозападния университет „Неофит Рилски“, в който допълнителните места са за специалностите „Акушерка“ – 12, „Медицинска сестра“ – 30, и „Кинезитерапия“ – 38. Исканията са на академичните ръководства на висшите училища. Допълнителният прием има за цел да създаде възможности за подготовка на висококвалифицирани медицински кадри за системата на здравеопазването и по този начин да се намали недостигът и да се удовлетвори увеличеното търсене на медицински кадри в съответните региони на страната. Министерският съвет отне от МВР поради отпаднала необходимост правото на управление върху имоти в страната, ползвани от „Специалната куриерска служба“, и го предостави на Държавната комисия по сигурността на информацията. Решението е следствие от приетите от началото на 2017 г. промени в Закона за МВР, според които дирекция „СКС“ преминава от вътрешното ведомство в структурата на ДКСИ. Имотите се намират София, Монтана, Шумен, Велико Търново, Видин, Русе, Ямбол, Смолян, Пазарджик, Благоевград, Стара Загора, Бургас и с. Лозно, община Кюстендил. Терен от 41 дка и построените в него сгради, ползвани от Професионалната гимназия по селско стопанство „Марко Марков“ в с. Георги Дамяново, област Монтана, става общинска собственост. Това се налага поради обявяването на учебното заведение за общинско и изваждането му от структурата на Министерството на земеделието, храните и горите. Държавно предприятие „Национална компания железопътна инфраструктура“ получава девет имота с обща площ 10 дка за изграждане на пътен надлез в с. Триводици. Терените са дарени безвъзмездно от община Стамболийски на Министерството на транспорта, информационните технологии и съобщенията. Изграждането на пътен надлез в селото ще осигури преминаване на жп линията Септември – Пловдив. Съоръжението ще бъде построено в рамките на проекта за модернизация на железопътната отсечка Септември – Пловдив, финансиран със средства от ОП „Транспорт и транспортна инфраструктура“ 2014-2020 г. Одобрена беше и промяна в решение на МС от 2002 г., с което се допълва имуществото, предоставено за управление на Държавно предприятие „Транспортно строителство и възстановяване“. С промените към предоставените за управление на предприятието активи се добавят имоти и вещи на закритите Войски на Министерството на транспорта, както се отстраняват също неточности и липси в описанията им. Поради отпаднала необходимост от НАП беше отнето правото на управление върху имот в Самоков – партерни помещения в сграда на ул. „Македония“ №34 в града. Статутът на имота е променен от публична в частна държавна собственост. Правителството одобри позицията и делегацията на България за 10-ата Европейска регионална среща на Международната организация на труда (МОТ). Форумът ще се проведе в периода 2-5 октомври в Истанбул. Българската делегация ще се ръководи от заместник-министъра на труда и социалната политика Зорница Русинова. Основните теми, които ще се обсъждат на форума, са: достойни работни места за всички, организация на труда и производството, управление на труда, труд и общество. В рамките на регионалната конференция ще бъде проведена неформална министерска среща по темата за достъп на мигранти и бежанци до пазара на труда. Пловдивското дружество „Баластриери“ ЕООД е новият концесионер на находище „Яковия чифлик“, реши правителството, одобрявайки поисканата от предишния концесионер промяна. Находището, от което от което се добиват строителни материали – пясъци и чакъли, се намира на територията на община Асеновград. Концесията за него е предоставена през април 2015 г. за 35 години на „Асеновградски строител“ ООД. С правителственото решение правата и задълженията по предоставената концесия се прехвърлят изцяло на „Баластриери“ ЕООД, като условията по концесионния договор остават без промяна. Правителството утвърди промени в Правилника за дейността, структурата и организацията на работа на Междуведомствения съвет по пространствени данни и засили правомощията на консултативния орган за ускорено изпълнение на ангажиментите на България в областта на пространствените данни. Междуведомственият съвет е създаден в изпълнение на разпоредби от Закона за достъп до пространствени данни, а действащият досега Правилник за дейността на Съвета датира от 2010 г. Промените задължават всички органи на публичната власт да прилагат Закона за достъп до пространствени данни, ако събират, създават, поддържат и разпространяват актуализирани бази от пространствени данни. Междуведомственият съвет ще координира събирането на информацията, необходима за ежегодното докладване за напредъка по внедряването на европейската Директива 2007/2/ЕО (INSPIRE), чрез която се създава Инфраструктура за пространствена информация в Европейската общност (INSPIRE). Съветът също ще контролира създаването, управлението, поддръжката на Национален портал за пространствени данни. Председател на Междуведомствения съвет е председателят на Държавна агенция „Електронно управление“ или оправомощено от него длъжностно лице, а заместник-председатели са заместник-министър на околната среда и водите и заместник-министър на регионалното развитие и благоустройството. Работата на Междуведомствения съвет ще бъде подпомагана от секретар и технически сътрудник. Правителството одобри Доклада за касовото изпълнение на консолидираната фискална програма за първото полугодие на 2017 година. На база данни от тримесечните отчети за касовото изпълнение на бюджетите на първостепенните разпоредители с бюджет, бюджетното салдо по консолидираната фискална програма (КФП) за първото полугодие на 2017 г. е положително в размер на 1 745,8 млн. лв. и се формира от превишение на приходите над разходите по националния бюджет в размер на 1 777,2 млн. лв. и дефицит по европейските средства в размер на 31,4 млн. лева. Постъпилите приходи и помощи по КФП към 30.06.2017 г. са в размер на 17 483,1 млн. лв. Изпълнението на годишните разчети в групата на данъчните приходи е добро, като към полугодието са постъпили 51,9 на сто от данъчните приходи, планирани за цялата 2017 г. Неданъчните приходи остават близки до отчетените за първите шест месеца на 2016 г., докато при постъпленията от помощи се отчита намаление основно поради базов ефект в 2016 г., свързан с възстановени в началото на 2016 г. разходи от ЕК към България, които са извършени в края на 2015 г., когато бе пикът на плащанията по проектите по предходния програмен период 2007-2013 г. Поради тази причина общите приходи и помощи по КФП са номинално по-ниски от отчетените към полугодието на 2016 г., но ако се елиминира влиянието на европейските средства на съпоставима база приходите по националния бюджет отчитат номинален ръст от 6,5 на сто. Общата сума на данъчните постъпления (вкл. приходите от осигурителни вноски) към края на месец юни възлиза на 14 538,2 млн. лв., което представлява 51,9% от годишните разчети. Съпоставени с първото полугодие на 2016 г., данъчните постъпления нарастват номинално със 7,8% (1 049,5 млн. лв.). В структурно отношение най-значителен ръст се отчита при постъпленията от социално и здравноосигурителни вноски. Приходите в частта на преките данъци са в размер на 2 771,0 млн. лв., което е 54,4% от годишните разчети за 2017 година. Съпоставени с първото полугодие на предходната година, приходите в групата нарастват с 9,1%, за което допринасят основно нарасналите постъпления от данъка върху доходите на физически лица, както и тези от корпоративния данък. Приходите от косвени данъци са в размер на 7 110,3 млн. лв., което е 50,7% от разчетите по ЗДБРБ за 2017 година. Постъпленията от ДДС са в размер на 4 730,9 млн. лв. или 53,9% от планираните за годината и с 375,3 млн. лв. повече спрямо същия период на 2016 година. Невъзстановеният данъчен кредит на фирми към 30.06.2017 г. е в размер на 64,9 млн. лева. Приходите от акцизи възлизат на 2 269,8 млн. лв. (45,1% от разчетените за годината). Постъпленията от мита са 93,2 млн. лв. или 56,1% от разчета за годината. Постъпленията от други данъци (вкл. имуществени данъци и др. данъци по ЗКПО) са в размер на 628,0 млн. лв. или 63,4% изпълнение на годишните разчети. Приходите от социално и здравноосигурителни вноски са 4 029,0 млн. лв., което представлява 50,8% от разчетените за годината. Съпоставено със същия период на предходната година, приходите от осигурителни вноски нарастват номинално с 14,3% (504,7 млн. лева). Неданъчните приходи са в размер на 2 274,4 млн. лв., което представлява 47,8% изпълнение на годишните разчети. Разходите по консолидираната фискална програма (вкл. вноската на България в бюджета на ЕС) към края на месец юни 2017 г. възлизат на 15 737,3 млн. лв., което е 42,8% от годишните разчети. За сравнение – разходите по КФП към юни 2016 г. бяха в размер на 14 638,7 млн. лева. Нарастването на разходите спрямо същия период на 2016 г. е основно поради по-високия размер на социалните и здравноосигурителни плащания, базов ефект при разходите за пенсии от увеличението им от юли 2016 г., разходите за субсидии и по-високите разходи за персонал, включително и поради ръста на разходите за осигурителните вноски, свързан с увеличения размер на осигурителната вноска за фонд „Пенсии за лицата по чл. 69“ с 20 пр. п. спрямо 2016 г. Независимо от номиналното увеличение на разходите спрямо същия период на предходната година, съпоставено с разчетите за годината, изпълнението на разходите към полугодието се развива в рамките на планираните със ЗДБРБ за 2017 г. средства и не се очертава натиск от страна на разходите върху бюджетното салдо. Нелихвените разходи са в размер на 14 814,7 млн. лв., което представлява 42,9% от годишните разчети. Текущите нелихвени разходи към 30.06.2017 г. са в размер на 13 961,0 млн. лв. (49,3% от разчета за годината), капиталовите разходи (вкл. нетния прираст на държавния резерв) възлизат на 853,7 млн. лв. (13,8% от разчетите към ЗДБРБ за 2017 г.). Лихвените плащания са в размер на 434,3 млн. лв. или 52,5% от планираните за 2017 година. Частта от вноската на България в бюджета на ЕС, изплатена към 30.06.2017 г. от централния бюджет, възлиза на 488,3 млн. лв., което е в съответствие с действащото към момента законодателство в областта на собствените ресурси на Европейските общности. Размерът на фискалния резерв към 30.06.2017 г. е 13,2 млрд. лв., в т.ч. 12,2 млрд. лв. депозити на фискалния резерв в БНБ и банки и 1,0 млрд. лв. вземания от фондовете на Европейския съюз за сертифицирани разходи, аванси и други. Правителството прие Наредба за условията, реда и начина за изготвяне и верификация на докладите на доставчиците на горива и енергия за транспорта. С Наредбата се установява методика за доставчиците на горива, по която ще се оценяват точно емисиите на парникови газове през целия жизнен цикъл на горивата, които доставят, с оглед изпълнение на задължението им да намалят най-малко с 6% интензитета на доставените горива и енергия в сравнение с 2010 г. В документа се доразвиват съществуващите разпоредби на чл. 64-66 от Закона за ограничаване изменението на климата (ЗОИК), без да се въвеждат нови задължения. За максимално улеснение за бизнеса, докладването ще се извършва по електронен път, в електронен формуляр на български език с интерактивни менюта, качен на интернет страницата на МОСВ. При попълването на данните за произход, търговското наименование и обемите на доставените горива автоматично ще се изчислява енергийното съдържание и ще се определя интензитетът на емисиите на парникови газове през целия жизнен цикъл на отделните обеми горива. За улеснение на бизнеса формулярът е общ за двете докладвания – по чл. 64, ал. 3 и 4 от ЗОИК. Намален е броят на задължителните докладвания чрез обединяването им. Предвидено е облекчение за малките и средни предприятия. За произход на горивата и място на закупуване те ще докладват само „от ЕС“ или „извън ЕС“. Правителството одобри позицията на България за участие в неформалното заседание на Съвета на ЕС по икономически и финансови въпроси (ЕКОФИН), което ще се проведе на 15 и 16 септември в естонската столица Талин. На него ще бъде обсъдено задълбочаването на Икономическия и паричен съюз, взаимодействието на правилата и институциите в него и повишаването на въздействието на финансите на ЕС. В дневния ред е предвидено и разглеждане на технологичните иновации и финансовите регулации в контекста на Съюза на капиталовите пазари. Обект на дискусия ще бъдат също предизвикателствата пред корпоративното данъчно облагане в цифровата икономика, както и ефективността на разходите и устойчивостта на митническите информационни системи. В Талин на неформално заседание предстои да се съберат и министрите по енергетика на ЕС. На 19 и 20 септември те ще обсъдят теми, свързани с модела на европейския електроенергиен пазар. Ще бъдат разгледани възможностите за потребителите и регионалното сътрудничество в ЕС в контекста на законодателния пакет на ЕК „Чиста енергия за всички европейци“. Втората работна сесия на заседанието, на 20 и 21 септември, ще се проведе съвместно с министрите по транспорта и ще бъде съсредоточена върху предизвикателствата за постигане на целите на Енергийния съюз и Единното европейско транспортно пространство по отношение на развитието на инфраструктурата след 2020 г. при прилагане на Механизма за свързване на Европа. Ще се обсъди и темата „Въздушна сигурност, осигуряваща по-голямо териториално сближаване в Европа. Правителството одобри също българската позиция за Съвет „Правосъдие и вътрешни работи“, който ще заседава в частта „Вътрешни работи“ на 14 септември в Брюксел. Темите са свързани с борбата с тероризма, както и с текущото състояние и последващите действия по отношение на миграцията. Правителството одобри модел за централизирано персонализиране на български лични документи с децентрализирано административно обслужване на гражданите. Централизираната автоматизирана информационна система позволява децентрализирано административно обслужване на гражданите, с пълен контрол на актуалността на информацията, свързана с българските лични документи, и онлайн предаване на заявките за персонализация на документи към Системата за управление на персонализацията в съответен персонализационен център. Система за цифров подпис осигурява записа в електронния носител на информация, вграден в българските лични документи, като защитава от непозволено четене записаните биометрични данни. Чрез подписване на данните в носителя държавата гарантира автентичността им и автентичността на издателя на документа. Основно предимство на централизираната персонализация е физическото съсредоточаване на производството на едно място, към което могат да бъдат приложени всички мерки и средства за надеждност и сигурност от най-висок клас в целия производствен процес. Тя ще осигури и по-ефективно и по-гъвкаво реализиране на промени в дизайна, в защитите и други елементи в българските лични документи, съобразно изискванията на регламенти на ЕС и препоръките на Международната организация на гражданската авиация (ICAO). Съсредоточаването на дейността на едно физическо място намалява неколкократно разходите, които биха били направени за закупуването на оборудване за 30 пункта за персонализация и техническата му поддръжка на територията на цялата страна, както и осигуряването на подходящи условия (сигурност при съхранение на празните бланки; безопасни условия на труд; технологични условия, свързани с настройки на оборудването и др.). При централизираната персонализация се осигуряват технологични условия и условия за висока сигурност и надеждност само в една локация, което позволява финансовият ресурс да се насочи към по-високотехнологично и по-високонадеждно оборудване за персонализация. Централизираната персонализация на българските лични документи ще бъде реализирана при запазване функциите на действащите в МВР системи – Национален автоматизиран информационен фонд „Национален регистър за български лични документи“ и Системата за цифров подпис, както и децентрализираното административно обслужване на гражданите. С предлагания модел се предвижда децентрализираният прием на заявления за документи да бъде запазен, като за местата, обслужващи по-голям брой граждани, ще се търсят възможности за осигуряване на допълнителни места за прием на заявления. Предвижда се също при подаване на заявление, независимо в кой град, гражданинът да може да посочи къде би желал да получи готовия документ. Правителството одобри проекта на програма за сътрудничество между българското Министерство на образованието и науката и министъра на науката и висшето образование на Полша в областта на науката и висшето образование за периода 2017-2021 година. С документа се определят квотите за обмен на студенти и докторанти, изучаването на български и полски език в действащите лекторати в университети на двете страни и провеждането на летни училища по език, литература и култура, организирани на реципрочна основа. Насърчава се и прякото сътрудничество между висшите училища и научните организации чрез реализация на съвместни проекти. Одобрен беше и проектът на меморандум за сътрудничество между МОН и Министерството на образованието, културата, спорта, науката и технологиите на Япония. Целта му е да се улесни процедурата за провеждане на научно-техническо сътрудничество и на двустранни конкурси за съвместни проекти между български и японски научни организации. Документът насърчава сътрудничеството в областта на науката и технологиите между висши училища, изследователски и научни институти от двете страни. Предвижда се и създаването на Съвместна комисия за научно и технологично сътрудничество с цел ефективно осъществяване на дейности от взаимен интерес. Правителството одобри предоставянето на 76 300 лева за финансиране участието на България в Европейско изследване на ценностите. Това е най-мащабният европейски изследователски проект в областта на социалните науки, който стои в основата на стотици задълбочени академични анализи и вземането на политически решения на най-високо равнище в ключови периоди от най-новата европейска история. Изследването се ръководи от Съвет на програмните директори, съставен от водещи учени от най-реномираните европейски университети, аташиран към Института за социални науки в Кьолн, Германия, GESIS, където се пази пълен архив от всички проучвания до този момент. От българска страна от 1990 г. досега програмен директор е проф. Георги Фотев. Участието на България дава възможност на страната да продължи да присъства в научната карта на Европа по социални науки за следващите десет години. Данните и извършените на тяхна основа анализи са в основата на редица важни решения както на национално, така и на общоевропейско равнище, тъй като се отнасят до фундаментални въпроси, свързани с европейската идентичност. Правителството одобри промени в Закона за експортния контрол на продукти, свързани с отбраната, и на изделия, и технологии с двойна употреба. С предлаганите на Народното събрание изменения се прецизират съществуващи текстове с цел тяхното оптимизиране и еднозначното им тълкуване. Освен това се намалява и административната тежест за заявителите чрез отпадане на някои изисквани досега документи. Това са единен идентификационен код, както и удостоверение от съответната териториална дирекция на Националната агенция за приходите за липсата на ликвидни и изискуеми публични вземания. Документите ще бъдат осигурявани по служебен път. Предложените промени ще доведат до създаването на по-благоприятни условия за бизнеса чрез отпадането, облекчаването и оптимизиране на част от сега действащите административни процедури. Правителството одобри и предлага на Народното събрание промени в Закона за изпълнение на Регламент на Съвета (ЕО) №1236/2005 относно търговията с някои стоки, които биха могли да бъдат използвани с цел прилагане на смъртно наказание, изтезания или други форми на жестоко, нечовешка или унизително отнасяне или наказание. С приетите изменения се въвежда ред за издаване на разрешения за предоставяне на брокерски услуги, транзит и оказване на техническа помощ за стоки с цел предотвратяване случаите на тяхното неправомерно използване. Въвежда се Генерално разрешение на Съюза за износ. Неговата цел е създаване на единен конкурентноспособен пазар и гарантиране на равни условия за всички износители от Съюза, когато изнасят стоки, описани в Регламента. С одобряването на проекта отпада изискването заявителят да предоставя актуално удостоверение за вписване в Търговския регистър, копие на решението за първоначална регистрация на търговеца, ЕИК, БУЛСТАТ, както и акт за учредяване на юридическото лице, ако не е търговец, с цел изпълнение на мерките заложени в Решение на Министерски съвет №338/23.06.2017 за намаляване на административната тежест върху гражданите и бизнеса. Министерският съвет одобри проект на Рамкова конвенция на етиката в туризма и проект на Факултативен протокол към нея на Световната организация по туризъм (COT). Това са първите задължителни документи, които организацията някога е съставяла. Съдържанието на Конвенцията е изцяло базирано на Глобалния кодекс на етика в туризма и цели да утвърди ценностите в отрасъла. Рамковата конвенция на етиката в туризма на COT ще налага изпълнението на принципите, заложени в Глобалния кодекс, което досега е било пожелателно. Към момента Глобалният кодекс на етика в туризма е приет от 61 от страните членки на COT. Факултативният протокол, допълващ Рамковата конвенция, създава механизъм за разрешаване на евентуални спорове, възникнали при прилагането на Конвенцията. Приемането на Рамковата конвенция на етиката в туризма и на Факултативния протокол към нея е предвидено да стане в рамките на 22-ата сесия на Генералната асамблея на COT, която се провежда в гр. Чънду, Китай, в периода 11-16 септември 2017 г. Правителството одобри създаването на ново държавно дружеството към Министерството на младежта и спорта – „Сердика спортни имоти“ ЕАД. Капиталът на дружеството, на който държавата е едноличен собственик, се формира чрез апортиране на имоти – спортен комплекс „Българска армия“; спортно-тренировъчна база – Панчарево; спортен комплекс „Червено знаме“ и част от спортен комплекс „Къро“. Имотите са собственост на Министерството на младежта и спорта и до този момент не са включени в капитала на нито едно от съществуващите дружества, на които министерството е принципал. Създаването на ново дружество ще осигури по-широк кръг от възможности за реализация на тези спортни имоти чрез публично-частно партньорство, отколкото ако бъдат включени в активите на някое от съществуващите вече дружества – „Национална спортна база“ ЕАД и „Академика 2011“ ЕАД", "date": "2017.09.13", "title": "Вижте какво реши Министерски съвет днес"}
{"url": "https://www.24chasa.bg/novini/article/6445063", "text": "Правителството одобри модел за централизирано персонализиране на български лични документи, съобщи пресцентърът на кабинета. Основно предимство на централизираната персонализация е физическото съсредоточаване на производството на едно място, към което могат да бъдат приложени всички мерки и средства за сигурност. Тя ще осигури и по-ефективно и по-гъвкаво реализиране на промени в дизайна, в защитите и други елементи в българските лични документи, съобразно изискванията на регламенти на ЕС и препоръките на Международната организация на гражданската авиация (ICAO). Съсредоточаването на дейността на едно физическо място намалява неколкократно разходите, които биха били направени за закупуването на оборудване за 30 пункта за персонализация и техническата му поддръжка на територията на цялата страна. Предвижда се децентрализираният прием на заявления за документи да бъде запазен, като за местата, обслужващи по-голям брой граждани, ще се търсят възможности за осигуряване на допълнителни места за прием на заявления. Предвижда се също при подаване на заявление, независимо в кой град, гражданинът да може да посочи къде би желал да получи готовия документ.", "date": "2017.09.13", "title": "Правителството одобри нов модел за персонализиране на личните документи"}
{"url": "https://www.24chasa.bg/novini/article/6445065", "text": "Правителството одобри позицията на България за участие в неформалното заседание на Съвета на ЕС по икономически и финансови въпроси (ЕКОФИН), което ще се проведе на 15 и 16 септември в естонската столица Талин. На него ще бъде обсъдено задълбочаването на Икономическия и паричен съюз, взаимодействието на правилата и институциите в него и повишаването на въздействието на финансите на ЕС. В дневния ред е предвидено и разглеждане на технологичните иновации и финансовите регулации в контекста на Съюза на капиталовите пазари. Обект на дискусия ще бъдат също предизвикателствата пред корпоративното данъчно облагане в цифровата икономика, както и ефективността на разходите и устойчивостта на митническите информационни системи. В Талин на неформално заседание предстои да се съберат и министрите по енергетика на ЕС. На 19 и 20 септември те ще обсъдят теми, свързани с модела на европейския електроенергиен пазар. Ще бъдат разгледани възможностите за потребителите и регионалното сътрудничество в ЕС в контекста на законодателния пакет на ЕК „Чиста енергия за всички европейци“. Втората работна сесия на заседанието, на 20 и 21 септември, ще се проведе съвместно с министрите по транспорта и ще бъде съсредоточена върху предизвикателствата за постигане на целите на Енергийния съюз и Единното европейско транспортно пространство по отношение на развитието на инфраструктурата след 2020 г. при прилагане на Механизма за свързване на Европа. Ще се обсъди и темата „Въздушна сигурност, осигуряваща по-голямо териториално сближаване в Европа. Правителството одобри също българската позиция за Съвет „Правосъдие и вътрешни работи“, който ще заседава в частта „Вътрешни работи“ на 14 септември в Брюксел. Темите са свързани с борбата с тероризма, както и с текущото състояние и последващите действия по отношение на миграцията.", "date": "2017.09.13", "title": "Одобрени са българските позиции за заседания на Съвета на ЕС"}
{"url": "https://www.24chasa.bg/novini/article/6445066", "text": "Министерският съвет одобри допълнителни трансфери от бюджета на МОН по бюджетите на общини в размер на 1 062 114 лв. Средствата се отпускат за реализацията на проекти по два от модулите на Националната програма „Осигуряване на съвременна образователна среда“. Това съобщиха от пресцентъра на Министерски съвет. По модул „Модернизиране на системата на професионалното образование“ се предоставят 289 312 лв., с които ще бъдат ремонтирани и оборудвани учебни кабинети за професионална подготовка и учебно-производствени бази на училищата. Ще бъдат осигурени също учебни видеофилми и софтуерни продукти, както и транспортни средства за провеждане на училищни практики в реална работна среда. По модул „Подкрепа на целодневното обучение на учениците“ са предвидени 772 802 лв., с които ще се оборудват класни стаи за занимания в часовете, предназначени за дейности по интереси или организиран отдих. Ще бъдат финансирани и дейности, свързани със закупуването на обзавеждане, консумативи и материали, книги и игри. Правителството одобри и промени в Националната програма „Обучение за ИТ кариера“. Те позволяват създаването на пет центъра за софтуерно обучение към професионални гимназии, работещи в партньорство с висши училища и представители на ИТ бизнеса. Центровете са в Правец – към Професионалната гимназия по компютърни технологии и системи и Техническия университет в София; в Русе – към ПГ по електротехника и електроника „Апостол Арнаудов“ и Русенския университет „Ангел Кънчев“; в Пловдив – към МГ „Акад. Кирил Попов“ и ПУ „Паисий Хилендарски“; в Бургас – към ПГ по електротехника и електроника „К. Фотинов“ и Университета „Проф. д-р Асен Златаров“; в София – към Технологичното училище „Електронни системи“ и Техническия университет, София. Центровете следва да създадат цялостна организация по реализиране на Националната програма „Обучение за ИТ кариера“, както и да провеждат обучението на учениците от цялата страна. Част от обучението може да се провежда и в професионални гимназии и училища, в които се осъществява професионално образование по държавен план-прием за придобиване на професионална квалификация по специалности от професии в професионално направление „Компютърни науки“. Чрез обособяването на центровете ще се осигури ефективно партньорство „училище – университет – ИТ бизнес“.", "date": "2017.09.13", "title": "Над 1 млн. лв. получават общини за „Осигуряване на съвременна образователна среда“"}
{"url": "https://www.24chasa.bg/novini/article/6445071", "text": "Християндемократическият съюз (ХДС) отхвърли призивите на кандидата на германските социалдемократи за канцлерския пост Мартин Шулц за организирането на втори телевизионен дебат с Ангела Меркел, съобщава националният ежедневник Die Frankfurter Allgemeine Zeitung, цитиран от Фокус. От централаната на ХДС заявиха, че техният кандидат за канцлерския пост е изразила мнението си по всички важни за обществото теми. В изявление пред местни медии, Шулц подчерта, че много от въпросите, които вълнуват гражданите на ФРГ, не са засегнати в дебата, проведен на 3 септември. Ето защо той е написал и изпратил писмо до лидера на Съюза (ХДС/ХСС), в който официално е отправил молба за организирането на втори дебат с него. Такъв обаче едва ли ще има, коментират от редакцията.", "date": "2017.09.13", "title": "Партията на Меркел отхвърли идеята на Шулц за втори телевизионен дуел"}
{"url": "https://www.24chasa.bg/novini/article/6445076", "text": "В Окръжен съд – Добрич, започва търговско дело за откриване на производство по несъстоятелност на „Евроманган“ЕАД / мина Оброчище/. То е образувано по молба на „Петрол Асет“ ЕООД - Добрич, на когото ответникът дължи 16 452 лева. Исковата претенция е за неплатено дизелово гориво и бензин. В качеството си на кредитор дружеството иска Окръжният съд да постанови решение, с което „Евроманган”ЕАД да бъде обявено в несъстоятелност поради неплатежоспособност и свръхзадлъжнялост. В исковата молба се посочва, че ответникът е прекъснал всички изискуеми плащания към ищеца, поради което е била изпратена покана за доброволно изпълнение с даден срок за плащане, но към настоящия момент ответното дружество не е изпълнило паричното си задължение. Ищецът твърди, че ответното търговско дружество не е в състояние да изпълни изискуеми и безспорни парични задължения по търговските продажби, от което прави извода, че длъжникът е неплатежоспособен с начална дата на неплатежоспособността 31 март 2017 година. Ищецът счита, че не съществува възможност за оздравяване на предприятието на длъжника и следва едновременно с откриването на производството по несъстоятелност ответникът да бъде обявен в несъстоятелност и да се пристъпи към осребряване на масата на несъстоятелността, като по този начин, според него, в най-голяма степен ще бъдат защитени интересите на кредиторите, а така също и обществения интерес за сигурност и стабилност в търговския оборот. Окръжният съд назначи съдебно-счетоводна експертиза, която ще изяснява временни ли са затрудненията на ответника или имат траен и необратим характер. Експертизата трябва да отговори на въпроса какви са финансовите резултати на дружеството по балансите към периода 31.12.2013г. - 31.12.2016г., както и към датата на изготвянето на заключението, а също какви са стойността и структурата на активите на длъжника по балансите към посочения период. Ще се установява още какъв е размерът на изискуемите задължения на дружеството към всеки негов кредитор с изрично посочване на изискуемите публични задължения и задължения към персонала. Първото заседание по делото е насрочено за 28 септември 2017 г., от 11 ч. Миньорите в „Евроманган” протестираха няколко пъти от началото на годината за неизплатени заплати. С трудности те ще изплащат – казват работниците.", "date": "2017.09.13", "title": "Кредитор обявява „Евроманган” в несъстоятелност"}
{"url": "https://www.24chasa.bg/novini/article/6445086", "text": "Изненадващи проверки на заведения, които използват бутилки с газ в кухните. Инспектори от Държавната агенция за метрологичен и технически надзор тръгнаха на акция, като особено внимание ще се отделя на заведенията, разположени край училища. Тя ще продължи два дни, предаде  Глобата за всички нарушители е между 100 и 2 000 лева. Оказва се обаче, че част от заведенията могат да заобиколят закона, ако, след като си платят глобата, бързо успеят да си извадят технически преглед. Така няма да се наложи да затварят. ", "date": "2017.09.13", "title": "Инспектират безопасността на заведения край училища (Видео)"}
{"url": "https://www.24chasa.bg/novini/article/6445305", "text": "Надявам се след председателството да влезем в Шенген. Това заяви председателят на Комисията по външна политика Джема Грозданова в парламента. Грозданова коментира годишната реч за състоянието на Европейския съюз, която изнесе по-рано днес председателят на Европейската комисия Жан-Клод Юнкер. \"Глобалното послание е, че ЕС трябва да бъде силен играч на световната сцена, за да не допуска останалите големи сили Русия, САЩ и Китай да вземат по-бързи и по-ефективни външни политически решения. Важно е да се каже, че се спомена за длъжността европейски министър на финансите, което се говори от дълго време. Това засяга България от гледна точка на кандидатстването ни в еврозоната. Третото, което е важно за мен, е че Юнкер ясно подкрепи предложението на Макрон за директивата за командированите работници. Каза, че ще има европейска агенция по труда, която да наблюдава какви ще бъдат критериите и дали ще бъдат единни за всички държави от ЕС. Това също е важно за нас, защото основния въпрос, който Макрон постави на срещата в България беше дали тя ще подкрепи директивата или не. Към по-засягащите България въпроси, на първо място това е ясното послание, че Шенгенското пространство трябва веднага да се отвори за България и Румъния. Основно, за да запазим границите на съюза\", заяви Грозданова. Според нея посланието относно Турция е било много ясно, защото тя все повече се отдалечава от големите крачки на Европа. \"Ние ще направим така че тези, които споделят нашите ценности да бъдат добре дошли в Европа. Основният приоритет за България - разширяване на Западните Балкани, думата \"разширяване\" не беше спомената. Важно е да се каже, че ще има други държави членки на ЕС, но след години. Не в момента. Ще работим този процес да бъде по-успешен и по-бърз след нашето председателство\", каза още тя.", "date": "2017.09.13", "title": "Грозданова: Надявам се след председателството да влезем в Шенген"}
{"url": "https://www.24chasa.bg/novini/article/6445302", "text": "Бившият американски президент Джими Картър заяви, че Съединените щати са по-скоро олигархия, а не демокрация, и отправи остри критики към външната политика при управлението на президента Доналд Тръмп, предаде Асошиейтед прес, цитирана от БТА. Картър каза, че Тръмп трябва да преговаря открито със Северна Корея за мирен договор, вместо да сипе заплахи. Бившият президент освен това смята, че няма надежда Тръмп да постигне успех като посредник в преговори за мир между Израел и палестинците. Той се отказа от отдавнашната американска позиция в подкрепа на решение с две държави на близкоизточния проблем, напомня АП. Картър направи това изявление пред неколкостотин свои поддръжници в неговия \"Картър център\" в Атланта, в Джорджия. Без да му бъде поискан, бившият президент даде следния съвет на сегашния: \"Поддържай мира, отстоявай човешките права и казвай истината\".", "date": "2017.09.13", "title": "Джими Картър: САЩ са по-скоро олигархия, а не демокрация"}
{"url": "https://www.24chasa.bg/novini/article/6445322", "text": "Керамично гърне със сребърни монети било открито при изкореняването на джанка на ул.”Александър Стамболийски” в Мездра. Докато се опитвал с кирка да извади корените на дървото, един от работниците счупил глинения съд и от него се посипали патинираното от времето сребро. В гърнето имало 184 монети от различни периоди. Те били предадени на регионалния исторически музей във Враца. Според експерти от музея съкровището се състои от римски денари и антониани, датирани от 1-2 в. сл.Хр.  Предстои министерството на културата да се произнесе и да внесе повече яснота за историческата стойност на находката. Имането било открито случайно след като до местната общинска управа постъпило заявление от местния жител Венелин Цолов за премахване на дървото, което пречело за регулацията на имота му. Общинската екоинспекция проверила случая и издала предписание дървото да се отсече.", "date": "2017.09.13", "title": "Сребърно имане под дърво намериха в Мездра"}
{"url": "https://www.24chasa.bg/novini/article/6445351", "text": "Усилията си заслужаваха! България зае сериозно място в днешната реч на Жан-Клод Юнкер за състоянието на Съюза. \"Изключително съм доволен, че България бе споменавана толкова често в изказването на председателя на ЕК и то в положителна светлина. Усилията ни не са били напразни.\" Това заяви президентът на Партията на европейските социалисти Сергей Станишев веднага след като председателят на Европейската комисия Жан-Клод Юнкер приключи речта си пред парламента в Страсбург днес, цитира БТА. \"Срещите ми като президент на ПЕС с Жан-Клод като президент на ПЕС, както и разговорите на премиера Борисов, очевидно имат своя положителен ефект. Когато се действа с обединени усилия в името на национални цели като приемането на България в Еврозоната и в Шенгенското пространство - това дава резултати. Днес Жан-Клод Юнкер твърдо заяви, \"че е време България и Румъния да влязат в Шенген\" - нещо, за което проведох и национална кампания през 2015 г., отстоявам постоянно, имам подкрепата на европейските социалисти и поставих още веднъж при личната ми среща с председателя на ЕК това лято. Юнкер обяви, че и страните, готови да влязат в Еврозоната - каквато е България, трябва да бъдат допуснати колкото може по-бързо. Още едно доказателство, че когато има воля, резултатите рано или късно ще дойдат. В речта си Юнкер се обяви и против доста противоречивата идея за Европа на 2 скорости, срещу което от самото начало са против както европейските, така и българските социалисти. \"Европа има два бели дроба, единият на изток, другият на запад , и ако не диша с двата едновременно, би се задушила\", каза президентът на ЕК. \"Намирам това за положителен знак. Неслучайно президентът на ЕК описа Европейския съюз като свързващ \"Европа от Виго (Испания) до Варна\", а не използва някой по-източен град в друга държава. Това означава, че ние сме в дневния ред и това трябва да го използаме в максимална степен по времето на Българското председателство на Съюза\", добави Станишев.", "date": "2017.09.13", "title": "Станишев: Усилията си заслужаваха, България зае сериозно място в речта на Юнкер"}
{"url": "https://www.24chasa.bg/novini/article/6445376", "text": "Врачанският митролит Григорий ще участва в Х-та всеправославна конференция на мрежата от инициативи за проучване на новите религиозни движения и гибелните култове. Тази година, в дните от 14 до 17 септември, домакин на форума ще е полския град Белосток. Владиката Григорий и Неврокопският митрополит Серафим ще бъдат официалните представители на Българската православна църква във конференцията, съобщиха от врачанската митрополия. Основната тема на презентациите и дискусиите ще бъде “Фундаментализмът в религиозните култове, в парарерилигиозните и идеологическите организации – примери от поместните църкви”.", "date": "2017.09.13", "title": "Владиката Григорий отива на всеправославната  конференция"}
{"url": "https://www.24chasa.bg/novini/article/6445379", "text": "Сериозен ръст на всички основни нарушения по трудови правоотношения - работа без сключен писмен трудов договор, разпределението на работното време, заплащането на труда, е отчетен по време на инспекционната кампания на ИА \"Главна инспекция по труда\" /ИА ГИТ/ в морските курорти през активния летен сезон на 2017 г., съобщиха от пресслужбата на агенцията. В рамките на кампанията са извършени 2033 проверки, като спрямо 2016 г. са се увеличили с малко над 23 на сто. В същото време ръстът при нарушенията, свързани със заплащането на труда и с разпределението на работното време, е с около 40 на сто, а случаите на работа без сключен писмен трудов договор са повече с почти 60 на сто. По време на кампанията през 2017 г. нарушенията, свързани с разпределението на работното време, са общо 900, по заплащането на труда - 360, а случаите на работа без трудов договор са 247. Сериозният ръст на нарушенията, свързани с трудовите правоотношения, е в резултат и на активната работа на създадените координационни центрове в Бургас и Варна, които са подобрили комуникацията с останалите контролни органи. Големият брой нарушения, свързани с работното време, може да се обясни с липсата на работна ръка в курортите. Най-често става въпрос за нерегламентираното полагане на извънреден труд, неспазване на изискванията за седмична и междудневна почивка, липса на документи на обектите, от които да е видно кой работник кога се е явил на работа и кога трябва да приключи работният му ден. За установяване на нарушенията на работното време се налагат по няколко посещения на обектите дори в един и същ ден. Необходимо е и съдействие на самите работещи, каквото обикновено инспекторите не получават. Продължава затвърдилата се тенденция през последните години, след прекратяване на трудовото правоотношение, да се подават сигнали за неизплатена част от възнаграждението, която обикновено е договорена устно. От ИА ГИТ напомнят, че и пред контролните органи на агенцията, и пред съда работниците и служителите могат да претендират за неизплатени възнаграждения само до размера, договорен писмено в трудовите им договори. Когато сумата не е договорена писмено, Инспекцията по труда не може да защити правата на работещите. Подават се и сигнали за полагане на труд без сключен писмен трудов договор, когато лицето вече е напуснало работното място и нарушението не може да бъде установено от Инспекцията по труда. По време на кампанията са съставени 529 акта за установяване на административни нарушения, свързани с трудовите правоотношения, и още 150 акта за нарушения на разпоредбите, регламентиращи осигуряването на безопасност и здраве при работа. Санкциите по Кодекса на труда са между 1500 лв. и 15 000 лв., като могат да достигнат и до 20 000 лв. при възпрепятстване на контролните органи от страна на работодателя. След края на активния туристически сезон допълнителният ресурс, насочен към морските курорти, ще бъдат пренасочен към строителството. Дирекциите \"Инспекция по труда\" в области с голям обем строително-монтажни работи ще бъдат подсилени с командировани екипи от области с по-малко строителни обекти.", "date": "2017.09.13", "title": "Ръст на нарушенията по работното време, заплащането и работата без договор из летните курорти"}
{"url": "https://www.24chasa.bg/novini/article/6445407", "text": "На днешното си заседание македонският парламент ще разгледа на първо четене Закона за употребата на езиците и ще реши да придвижи проекта за обсъждане и допълнение, предава електронното издание \"Нова ТВ\", цитирано от Фокус. Проектът вече е одобрен от Комисията по европейските въпроси и от Комисията за политическата система.", "date": "2017.09.13", "title": "Македонският парламент разглежда днес Закона за езиците"}
{"url": "https://www.24chasa.bg/novini/article/6445478", "text": "Русия е предложила на САЩ, Куба и Франция помощ при ликвидирането на последиците от урагана Ирма, но все още не е получила отговор. Това съобщи ръководителят на руския Червен кръст Владимир Пучков, цитиран от ТАСС и БТА. \"В установения ред в съответствие с двустранните правителствени споразумения предложихме практическа помощ. Засега нашите колеги не са отговорили, тъй като извършват оценка на щетите\", каза Пучков. Той добави, че ръководената от него организация има готовност да реагира веднага, щом получи заявки. Пучков каза, че е изпратил предложения за помощ на заместник-председателя на министерския съвет на Куба и на министъра на вътрешните работи на Франция.", "date": "2017.09.13", "title": "Русия предложи на САЩ, Куба и Франция помощ за щетите след Ирма"}
{"url": "https://www.24chasa.bg/novini/article/6445507", "text": "Европейският парламент настоя днес да има надзор над износа на оръжия от ЕС и да се въведат наказания за държавите, които не спазват минимални изисквания, съобщи пресслужбата на ЕП. Евродепутатите са разтревожени от световната надпревара във въоръжаването и от военните подходи, използвани за разрешаването на политически конфликти. В приета днес резолюция те критикуват държавите от ЕС за нарушаване на общата система за контрол на износа на оръжия от ЕС и вземане на противоречащи си решения в тази област, въпреки че изнасяните оръжия са по същество еднакви и достигат подобни крайни потребители. ЕП изразява съжаление, че само 20 държави в ЕС са подали данни за целия осъществен износ на оръжия. Евродепутатите предлагат да се упражнява надзор над контрола над въоръженията под егидата на върховния представител на ЕС по външната политика и сигурността; въвеждане на наказания за държавите в ЕС, които не изпълняват общата позиция за износ на оръжия; разширяване на изискванията за износ на оръжия, с които държавите да оценяват възможностите за корупция сред купувачите; увеличаване на прозрачността при докладването на износа на оръжия; създаване на ефективен контрол, за да се предотврати повторен износ на оръжия към неразрешени крайни потребители; включване на въоръжените дронове в списъците на контролирани оръжия. Евродепутатите отбелязват, че оръжейният износ за Саудитска Арабия нарушава общата позиция на ЕС. Те повтарят призива за налагане на оръжейно ембарго на Рияд. Държавите от ЕС са вторият по големина износител на оръжия (26 на сто от световния износ) след САЩ (33 на сто) и преди Русия (23 на сто). Близкият изток е най-големият потребител на изнасяното оръжие от ЕС през 2015 година. Общата позиция на ЕС за износа на оръжия е единственото правно задължително споразумение в региона по тези въпроси. Позицията очертава осем изисквания, които държавите в ЕС трябва да прилагат, когато взимат решения за даване на лиценз за износ на оръжия. Сред изискванията са изпълнение на международни задължения, особено санкции, или съобразяване с правата на човека и международното хуманитарно право в съответната държава, получаваща оръжията.", "date": "2017.09.13", "title": "ЕП настоява за по-строг контрол при износа на оръжия от ЕС"}
{"url": "https://www.24chasa.bg/novini/article/6445509", "text": "През пролетта на 2018 година ДПС ще приеме в София лидерите на АЛДЕ партията за своето годишно заседание. Партията на Алианса на либералите и демократите за Европа (АЛДЕ) обединява политически партии и политици с общи либерални и демократични ценности от повече от 30 европейски държави. Решението за домакинството на София бе взето на последното заседание на ръководството на АЛДЕ партията, на което член е и евродепутатът на ДПС Илхан Кючюк. Очаква се събитието да посетят министър-председатели, европейски комисари и политически лидери от семейството на либералите. Форумът ще постави основен акцент върху приоритетите на българското председателство, бъдещето на ЕС, Брекзит, но и ще лансира кандидатурите на либералите за следващ председател на Европейската комисия, който трябва да бъде избран след европейските избори през 2019. „Партията на АЛДЕ с гордост прие предложението на своя член от България ДПС да бъде домакин на годишния съвет на АЛДЕ, който ще се проведе в София в средата на 2018 г. ДПС е един от най-активните членове на европейското либерално семейство и същевременно е стабилна, проевропейска и демократична политическа сила в България. Като домакин през 2018 г. ДПС ще работи в София заедно със 7-те министър-председатели на АЛДЕ, 5-те наши еврокомисари, групата на АЛДЕ в Европейския парламент и много други заинтересовани страни в Брюксел. Това ще допринесе значително за успеха на българското председателство на ЕС!“, коментира Ханс ван Баален, председател на АЛДЕ партията. “Решението е оценка за активната дейност на ДПС в АЛДЕ-партията, европейските институции и България. За нас е чест, че ще бъдем домакини на 7 премиери от ЕС, петимата еврокомисари, излъчени от АЛДЕ, лидерите на либералните партии и евродепутатите-либерали”, коментира председателят на ДПС Мустафа Карадайъ. По думите му ДПС ще използва високата оценка и позициите, които има в АЛДЕ за да допринесе за успешното първо председателство на България на Съвета на ЕС. “Нашите акценти ще бъдат – повече Европа на съединението, мястото и бъдещето на Балканите по модела на Българския етнически модел и превръщането на Европа и Балканите в зона, свободна от националисти и радикалисти”, обяви Мустафа Карадайъ.", "date": "2017.09.13", "title": "ДПС ще бъде домакин на срещата на либералния връх през 2018-та година"}
{"url": "https://www.24chasa.bg/novini/article/6445545", "text": "Трима души са задържани за разпространение на материали с детска порнография. Това съобщиха от пресцентъра на МВР. Арестите са осъществени през месец август, когато служители на ГДБОП са провели специализирани операции за противодействие на онлайн сексуална експлоатация на деца. Антимафиоти извършиха поредица от арести. До тях се стигнало след продължили няколко месеца разработки за установяване на хора, извършвали блудствени действия чрез принуда на деца на възраст между 9 и 13 години. Под заплаха, малолетните жертви били заснемани през интернет комуникатор, а създадените с тях порнографски файлове били разменяни с други хора по света. До момента са установени „съмишленици“ на българските граждани и от други страни от Европа, данните от разследванията ще бъдат предоставени на Европол.", "date": "2017.09.13", "title": "Задържаха трима за разпространение на детска порнография"}
{"url": "https://www.24chasa.bg/novini/article/6445528", "text": "И похитителите на Адриан слушат това, което казвам за разследването. С тези думи вътрешният министър Валентин Радев отказа да предостави информация за отвличането на 25-годишния син на бизнесмена Тони Златков. \"Вие сте журналисти и ако сте такива, не може да ми задавате такива въпроси\", отвърна Радев на репортерски въпрос дали бандата, отвлякла Адриан, има нещо общо с \"Наглите\". Пред вътрешната комисия в парламента, от която той бе призован за изслушване днес, Радев обясни, че няма право да дава данни от разследването, но държавата е по-силна от похитителите и полицията е силно мотивирана да стигне до тях. \"Знаете версията - отвличане. Надявам се, че ще успеем да ги хванем\", каза Радев.", "date": "2017.09.13", "title": "Вътрешният министър: И похитителите на Адриан слушат какво казвам"}
{"url": "https://www.24chasa.bg/novini/article/6445869", "text": "Над 10 000 артикула без права бяха унищожени от митницата в Свиленград. Става въпрос за дрехи, чанти и парфюми, заловени на ГКПП „Капитан Андреево”, предаде  Само за първите 6 месеца на годината по българските митници са задържани над 600 000 артикула без права за разпространение, т.нар. „ментета”, които виждате и тук в този склад в Свиленград. Общо 635 000 са ментетата миналата година, което говори за доста голям ръст. Всички те подлежат на унищожаване. Пътят на ментетата към пазара често започва на юг от България. Първото сито е „Капитан Андреево”. Тук са хванати близо половината стоки без права - близо 270 хиляди. Обикновено те се откриват в багажа на пътниците в микробуси и автобуси. „Те се пренасят в големи количества, предимно не се укриват, но са между друга стока и са необходими повече усилия за откриването им. Текст: Ако митничарите попаднат на съмнителни стоки или документи за тях, по закон са длъжни да уведомят притежателите на правата за съответната марка”, коментира Димитър Зафиров - държавен инспектор в Митница „Бургас”.", "date": "2017.09.13", "title": "Унищожават контрабандни имитации на маркови стоки"}
{"url": "https://www.24chasa.bg/novini/article/6445888", "text": "Катастрофа между бус и лек автомобил е станала на главен път Шумен-Разград в района на село Бели Лом. Това съобщиха от Областната дирекция на МВР. По предварителни данни има двама пострадали. Сега пътни полицаи и експерти обработват местопроизшествието. Движението в отсечката е затруднено.                                                                                                                                                                                                                                                                                                                       ", "date": "2017.09.13", "title": "Двама пострадаха при катастрофа между бус и кола в Разградско"}
{"url": "https://www.24chasa.bg/novini/article/6445910", "text": "Приоритетна тема на Българското председателство на ЕС ще е подобряване качеството на атмосферния въздух, обяви министърът на околната среда и водите Нено Димов по време на представяне на приоритетите сектор „Околна среда“ пред ресорната комисия в НС днес. Според него предвидените инициативи са свързани с популяризиране на използването на различни механизми, включително иновативни решения, за подобряване на качеството на атмосферния въздух, предаде  „Това е и основната тема на конференцията на високо ниво, посветена на екоиновациите, която ще организираме съвместно с Европейската комисия“, съобщи Димов. Конференцията е част от календара на Българското председателство и ще се проведе в София в периода 5-6 февруари 2018 г. В края на годината се очаква ЕК да приеме стратегия за пластмасите в кръговата икономика, насочена към решаване на проблеми като годността за рециклиране, биоразградимостта, наличието на опасни вещества в някои пластмаси и морските отпадъци.", "date": "2017.09.13", "title": "Чистотата на въздуха ще е приоритет на българското европредседателство"}
{"url": "https://www.24chasa.bg/novini/article/6445933", "text": "Китайските власти очакват президентът на САЩ Доналд Тръмп да направи държавно посещение в страната до края на текущата година. Това заяви във Вашингтон пред държавния секретар Рекс Тилърсън членът на Държавния съвет на Китай Ян Цзечъ, предаде ТАСС, цитирана от БТА. Полагайки общи усилия със САЩ, Китай смята да съдейства за постигане на конструктивни резултати по време на тази визита, каза Ян, цитиран от вестник \"Женмин жибао\", печатен орган на Китайската комунистическа партия. И двете страни имат намерение да засилят контактите на висше и на други равнища, да задействат механизъм за междудържавен диалог. Китай се стреми да разшири взаимодействието във всяка сфера от сътрудничеството, а също така да засили регионалните и хуманитарните обмени, посочи Ян Цзечъ. Вчера Белият дом съобщи за ТАСС, че тази есен Доналд Тръмп ще направи обиколка в азиатски държави, но без да предостави по-подробна информация. Очаква се президентът на САЩ да присъства на Източноазиатската среща на върха и срещата на високо равнище САЩ-АСЕАН във Филипините, а също и на форума на Азиатско-Тихоокеанското икономическо сътрудничество във Виетнам - събития, насрочени през ноември. В понеделник Ройтерс и Блумбърг съобщиха, че Тръмп планира да посети и Китай, където го покани през април президентът Си Цзинпин. В рамките на азиатската си обиколка американският държавен глава ще направи за първи път официално посещение в Япония, пише днес местният вестник \"Асахи\", като посочва и вероятни дати - от 4 до 6 ноември. Централни теми в преговорите на Тръмп с японския премиер Шиндзо Абе се очаква да станат двустранните отношения, най-вече в областта на сигурността и търговията, а също така ситуацията около Северна Корея и в Азиатско-Тихоокеанския регион като цяло.", "date": "2017.09.13", "title": "Тръмп ще посети Китай и Япония"}
{"url": "https://www.24chasa.bg/novini/article/6445976", "text": "Педофил, снимал как блудства с 9-годишно момиче в Габрово цял месец, беше задържан от антимафиоти. Мъжът разпространявал видеата в интернет. В Разград пък бил хвант българин, обменял детско порно с цял свят. Спецполицаите опт сектор “Киберпрестъпления” в ГДБОП заловили и врачанин, който качвал порно с деца до 7 години.  До арестите се стигнало след продължили няколко месеца разработки за хора, блудствали чрез принуда с деца между 9 и 13 години. Децата били заплашвани, а след като блудствали с тях, педофилите качвали видеата в интернет. Данните ще бъдат изпратени в Европол", "date": "2017.09.13", "title": "Педофил снима цял месец блудства с 9-годишна, друг качва порно с деца до 7 г."}
{"url": "https://www.24chasa.bg/novini/article/6446006", "text": "Евродепутатите осъждат разкритията за \"Азербайджанската перачница\" и опитите на Азербайджан и други диктаторски режими по света да влияят на европейския процес на вземане на решения чрез незаконни средства.  ЕП прие резолюция с 578 гласа \"за\", 19 \"против\" и 68 въздържали се. Евродепутатите добавят, че ЕП трябва да разследва случая и да приеме сериозни мерки за предотвратяване на подобни корупционни действия, които подкопават авторитета и работата му, предаде БТА. ", "date": "2017.09.13", "title": "ЕП настоява за разследване на \"Азербайджанската перачница\""}
{"url": "https://www.24chasa.bg/novini/article/6446016", "text": "Министърът на икономиката Емил Караниколов сe срещна с председателя на Асоциацията на италианските предприемачи в България Мария Луиза Мерони. Това съобщиха от пресцентъра на Министерството на икономиката. На срещата са присъствали и зам.-председателите Пламен Дилков и Джузепе де Франческо, отговарящи за образованието и човешките ресурси в Конфиндустрия. По време на разговора министър Караниколов е обсъдил въпроси, свързани с дуалното обучение, набирането на квалифицирана работна ръка и т. нар. синя карта. Той е запознал участниците с анализ, който се обсъжда с Българската академия на науките и който ще съдържа информация за следващите пет години - каква работна сила ще е необходима на бизнеса. \"Целта е проучването да бъде предоставено на училищата и университетите, за да могат те да променят тяхната образователна програма и тя да е насочена към необходимостта й да отговаря на изискванията на бизнеса\", е казал още икономическият министър. Той е отбелязал, че усилията ни са насочени към намаляване на административната тежест и осигуряване на благоприятна и предвидима бизнес среда. Министър Караниколов е казал още, че решаването на проблемите на бизнеса е важно и е уверил, че Министерството на икономиката ще продължи да работи все така целенасочено за една по-конкурентоспособна и ефективна икономика. В рамките на срещата са били обсъдени и начините за кандидатстване по оперативната програма \"Иновации и конкурентоспособност\" /2014-2020 г./. Според Мария Луиза Мерони на следващото заседание на Консултативния съвет за индустриална стабилност и растеж трябва да бъде обсъдено членството на \"Конфиндустрия България\" в него.", "date": "2017.09.13", "title": "Караниколов се срещна с Асоциацията на италианските предприемачи в България"}
